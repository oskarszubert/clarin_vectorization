Od północy świętujemy trzecią rocznicę istnienia blogu „A jednak się kręci” - oby wszędzie hucznie, nie żałujcie sobie miodu ani mięsiwa - więc powinienem teraz ogłosić zwycięzcę drugiej edycji konkursu na Jasnowidza roku. Niestety, najlepszy wynik (17 poprawnych odpowiedzi na 21 pytań) uzyskało aż pięciu uczestników: barbaraguzik, houdinios, lazarinio29, pawlaczek.afc oraz sexi.meri. A skoro najlepszych jest więcej niż dwóch, to zgodnie z regulaminem muszę zarządzić dogrywkę. Ekspresową, obejmującą tylko zdarzenia z bieżącego tygodnia. Odpowiedzi proszę zamieszczać na forum do godziny 19 jutro - kto się spóźni, przegrywa. No i mam nadzieję, że nowy zestaw pytań wyłoni najwyżej dwóch zwycięzców, którym już bez zarządzania kolejnej dogrywki wyślę koszulki mistrzów świata... 1) Czy Lech Poznań strzeli w czwartek gola Manchesterowi City? 2) Czy Korona Kielce pokona w piątek Legię Warszawa? 3) Czy między najbliższą środą a poniedziałkiem na witrynie Jerzego Engela (może zaproponować mu patronat nad konkursem?) pojawią się więcej niż dwa nowe utwory literackie jego autorstwa? 4) Czy polski piłkarz strzeli w tym tygodniu gola dla Borussii Dortmund (rozegra dwa mecze)? 5) Czy Wayne Rooney zagra w tym tygodniu dla Manchesteru United (też czekają go dwa mecze)? 6) Czy w jutrzejszym meczu Real Madryt - Milan choć jedna drużyna nie straci bramki? 7) Czy hiszpańskie kluby zdobędą w najbliższej kolejce LM co najmniej siedem punktów? 8) Czy angielskie kluby wygrają w najbliższej kolejce LM co najmniej trzy z czterech meczów? 9) Czy bramkę w tejże kolejce zdobędzie choć jeden angielski piłkarz? 10) Czy sobotnie derby Belgradu między Crveną Zvezdą a Partizanem zostaną odwołane lub rozegrane przy pustych trybunach? Dotychczasowe wyniki poznaliśmy dzięki wsparciu kilku czytelników, którzy wsparcie obiecali rok temu i słowa dotrzymali, a ja uniknąłem żmudnych obliczeń w trakcie wakacyjnego nicnierobienia. Zasłużeni to: asecond17, sz_ypul, zeal123. Z wdzięczności ogłaszam, że jeśli w tegorocznej edycji konkursu zajmą pierwsze miejsce ex aequo z innym uczestnikiem/ami, przyznam im dodatkowy punkt - i rywala/i z równym dorobkiem wyprzedzą, tak jak w tabelach ligowych decyduje stosunek bramkowy lub bilans meczów bezpośrednich. Wasz ulubiony quiz w ogóle przeobraził się w dzieło zbiorowe, bo gromadnie odpowiedzieliście również na apel z poprzedniej notki i zaproponowaliście mnóstwo własnych pytań do trzeciej edycji Jasnowidza, a ja obficie z inspiracji czerpałem. Odrzuciłem przede wszystkim pytania zbyt łatwe (np. „czy Barca i Real zostaną mistrzem i wicemistrzem Hiszpanii?”) lub uniemożliwiające ustalenie właściwej odpowiedzi (kto niby miałby egzaminować prezesa PZPN, by sprawdzić, czy zdołał „opanować podstawy angielskiego”?). Część pomysłów wyjęliście wprost z mojej głowy, inne zmodyfikowałem, by zadanie utrudnić - ich autorzy sami się zorientują, gdzie nabroiłem. W mniejszym lub większym stopniu skorzystałem z pomysłów użytkowników: antropoid, sprzedammorde, ytuch, sebinho85, adrian.suvalkai, iambeautiful, hellme, jasie3k, jakubbialek, mitrel, gary76, baandzior, tomassino-1, lady_in_redd, logos84, uleslaw, piopry.wordpress, sstachman, chemik1978, sexi.meri, masterfragak. Dlatego pytań w stosunku do poprzednich edycji dwukrotnie przybyło, a skala trudności znacząco wzrosła. To jest turniej dla twardych zawodników, nie pseudojasnowidzów czy przypadkowych szczęściarzy, którzy odpowiedzi wyciągali z maszyny losującej. Gotowi? Nagrodą będzie historyczna koszulka najbliższego triumfatora Ligi Mistrzów, przepowiadanie przyszłości kończymy w środę o 23.55, dla spóźnionych nawet o minutę nie robię wyjątku. Czy (do) 18 października 2011 roku... 1) Podbeskidzie Bielsko-Biała zadebiutuje w tzw. ekstraklasie? 2) mistrzostwo Polski zdobędzie Jagiellonia? 3) mistrzostwo i wicemistrzostwo Polski zdobędą kluby, który nigdy dotąd nie zdobyły tytułu? 4) broniący tytułu Lech zakwalifikuje się do kolejnej edycji europejskich pucharów? 5) polski klub zagra w Lidze Mistrzów? 6) polski piłkarz strzeli gola w LM? 7) posadę trenera Polonii Warszawa stracą Paweł Janas, a także jego następca? 8) Euzebiusz Smolarek wciąż będzie grał w Warszawie? 9) Paweł Brożek wciąż będzie grał w Krakowie? 10) Semir Stilić wciąż będzie grał w Poznaniu? 11) portugalski skrzydłowy Manu strzeli więcej niż jednego gola w naszej lidze? 12) Tomasz Frankowski (139 gole) doścignie Kazimierza Kmiecika (153 gole) w klasyfikacji najlepszych ligowych snajperów wszech czasów? 13) Maciej Skorża będzie pierwszym trenerem innej drużyny niż Legia Warszawa? 14) Władysław George Engel i Krzysztof Paluszek wciąż będą członkami Wydziału Szkolenia? 15) rozpocznie się największy proces w futbolowej aferze korupcyjnej (przeciwko zogranizowanej grupie przestępczej ustawiającej mecze), w którym na ławie oskarżonych zasiądą m.in. „Fryzjer”, były selekcjoner Janusz W., były (?) bohater Lecha Poznań Piotr R., uznany sędzia Grzegorz G? 16) Franciszek Smuda powoła do kadry Sławomira Peszkę, którego nieodwołalnie usunął po niedawnej aferze alkoholowej? 17) Franciszek Smuda wbrew zapowiedziom powoła do kadry naturalizowanego obcokrajowca, który nie ma polskich korzeni? 18) w reprezentacji Polski zadebiutuje więcej niż jeden piłkarz, który dopiero otrzyma nasz paszport (obcokrajowiec z polskimi bądź bez polskich korzeni)? 19) reprezentacja Polski wygra choć jeden sparing? 20) Republika Zielonego Przylądka wyprzedzi Polskę w rankingu FIFA? 21) Robert Lewandowski będzie miał w dorobku co najmniej 10 goli w Bundeslidze? 22) Artur Boruc nadal będzie zatrudniony w klubie włoskiej Serie A? 23) W Serie A zadebiutuje Kamil Glik? 24) Wojtek Szczęsny nadal będzie bramkarzem Arsenalu? 25) Cesc Fabregas zostanie graczem Barcelony? 26) Atletico Madryt utrzyma w klubie Sergio Aguero? 27) Kaka opuści ligę hiszpańską? 28) Neymar zagra w lidze angielskiej? 29) Anderlecht Bruksela utrzyma Romelu Lukaku? 30) Inter Mediolan obroni mistrzostwo Włoch? 31) Manchester City przebije się do czołowej trójki na finiszu Premier League? 32) Juventus Turyn awansuje do LM? 33) Mainz awansuje do LM? 34) Real Madryt dotrze do półfinału LM? 35) do ćwierćfinału LM dotrze klub z miasta położonego na wschód od Monachium? 36) królem strzelców LM zostanie piłkarz spoza Europy? 37) Portugalia będzie już pewna występu na Euro 2012? 38) Hiszpanie wygrają wszystkie mecze w eliminacjach Euro 2012? 39) piłkarzem roku na świecie w plebiscycie FIFA zostanie Hiszpan? 40) Copa America znów wygra Brazylia? 41) Katarowi zostanie przyznana organizacja mundialu?  42) w cv Jerzego Engela na jego stronie internetowej syn trenera wciąż będzie figurował jako „George”? 