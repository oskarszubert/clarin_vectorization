Na razie Josepa Guardiolę - najszczęśliwszego trenerskiego pierwszoroczniaka, jakiego widział futbol - zabawiła na stadionie w Abu Zabi do szlochu. A mnie zabawiła do drętwoty paluchów i blogerskiego uwiądu, pisanie o jej kolejnych triumfach staje się z wolna udręką. Co innego kibicować albo nawet bez przesadnych emocji pochłaniać katalońskie dzieła oczami, co innego bazgrać wciąż na tę samą nutę. Wszystkie przymiotniki w stopniu najwyższym już użyte, rezerwy sławiących metafor wyczerpane, odporność na obowiązek uporczywego sporządzania panegiryków dawno utracona. Opowieść o minionych kilkunastu miesiącach jeszcze przed dzisiejszym triumfem niebezpiecznie zdryfowała w okolice bajki przelukrowanej do mdłości. Jak zareagować na dzisiejsze 2:1 z Estudiantes La Plata, które dało Barcy klubowe mistrzostwo świata? Głowić się, czy genialny kurdupel Messi po finałowych golach głową i klatą rąbnie następnego stojąc na rękach i brzdąkając na ukulele? Wydać z siebie kolejny spazm o Barcelonie, która wielką drużyną jest, i uroczyście omdleć? Już oryginalniej byłoby przyłożyć esejem o tym, że Proust wielkim literatem był, a potem ujawnić, że Einstein świetnie się wyznawał na fizyce. A niech tam, pomyślałem, że stoczę jeszcze jedną batalię z wiatrakami i spróbuję wyszpiegować na barcelońskim roku 2009 skazę. Chwycę się każdego brudnego chwytu, byle wywieść, że wcale nie było aż tak pięknie, że mimo wszystko mogło być piękniej i że jeśli baczniej przyjrzeć, to katalońscy fuksiarze właściwie pokpili sprawę, bo mieli szansę doprawić czas cudów jeszcze jednym zwycięstwem, golem, piruetem Xaviego, piętą Ibrahimovicia. Niestety, od schyłku lata zeszłego roku po schyłek jesieni roku bieżącego wszystko wokół Camp Nou tętniło nieśmiertelnością. Każdym ruchem barcelończycy przekonywali, że ich racje są nieodparte, ponaddyskusyjne, totalne. Trzy najważniejsze trofea hiszpańskie Barca wzięła? Wzięła. Wcześniej nie dokonał tego nikt. Sześć dostępnych trofeów, wliczając międzynarodowe, Barca wzięła? Wzięła. Wcześniej nie dokonał tego nikt. Santiago Bernabeu Barca wzięła? Wzięła. Zadała pchnięcia skrajnie zuchwałe, przyprawiając Real Madryt o traumę, której wynik 2:6 chyba całkiem nie oddaje? Zadała. Wszystkie trzy Gran Derbi Barca wygrała? Wygrała. W 22 (!) meczach Barca co najmniej czterema golami rywali rozstrzeliwała? Rozstrzeliwała. W minionym sezonie zatrzęsienie statystycznych rekordów, których z litości nad czytelnikami zliczać tutaj nie będę, ligi hiszpańskiej ustanowiła? Ustanowiła. W finale Ligi Mistrzów twardzieli z Manchesteru obezwładniła i zniechęciła do gry po nieledwie kwadransie? Obezwładniła i zniechęciła. W tymże rzymskim finale siedmiu wychowanków - więcej niż jakikolwiek finalista od 1995 roku - wystawiła? Wystawiła. Latem transfer doskonały przeprowadziła? Wraz z Samuelem Eto’o pozbyła się z szatni grożących eksplozją kontrowersji, zyskując w zamian snajpera równie wydajnego, zatem... Transfer doskonały, owszem, przeprowadziła. Pierwszego w historii piłkarza, który udekorował sezon bramkami zdobywanymi w sześciu różnych rozgrywkach klubowych, w następnym fantastycznym wychowanku Pedro Rodriguezie miała? Miała. Rozpoczął Zlatan Ibrahimovic karierę na Camp Nou od goli w pięciu inauguracyjnych kolejkach ligowych, czego przed nim w klubie nie dokonał nikt? Rozpoczął. Rozpoczęła Barca sezon 2009/2010 najlepiej w swojej historii, od sześciu zwycięstw z rzędu? Rozpoczęła. Nie straciła Barca jesienią ani jednego gola w szlagierach z Interem (dwóch), Valencią i Realem? Nie straciła. Nauczyła się jesienią zwyciężać, kiedy gra nijako, nawet dennie? Nauczyła się. Nie poniosła jesienią ani jednej porażki w Primera Division? Nie poniosła. Wyruszy w 2010 rok jako ligowy lider? Wyruszy. Dość, dłużej nie wydolę, co za dużo, to niehigienicznie, więc od siebie przypomnę tylko tamten pamiętny - zwłaszcza dla mnie, operowali wtedy moją poharataną nogę - półfinał z Chelsea, przeładowany sędziowskimi kontrowersjami. Gdyby nie ów desperacki strzał Andresa Iniesty w ostatnich sekundach, nie byłoby ani Pucharu Europy, ani plebiscytowego wyświęcania Messiego, ani Superpucharu Europy, ani rekordu Pedro, ani oczywście klubowego mistrzostwa świata… Kto mało wymagający, niech uzna, że znalazłem skazę. Ja się bezwstydnie poddaję i tak sobie myślę, że następne wybryki Katalończyków będą już zwyczajnie wyczynami wbrew ludzkiej fizjologii. 