Rozmarzony Mariusz Walter zwierzał się przed trzema laty, że w wyobraźni podziwia już wychowanego w Legii piłkarza z Powiśla, który w przyszłości rozbłyśnie na gwiazdę drużyny, a ja miałem ochotę dodać: on na pewno nie rozbłyśnie na gwiazdę, to zbyt skromne słówko, wybitnie grający chłopak z sąsiedztwa stanie się tłumów bożyszczem, jakiego warszawski klub nie miał od dekad. Prezes Lecha Jacek Rutkowski do sentymentów się nie odwołuje, przemawia bardziej jak biznesmen, deklarując, że skoro polskiej ligi nie stać na wielomilionowe transfery, to musi graczy wartych miliony sama wyszkolić, inaczej z zagranicznymi firmami konkurować nie zdoła. I rzeczywiście, obaj potentaci wreszcie energicznie zabrali się do pracy u podstaw, dzięki czemu obejrzeliśmy dzisiaj w Poznaniu szlagier, jakie się u nas nie zdarzały, w każdym razie nie zdarzały się za mojego dorosłego życia. To był istny festiwal młodzieży, na chwałę gospodarzy biegali: 20-letni Kamiński, 17-letni Linetty, 21-letni Możdżeń oraz 22-letni Tonew, walczyli z nimi: 20-letni Furman (pierwszy raz w podstawowym składzie, cichy bohater popołudnia), 20-letni Żyro, 22-letni Kosecki, 21-letni Kucharczyk, 21-letni Łukasik oraz 20-letni Salinas, w rezerwie czyhali: 19-letni Drewniak, 20-letni Bereszyński oraz 21-letni Jałocha, a przecież Warszawa nadal niecierpliwie czeka, aż wyleczy się 20-letni Wolski. Nie wolno ich traktować jak wychowanków wyłącznie Lecha i Legii, bo najczęściej wstępne kopnięcia wykonywali gdzie indziej, ale niemal wszyscy – poza obcokrajowcami – przez obie akademie przeszli do tzw. ekstraklasy, debiutowali w niej jako nastolatkowie, wcześnie rozsmakowywali się w presji dorosłego futbolu. Promowanie młodych jako fundamentu kadrowej strategii to rewolucja, która może wyplenić zarazę przetrzymywania zdolnych juniorów z dala od rywalizacji seniorskiej. Chłopcy stawali się mężczyznami, lecz nadal wegetowali w rezerwie, niewinni jak niemowlęta i upupiani w swej domniemanej niedojrzałości. Przecież nawet Paweł Brożek, który talent w najwyższej lidze ujawnił jako niepełnoletni, przed ukończeniem 20. roku życia do podstawowego składu Wisły Kraków dopchał się raz. Nic dziwnego, że do reprezentacji został wpuszczony jako napastnik o cztery sezony starszy niż oswajany z nią właśnie Arkadiusz Milik, który zdążył już poczuć na własnych nogach, jak trudno opanować piłkę w zderzeniu z Diego Lugano, urugwajskim obrońcą Paris Saint-Germain. Szefowie poznańscy i warszawscy chcieliby obsadzać wychowankami połowę swoich drużyn, ale to cel skrajnie ambitny, prawdopodobnie nieosiągalny. I niekoniecznie trzeba go osiągnąć, by działająca na wysokich obrotach akademia miała sens. Jej utrzymywanie ma sens czysto ekonomiczny, to zwyczajnie doskonały interes, o czym wiedzą także najpotężniejsze korporacje, które coraz obficiej inwestują w prywatne uniwersytety. Wielu właścicieli zainspirowała Barcelona – niedościgniony ideał, którego ostatecznym spełnieniem będzie ważny mecz, być może nieuchronnie nadciągający, rozegrany wyłącznie przez wychowanków. Katalończycy zasłaniają całą konkurencję trochę niesprawiedliwie, wydajne fabryki świetnych wyczynowców założyło wiele wielkich klubów. Zazdrośni fani z Madrytu rozpaczają, że gdyby nie Casillas, to od pożegnania z Raulem nikt ze szkółki Realu nie przedarłby się do podstawowej jedenastki, tymczasem jej absolwenci znajdują zatrudnienie w czołowych ligach europejskich częściej niż absolwenci jakiejkolwiek innej. Jakością „Królewscy” Barcelonie ustępują, ilością ją przewyższają. Miliony euro inwestują w szkolenie również krezusi z obu firm manchesterskich (City chce wyłożyć 100 mln funtów na 16-boiskowy raj dla 400 chłopców), w Bundeslidze wszystkich zmuszają do tego rygorystyczne przepisy licencyjne, Bayern odsetkiem wystawianych wychowanków zbliża się momentami do lidera z Katalonii. Nawet Chelsea, przez przeciętnego fana kojarzona wyłącznie z kompulsywnym wydawaniem pieniędzy właściciela, wypuściła kilku przyzwoitych graczy – jak reprezentant Słowacji Miroslav Stoch (oddany za 5,5 mln do Fenerbahce) czy reprezentant Włoch Fabio Borini (przedtem w Romie, teraz w Liverpoolu). Sztuka polega na tym, by wychowankami umiejętnie handlować. Czasem najwięcej zarobią inni, w Realu pewnie rozżaleni westchnęli, gdy Valencia przytulała blisko 30 mln euro za wyedukowanego w Madrycie Juana Matę. Własnoręczne lepienie graczy pomimo przykrych skutków ubocznych wciąż się jednak opłaca, i to przy umiarkowanej ledwie wydajności. Lech przeznacza na akademię rocznie 610 tys., Legia milion euro. A niechby i nakłady podniosły, po podniesieniu nadal będą ryzykowali niewiele, to wciąż drobne przy kwotach przelewających się przez rynek transferowy. Wystarczy co dwa sezony sprawnie opchnąć jednego piłkarza, by włożone pieniądze odzyskać z nawiązką. Toż Ariel Borysiuk odszedł za dwa miliony euro, Maciej Rybus kosztował wręcz trzy, a obu wzięły kluby przeciętne nawet na tle krajowej konkurencji. Ceny jeszcze wzrosną, byleśmy wytworzyli modę na piłkarzy z naszych okolic. Bundesliga znów się do nich przekonała, rozkwit tercetu dortmundzkiego sprowokował nagłą serię transferów obejmującą zarówno gwiazdy – patrz Artjom Rudniew – jak i młodzieńców z mizernym seniorskim doświadczeniem – jak Artur Sobiech, Mateusz Klich czy Jakub Świerczok. Ten rynek nie działa zresztą całkiem racjonalnie, wystarczy wspomnieć 5,25 mln euro rzucone przez Trabzonspor na Adriana Mierzejewskiego, gracza już ukształtowanego, z nieefektownym CV, niemłodego. Rzucone przez prezesa Rutkowskiego motto: „Jesteśmy biedni, więc musimy szkolić”, nie odpowiada prawdzie, bogaci też szkolą, ba, coraz mocniej się do szkolenia przykładają. Jeśli nasze potęgi chcą ich model skopiować, muszą wznieść piramidę – na czubku znajdą się nieliczni wyeksportowani za miliony, trochę liczniejsi zasłużą się w podstawowej jedenastce albo przydadzą jako rezerwowi, jeszcze liczniejsi rozpełzną się po innych polskich klubach, w miarę możliwości przekazani za satysfakcjonującą, choć nieimponującą rekompensatę. Akademia to nie kosztowny wysiłek, lecz żyła złota. zwierzałem się już na  blogu, że gdybym miał wskazać gatunek kopiących u nas piłkarzy, którego szczególnie nie lubię, wetknąłbym palucha w oczodół „zawodowego ligowca”. Metkę naklejam na bezlik kopaczy, którzy: nie pamiętają już młodości, ale niekoniecznie jutro skończą karierę; brali fuchę w całej kupie klubów, ale nigdzie nie osiągnęli sukcesu ani dostrzegalnie się nie zasłużyli; grają jak na nasze standardy w miarę przyzwoicie, ale wieczność temu stracili złudzenia, że wyrosną na futbolistów wartych zapamiętania, znaczy rozstali się również z ambicjami; „z niejednego pieca chleb jedli”, ale sami nie dadzą już żadnego wypieku, od którego poczujemy niebo w gębach. Ot, doświadczeni wyczynowcy sprawnie lawirujący po rynku. Perfekcyjni przeciętniacy. Z ligowych szczytów owi „zawodowcy” niemal już zniknęli, ewentualnie ostali się nieliczni. Promowania nastolatków nie fetyszyzuję, ale podoba mi się nowa wysokoligowa demografia – mieszanie nieprzeciętnych obcokrajowców i rodzimych weteranów z przeszłością reprezentacyjną ze stadem żółtodziobim. W Legii młodzieńcy otaczają rdzeń Kuciak – Żewłakow (wiem, gaśnie) – Astiz – Vrdoljak – Ljuboja – Saganowski (wiem, choruje); w Lechu biegają wokół Buricia, Arboledy (wiem, zerwał więzadła) i Murawskiego. Wielu mężniało w Młodej Ekstraklasie, wynalazku znakomitym, acz chyba trochę niedocenionym. Teraz potrzebujemy jeszcze ruchu reformatorów z PZPN, którzy odpowiadają za rozgrywki trampkarzy i juniorów – chłopcy z Lecha i Legii wygrywają tam zazwyczaj każdy mecz, regularnie urządzają sobie ostre bramkobicie, przeciwników najsłabszych śród słabych okładają kilkunastoma golami. Pląsają w uwsteczniającej abawie dla dzieci, a w futbolu przesadne wydłużanie dzieciństwa to zbrodnia.﻿ 