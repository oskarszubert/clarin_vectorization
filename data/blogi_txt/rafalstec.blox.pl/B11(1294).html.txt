Marzyłem skromnie, o nieznacznych, niemal niezauważalnych, acz istotnych ruchach na futbolowych szczytach. Choćby zatrudnieniu obcojęzycznego dyrektora sportowego - moglibyśmy oczywiście tytułować go inaczej, byleby przeszczepił na nasze murawy parę sprawdzonych gdzie indziej pomysłów i byleby dzięki jego robocie patałachy stanowiły w przyszłości mniejszy odsetek polskich piłkarzy. Pragnienia miałem nieśmiałe, tymczasem PZPN właśnie przysłał do redakcji informację wprost szokującą, z której wynika, że zrównał swoją strukturę z ziemią i wzniósł nową, przystającą do nowych czasów. Pracował po cichutku, dla idei, nie szukając poklasku. Na swojej stronie internetowej historycznym przełomem związek się nie chwali, więc przeklejam niżej podstawowe dane, byście byli na bieżąco i nie przegapili momentu, w którym rodzi się lepsze jutro. „1 września 2010 zakończył się proces restrukturyzacji Biura Polskiego Związku Piłki Nożnej, któremu towarzyszyły zmiany na najważniejszych stanowiskach kierowniczych. Nowa, bardziej funkcjonalna struktura organizacyjna dostosowana jest do wymagań i specyfiki obecnej sytuacji rynkowej. Polega na podziale zakresu działań operacyjnych i wspierających na pięć głównych obszarów, których odzwierciedleniem w strukturze stają się nowe departamenty: Departament Spraw Zagranicznych Marketingu i PR, Departament Szkolenia i Rozgrywek Międzynarodowych, Departament Rozgrywek Krajowych, Departament Finansowy oraz Departament Prawny. Wprowadzone zmiany to kolejny krok w kierunku profesjonalizacji Związku i wprowadzania menadżerskiego modelu zarządzania, polegającego na delegowaniu uprawnień i odpowiedzialności za powierzone zadania szefom departamentów oraz na decentralizacji i udrożnieniu procesów decyzyjnych. Na stanowiska zastępców sekretarza generalnego zostali powołani Agnieszka Olesińska oraz Waldemar Baryło. Przejęli część obowiązków sekretarza generalnego w zakresie kierowania biurem i będą pełnić funkcje wspierające dla zarządu. Od listopada 2009 r. funkcję rzecznika prasowego pełni Agnieszka Olejkowska. Nowo utworzone stanowisko dyrektora Departamentu Spraw Zagranicznych, Marketingu i PR objął Piotr Gołos. Będzie odpowiedzialny za przygotowanie i wdrożenie nowej strategii komunikacji, politykę związku w zakresie problematyki zagranicznej oraz konsolidację działań z obszaru marketingu i PR. Ponadto Piotr Gołos obejmie funkcję prezesa zarządu Fundacji Piłkarstwa Polskiego. Stanowisko dyrektora ds. finansowych objęła Ewa Bazan. - W ostatnich miesiącach skoncentrowaliśmy się na pozyskaniu wielu młodych i utalentowanych menadżerów, którzy będą stanowić trzon naszego zespołu. Już dzisiaj większość etatowych pracowników stanowią dwudziesto- i trzydziestolatkowie, spośród których znacząca część to kobiety. Jestem przekonany, że entuzjazm naszych pracowników w połączeniu z posiadanym doświadczeniem biznesowym już niedługo zaowocują w naszej współpracy konkretnymi efektami - powiedział prezes zarządu PZPN, Grzegorz Lato.” Rewolucja wstrząsnęła związkiem już na początku miesiąca, ale podejrzewam, że spóźnione rozesłanie powyższej korespondencji jest nieprzypadkowe. To prawdopodobnie prezent niespodzianka dla ludu na murawach pracującego - jutro, 10 września, w rocznicę złotego finału olimpijskiego w Monachium, obchodzimy wszak Dzień Piłkarza, o którym większość z nas, co obserwuję ze smutkiem, zazwyczaj nie pamięta lub wręcz z premedytacją zapomina. Znany jako Barbórka Dzień Górnika świętujemy gromadnie i z pasją, a ligowcom polskim podziękować za całosezonowy trud nie chce się nam nawet ten jeden raz w roku. Także tym ligowcom, których kopanie do złudzenia przypomina fedrowanie, więc mamy powody podejrzewać, że futbol stanowi dla nich wyjątkowo ciężki kawałek chleba. Od dawna odnoszę wrażenie, że wśród wykonywanych współcześnie prac fizycznych walenie z buta w piłkę jest u nas traktowane po macoszemu. Płaci się kopaczom niby nieźle (choć zawsze mogłoby być lepiej), ale zarazem ich starania obśmiewa, wyszydza, co wredniejsze typy wręcz kopactwem ostentacyjnie gardzą. Robimy to prywatnie i publicznie - na tapczanach, ulicach i trybunach, w knajpach, kościołach i telewizjach. Może zatem jutro dla odmiany kupimy kwiaty albo pół litra, podejdziemy do najbliższego piłkarza (oni nie mieszkają w próżni, wszyscy są czyimiś sąsiadami), złożymy szczere życzenia i w ogóle obdarujemy ciepłym słowem? Przy okazji wyjaśniając najbardziej pochłoniętym trenowaniem i przez to być może niezorientowanym, jak doniosłe zmiany nastąpiły właśnie w PZPN? 