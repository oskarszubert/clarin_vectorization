Poznańska drużyna wyręcza reprezentację w tym sensie, że dotąd właśnie kadrze zdarzało się, trochę wbrew logice, uroczo rozkwitać ponad ogólną nędzę naszej współczesnej piłki - gdy podfruwała do mundialu albo mistrzostw Europy. Teraz buja w międzynarodowych obłokach Lech. Wzleciał z lekkim opóźnieniem, bo po zniechęcająco pokracznych podrygach w eliminacjach Ligi Mistrzów, ale utrzymuje się wysoko nad naszym ugorem wystarczająco długo, by wreszcie mu tamte pokraczne podrygi wybaczyć. Wypada raczej zasugerować, że w remisowych dwumeczach z Manchesterem City i Juventusem wyglądał na drużynę par excellence europejską. Dojrzałą mentalnie, rozsądną taktycznie, znośną technicznie. Dzisiaj zwłaszcza w środku pola było rewelacyjnie - maszyneria działała perfekcyjnie w defensywie i finezyjnie w ofensywie. Przynajmniej dopóty, dopóki cała impreza przypominała w miarę normalny mecz piłki nożnej. Jeśli wolno mi lekko się zagalopować: w prehistorii mieliśmy mecz na wodzie, teraz mamy mecz na lodzie. Tamten był wielki, ten jest mniejszy, na miarę naszych suchotniczych czasów. A skoro już się zagalopowuję, to mam ochotę jeszcze zawołać, że tej jesieni Lech podarowuje nam to samo, co podarowała w wiadomym meczu z Portugalią reprezentacja kraju, tyle że poznaniacy rozdają to w ilościach hurtowych. Wybiegać sobie na kolejkę przed końcem awans z grupy umeblowanej po angielsku i włosku!? Obłęd. I nie marudźcie mi, że turyńczycy połowę swoich ludzi zostawili w domach (choć zostawili), że Ligę Europejską mają w nosie (choć mają), że calcio dołuje (choć dołuje). Zanalizujcie sobie lepiej, nieczuli nudziarze, kogo wystawiają estońskie Levadie i inne potęgi ze Wschodu, które dają po głowach naszym pozostałym klubom. Oczywiście trochę szkoda, że trzeba było uciec od polskich piłkarzy, by ów sukces osiągnąć - niewiele wyłowimy goli strzelonych dla Lecha przez naszych, wbijają je zazwyczaj Słowianie z sąsiedztwa. Szkoda też, że teraz i fotel trenera oddaliśmy obcokrajowcowi - Bakero ledwie się rozsiadł, a już wziął triumf nad MC i zwycięski remis z Juve. Takich skalpów nie zdobył chyba żaden jego ligowy kolega po fachu. Szkoda, ale grymaszenie odłóżmy na tłustsze czasy. Ja dzisiaj delektowałem się wieczorem nawet wtedy, gdy obraz zaśnieżyło mi po ostatni piksel, więc oślepiony kombinowałem tak: czy Bakero zareaguje jak Mourinho, czy wyśle bramkarza Buricia do bramkarza Kotorowskiego, a ten nakaże Peszce, by wyczyścił się z kartek na fazę  pucharową, np. opóźnianiem gry? Niestety, Włosi wyrównali i kombinowanie w pełnym komforcie uniemożliwili. To była przykra niespodzianka, już kilka tygodni temu pisałem, że faworytów należy widzieć w poznaniakach ze względów dość oczywistych. I reprezentanci Serie A nadal trzymają formę w LE. Wygrali zaledwie dwa z 18 meczów, na razie żadna nie zajmuje miejsca premiowanego awansu.  Ale ta niespodzianka niczego nie zmienia, Lech znów przedłuży nam pucharowy sezon co najmniej do lutego. Przed nim piękny cel, przecież nikt już nie pamięta, kiedy ostatnio polski klub wygrał europejski dwumecz wiosną. Moje życzenie przed losowaniem: Liverpool. 