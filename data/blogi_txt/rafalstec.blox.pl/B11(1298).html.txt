W jutrzejszej „Gazecie” opublikujemy artykuł „Legia gra z Wisłą, a kibic zostaje w domu”, w którym Robert Błoński pisze o tym, że nasz futbol nie dochował się ani jednego ligowego klasyka tak rozpalającego fanów, by za każdym razem wypełniali trybuny po ostatnie krzesełko. Zachęcam do lektury, teraz wyjmuję z niego tylko dwa cytaty, bo jak je czytałem, to zbaraniałem. - Niczego się nie spodziewam po tym meczu. Wiele razy spodziewałem się świetnego widowiska, a zawsze wychodził „pasztet”. Dlatego teraz nie będę nakręcał koniunktury, żeby się nie skompromitować - wzdycha przed niedzielnym szlagierem na Łazienkowskiej Grzegorz Mielcarski, stały ekspert stacji Canal+, która wydaje grube miliony za ligowe transmisje. - Też nie spodziewam się wiele. Choć zachowawcza gra czołowych klubów dostarczyłaby kolejnych argumentów, że ligi nie warto oglądać - dodaje Andrzej Juskowiak, stały ekspert Polsatu, który też wydaje ciężkie miliony za ligowe transmisje. Trzeba obu ekspiłkarzom oddać, że promują produkt oferowany przez ich telewizje z biglem, szefowie Canal+ i Polsatu będą pewnie pod wrażeniem. A może powinniśmy szczerość Mielcarskiego i Juskowiaka specjalnie docenić, bo skoro mówią, co myślą, nie dbając o interes płacących im stacji, to są ekspertami naprawdę niezależnymi i godnymi zaufania, którzy nigdy nie będą nam wmawiać, że papier ścierny smakuje im jak konfitury?﻿ 