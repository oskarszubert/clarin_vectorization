Kapitan reprezentacji Polski zadzwonił znienacka, nie przywykłem, słynni piłkarze raczej do mnie nie dzwonią. Akurat ze świąteczną furią urywałem łba baranowi, gdy... – ... kapitan Jakub Błaszczykowski z tej strony, przepraszam, że zakłócam, nie wytrzymałem psychicznie. Boję się. Boję się, że tę piaskownicę można już tylko zamknąć. A jak nie zamkniemy, to nic dobrego z tego nie wyniknie. Piaskownicę? Pan wybaczy, Panie Kapitanie, jestem zasko... – Reprezentacyjną piaskownicę, jaką inną, do cholery?! Chemii między nami liderami nie ma, atmosfery też nie ma i nie zanosi się, żeby była. Żeby cokolwiek było, czy pan tego nie widzi?! Owszem, czytałem w internetach, i w ogóle ludzie gadają, że z Lewandowskim za sobą nie przepadacie, ale sam widzę, jak w Dortmundzie śmigacie razem po Realach i Manchesterach, ładnie to wygląda. Nawet myślałem z uznaniem: poza boiskiem się czubią, a na boisku lubią, pełna profeska, podręcznikowe oddzielanie spraw prywatnych od zawodowych, tylko stawiać chłopaków za wzór. – Borussia to inna sprawa, tam zawodowiec na zawodowcu, wszyscy umieją grać, jest komu robić atmosferę. A patrz pan na kadrę: w kwestii ataku jest nas właściwie trzech, Lewy, Ludo i ja, ewentualnie ja, Ludo i Lewy, nikogo poza tym, tylko my możemy powygrywać, zgoda? Zgoda. – No i akurat my trzej, którzy mamy do siebie podawać, asystować i strzelać, którzy powinniśmy we trójkę pociągnąć ten wózek, którzy jesteśmy naj naj naj, no akurat my trzej... Co tu dużo gadać, nie kumplujemy się. Z kim tu grać?! Za dużo Pan dźwiga, Panie Kapitanie, bezwzględne samobiczowanie tylko pogorszy sytuację. A defensywę niby po co mamy? Nie można pograć na zero z tyłu? – Rozmawiajmy poważnie, błagam. Obrony nie było, nie ma i nie będzie, taka nasza natura. Jeszcze Wasylowi latka lecą, on jeden atmosferę mógłby zapodać... Z próżnego i Salamon nie naleje, wszystko jak krew w piach, ale doła załapałem... Zadręczę się tymi reprezentacyjnymi zmartwieniami. Może do selekcjonera Pan zadzwoni? On przecież o każdej porze nocy i dnia... – Ja, jadąc po szczerości, dość już mam ich, tych selekcjonerów. Poprzedniego nie szło zrozumieć, trzeba by było, eee, jak się nazywa ten od rozsupływania szyfrów? Kryptolog? – Kryptologa, właśnie. A obecny gada za cicho, nikt nie słyszy, słuchu jak nietoperze nie mamy. Próbowaliśmy się w szatni bliżej do trenera przysunąć, kółeczkiem go otoczyć, otulić, zjednoczyć się, sam to wymyśliłem, zaplanowałem, mieliśmy próby nawet, dograne wszystko jak u ministrantów. Nic z tego. Tu ktoś kaszlnie, tam ktoś beknie albo cichcem paciorek wali, i znowu nie wiadomo, o co się trenerowi rozchodzi. Masakra, jak potem stawiać rywalowi twarde warunki?! Panie Kapitanie... – Skończ już pan, tylko „kapitan” i „kapitan”, nakręcił się pan po ukraińsku, rozmawiamy towarzysko, nie o mundial. Kapitan ze mnie jak koziej dupy trąba, nie oszukujmy się, trzeba wreszcie po męsku przejrzeć na oczy. Było ustalone, że nie wyskakuję po meczach, że tamtym chciało się bardziej, to oczywiście musiało mi się wyrwać... Nie umiem się pilnować i już. Z biletami się poprawiło po Euro? Rodzina wchodzi? – A poprawiło się, dziękuję, że pan pyta. Choć oczywiście zawsze może być lepiej, przecież na Narodowym siedzeń od groma, to już nie tamte stare stadiony, kurniki. Nie docenia się u nas piłkarzy, oj nie. Dlaczego Pan w ogóle dzwoni do mnie? Znamy się mało, tylko w grupie dziennikarzy z Panem rozmawiałem... – Załatwiłem listę pismaków, wybrałem na chybił trafił, co za różnica, sam pan wie, co ja o was sądzę. A zadzwonić musiałem, bo refleksyjnie wolne spędzam. Na kadrze złapałem kontuzję, opuściłem kolejkę Bundesligi, naszła mnie czarna myśl, czy się kiedyś w klubie nie przyczepią, że nie szanuję zdrowia dla tych, którzy opłacają moje apanaże, i to apanaże, nie owijajmy w przysłowiową bawełnę, niezłe. A jeśli Lewy uzna pewnego dnia, że szarpanie się dla reprezentacji, kopanie akurat kelnerów z San Marino, tylko obniża jego rynkową wartość? Jeśli pójdzie do klubu, w którym szaleje wirus FIFA, tam, gdzie krzywo patrzą na zgrupowania reprezentacyjne? Może być jeszcze gorzej, w wyczynowym sporcie nie ma zmiłuj. W Manchesterze podobno wymagają, żeby się w miarę możliwości wykręcać od kadry... Dlatego mnie męczą lęki, toż zdaję sobie sprawę, że granie z orzełkiem na piersi to największy z największych zaszczytów. I dlatego dzwonię. Wszystko jedno, kto napisze, byle zostało napisane. Chcę zaapelować do kibiców o wsparcie, niech sobie przypomną, że nasi piłkarze, znaczy kadrowicze, na emigracji żyją, a tutaj niełatwo jest nawet i bez szydery, sami obcy, tylko by pluli nam w twarze. Chcę też wstrząsnąć drużyną, niech chłopaki już teraz obsesyjnie myślą o Liechtensteinie i Mołdawii, niech Liechtenstein i Mołdawia gnębią ich po nocach, w czerwcu się tyle rozstrzygnie. Zaczeka pan chwilę, nałożę sobie trochę ravioli nadziewanego kalmarami, w sosie cytrynowo-trawnym... Albo ptysiów z kozim serkiem lekko zapiekanych w liściach szczawiu, nie umiem wybrać... [słychać typowe kuchenne odgłosy] Przepraszam, już jestem, zgłodniałem, tyle człowiek ma na głowie... No więc chcę już dzisiaj rozpocząć operację czerwiec, była kampania wrześniowa, niech będzie i czerwcowa, nie może być tak, że wszyscy się zjedziemy posezonowo i wakacyjne, z powykupowanymi wczasami na Malediwach, że najpierw przejdziemy obok sparingu z Liechtensteinem, zorganizowanego w szczytnym celu pożegnania Jurka Dudka, a potem nie wytrzymamy kondycyjnie meczu eliminacyjnej walki na trudnym terenie w Mołdawii, trzeba chwytać każdą okazję, nie wiadomo, kiedy potem uda się wygrać. Ja mam takie marzenie, panu pierwszemu to powiem, żebyśmy z reprezentacji byli dumni, my Polacy, właśnie to mówię, żeby wierzby płaczące zaczęły się chichrać, żeby duma była i honor i dawanie z siebie wszystkiego! Żeby we wrześniu kibice z San Marino masowo przechodzili na stronę Polski! Teraz bardzo boli, aż nie wyobrażam sobie, co zrobię w środę w Maladze. Jak tu się skupić na Lidze Mistrzów? A wypada się skupić, przecież my, polscy piłkarze, stanowimy jedną trzecią drużyny, wierzy w nas cały Dortmund, TVP wybierze nasz mecz na transmisję tygodnia... Tu połączenie zostało przerwane, już wcześniej słyszałem, że głos rozmówcy się załamuje.﻿ 