To kontynuacja relacji na żywo, która trwa od blisko sześciu godzin. Jej pierwsza część tutaj.19.53. Jednak i Ferguson, i Mourinho zaskoczyli. Pierwszy wystawił obu fantastycznych dziadków: van der Sar - O'Shea, Vidić, Ferdinand, Evra - Cristiano Ronaldo, Scholes, Carrick, Giggs - Rooney, Berbatow. Drugi wypuszcza nielubianego w Serie A młodziaka w ataku: Julio Cesar - Maicon, Cordoba, Samuel, Santon - Vieira, Cambiasso, Zanetti - Stanković - Balotelli, Ibrahimović.20.01. Znacie to? Jak Manchester zdobędzie w tym roku mistrzostwo Anglii, to klasyfikacja wszech czasów będzie wyglądała tak: MU i Liverpool po 18 tytułów, za nimi Arsenal z 13 tytułami, a tuż za podium Ryan Giggs z jedenastoma:-)20.04. Balotelli zasłynął na razie głównie tym - poza niekwestionowanym talentem - że się obija na treningach (za co trener odsunął go od zespołu) i nie znosi go wielu piłkarzy Serie A. Jest bezczelny, na boisku prowokuje i nie okazuje respektu starszym zawodnikom (nawet legendom), czego w Italii nie puszcza się płazem. Nawet kiedy fetuje gola, to częstuje publikę i kamery takimi gestami, że rywale i ich fani mają ochotę go ukatrupić. Ale Mourinho boiskowych gangsterów lubi.20.09. Rzut okiem do Rzymu. Uff, Tottiego znów udało podreperować i złożyć do kupy, Roma odetchnęła. Ale stan rozkładu jej drużyny może rzymskich tifosi doprowadzić do rozpaczy. Położonego gorączką Mexesa zastąpi niejaki Souleymane Diamoutene. Reprezentant Mali to brzmi dumnie, ale mimo wszystko wystawianie na mecz o wszystko faceta, który debiutuje w europejskich pucharach, a ostatnio spadał do drugiej z Lecce (potem z powrotem awansował do pierwszej), mówi baaardzo dużo o finansowej mocy Serie A...20.21. Swoją drogą, niesamowite: przedstawiciel najbardziej stetryczałej ligi w Europie (przynajmniej wśród czołowych lig) jako jedyny wystawia dzisiaj nastolatków. I to aż dwóch! Nawet Arsenal nie ma żadnego. Balotelli oraz Davide Santon to osiemnastolatkowe. Wy się zachwycacie pierwszym, ja wolę drugiego. Następcę Maldiniego będzie miał Inter?20.37. Dzieciaki dzieciakami, ale panu, panie Zlatan, to już czasu trochę zaczyna brakować. Albo jesteś pan ósmym cudem piłki, albo sztukmistrzem od popisów na pomniejszych stadionikach Serie A. W październiku stuknie 28 wiosen, a do nagrody dla najlepszego gracza na świecie wciąż daleeeko.Gwiazdy Manchesteru oczywiście też muszą wygrać. Ale udowadniać nie muszą już niczego. No, chyba że Vidiciowi się ubzdurało się, coby zostać piłkarzem roku na planecie:-)20.44. Gdyby ktoś nie znał moich zwyczajów, lojalnie ostrzegam, że w trakcie gry piszę mniej intensywnie. Jak oglądamy, to oglądamy, oglądanie po łebkach nie wchodzi w rachubę. Za to po meczu prędko nie wyhamowuję:-)21.17. Wykrakałem tego Vidicia niepotrzebnie, trochę za łatwo poszło. Manchester mnie zachwyca nawet wtedy, gdy sobie niespiesznie wymienia piłkę. Grają obrońcy trofeum wyśmienicie - te długie przerzuty, wykorzystanie całego boiska, niebanalność i stoicyzm Giggsa (tętno ma pewnie spoczynkowe), kneblowanie Ibrahimovicia przez obronę... Szwed znów zapomniał zabrać z szatni pięty. Na razie słabiuteńki, i jeszcze uparcie prze w te jałowe solówki. Ale poprzeczka każe pamiętać - wystarczy pojedyncze kopnięcie, jakiś głupi wolny i to Manchester będzie musiał odrabiać straty. A drużyny Mourinho zazwyczaj umieją znaleźć odpowiedni autobus do zastawienia bramki.Kumpel z Rzymu esemesuje, że Roma gra z Arsenalem doskonale. Znów jako jedyna z Serie A dotrwa do ćwierćfinału?21.30. Biorąc pod uwagę, jak często Inter częstuje niestrawną pierwszą połową i jak bardzo poprawia grę po przerwie (czytaj: po wykładzie Mourinho), fani mediolańczyków mogą być na dobrą sprawę zbudowani. Goście tym razem nie dali się przygnieść do swojego pola karnego, miewali obiecujące momenty i z upływem czasu ewidentnie nabierali ochoty, by się odkuć. Na razie nic nie jest rozstrzygnięte.21.58. Jestem pewien, że legenda miejska, jakoby Cristiano Ronaldo zawsze grał żenująco przeciw gigantom, pozostanie żywa. To historia zupełnie jak ze stworem z Loch Ness, który, nawiasem mówiąc, rzeczywiście żadnemu Liverpoolowi czy Barcelonie nigdy gola nie strzelił. Bramka Portugalczyka na 2:0 nie podsumowuje jego zapierających dech popisów, za zwiększa szanse Giggsa na tytuł bohatera wieczoru. To on długo przytulał się do piłki, czekał, czekał i czekał, aż oddał do Scholesa i ... dalej wiecie, co było.Będą jaja, jak z Włochów awansują tylko rzymianie. Mourinho niedawno drwił, że wszystkie tuzy Serie A - Roma, Milan etc - niczego w tym sezonie nie wygrają, a niby tacy wielcy są. A teraz ten biedny Luciano Spalletti, który kupuje okazyjnie, samych szaraków prawie, jest znacznie bliższy ćwierćfinału Ligi Mistrzów...22.04. Adriano za Stankovicia. Mourinho trzyma się swojego ulubionego konceptu, gdy nie idzie: Wystawiam maksymalną liczbę napastników, bo im więcej napastników, tym większa szansa na gola. W dodatku prawie się udało, Brazylijczyk trafia w słupek! Swoją drogą, za tę fortunę wydawaną na transfery mógłby sobie Inter wreszcie sprawić jakiegoś rozgrywającego. Tudzież pomocnika w mniejszym stopniu defensywnego.22.32. Kto zatrzyma Manchester, który Włosi cały tydzień nazywali „machiną wojenną”? Nie zdaje się wam, że oni naprawdę mają wystarczająco pary, by zostać pierwszymi, którzy dwa razy z rzędu wygrają Ligę Mistrzów? Na razie unieważnili przekleństwo triumfatorów. Czterej poprzedni - Milan, Barcelona, Liverpool, Porto - odpadali właśnie w 1/8 finału. Ale pamiętajmy, że w losowaniu ćwierćfinałów nie będzie żadnych ograniczeń. Anglicy mogą wtarabanić się na Anglików (na szczęście), Porto na Villarreal, a Manchester na Barcelonę...Nie uciekajcie, relacja potrwa co najmniej do północy:-)22.41. Jak spłyną konferencyjne cytaciki z Mourinho, to je tutaj dam. Ciekawe, co będzie mówił i dziś, i jutro, bo porównanie jego dokonań z dokonaniami Roberto Manciniego nie wygląda okazale. Mistrzostwo Włoch będzie „tylko” obroną tytułu, z Ligi Mistrzów wyleciał na tym samym etapie, z Pucharu Włoch pewnie wyleci za chwilę (z Sampdorią przegrał 0:3), a poprzednik docierał co najmniej do finału. Inna sprawa, że Portugalczyk pracę w Mediolanie dopiero rozpoczął, raczej na pewno zostanie na San Siro, a teraz czekają go prawdopodobnie miesiące dość komfortowe - przewagę w Serie A wypracował dość wyraźną, więc ma czas spokojnie dłubać w drużynie, żeby wreszcie wydłubać cudeńko zdatne na eksport.Przełączyłem się na Romę. Dogrywka z Arsenalem. Ostatnia szansa Włochów. Jeśli jej nie wykorzystają, będzie pucharowa katastrofa wszech czasów.22.50. Wiosenna seria Interu w Lidze Mistrzów ostatnich lat: 0:0 i 0:2 z Manchesterem, 0:1 i 0:2 z Liverpoolem, 2:2 i 0:0 z Valencią. Ten ostatni mecz zakończony gigantyczną bijatyką na boisku i wielomeczową dyskwalifikacją kilku graczy. Niebywałe. A przecież mimo wszystko przeżywają nerazzuri jeden z najświetniejszych okresów w historii klubu. Jeśli zdobędą czwarty tytuł z rzędu, błysną serią niewidzianą we Włoszech od powojnia, czyli czasów Grande Torino.23.15. Roma półżywa w batalii z Arsenalem. Juan nie wytrzymał, musiał zejść, na środku defensywy debiutuje lewy obrońca Riise. Według Włochów (ja oglądam dopiero od dogrywki) spisuje się perfekcyjnie - nie popełnił najmniejszego błędziku. Piłkarzy Spallettiego łapią skurcze, oni to dopiero dostaną owację za heroizm i w ogóle umieranie dla chwały Rzymu. Karne! (Sorry za opóźnienie, połączenie z siecią mi nawala).23.17. Mourinho już uderza w swoim stylu. On nigdy nie przegrywa: Teraz, gdy już odpadliśmy, całe Włochy są szczęśliwe. Ale to mnie nie obchodzi. Ja zwyciężyłem.23.38. Nie mam pojęcia, z jakim Belzebubem wyspiarze podpisali cyrograf, ale ewidentnie sprzyja cała wszechgalaktyczna moc sprzyja właśnie im. Tonetto przestrzelił, po serii karnych Arsenal wyrzuca z LM Romę. Na tym stadionie - w olimpijskim w Rzymie - odbędzie się finał. Tak jak ćwierć wieku temu, 30 maja 1984 roku. Wtedy w finale grała Roma. Też z Anglią. Przegrała z Liverpoolem. Po karnych...23.53. To właściwie temat na osobą notkę, ale upewnijcie mnie w komentarzach, jeśli ktoś (nie)widział na własne oczy - czy TVP naprawdę nie pokazała karnych z meczu Roma - Arsenal?! Tam do kata, co za kraj, ale publiczna ta telewizja, już kumam, czemu o zwycięstwach Manchesteru decyduje Serb, a przegranym Interu nie zapobiega inny Serb...00.06. A propos pytania z forum, ilu Anglików grało w zwycięskich klubach z wysp, drobna obserwacja. Wszystkie 10 dzisiejszych goli - dla MU, Barcy, Lyonu i Romy - strzelili obcokrajowcy. A decydującego karnego przestrzelił swój chłop - Włoch Tonetti...00.17. Jeszcze raz Mourinho, dokładniej: Mówiło się, że Inter bał się tych wielkich meczów. Jeśli nawet tak było, to już tak nie jest. Potrzebuję czegoś więcej, by wygrać te rozgrywki. Podyskutuję o tym z szefami, otworzę przed nimi moje serce. Rozumiem, że całe Włochy są szczęśliwe, że Mourinho został wyeliminowany, ale ja uważam, że przegraliśmy tylko z powodu pecha. Trzeba szczęścia, by wygrywać takie mecze. Z Porto zdobyłem puchar, mimo że dokonałem tam mniej niż tutaj.00.31. Brytyjscy komentatorzy stawiają już zasadnicze pytania: po jaką cholerę Cristiano Ronaldo miałby się pchać do Realu Madryt, czyli klubiku od pięciu lat bezskutecznie skamlącego o zaproszenie do ćwierćfinału Ligi Mistrzów? Na jakiej podstawie miałby sądzić, że za rok będzie lepiej? Dołożę od siebie: gdybym był doradcą „Królewskich”, też rekomendowałbym im raczej transfer - na pewno będzie tańszy! - Francka Ribery'ego.00.44. Bukmacherzy (William Hill) prognozują, kto wygra Ligę Mistrzów, najświeższe notowania: MU i Barca 5-2, Chelsea 5-1, Liverpool 5-1, Arsenal 15-2, Bayern 10-1, Villarreal 25-1, Porto 33-1.00.50. Dyskutujecie o słowach Mourinho, to i ja dorzucę swoje siedem groszy. Choć wiem, że nie stawia on w swoich wypowiedziach na szczerość, lecz politykę (taka robota), to się częściowo z nim zgadzam. Inter wygląda lepiej pod względem mentalnym, nie pęka tak łatwo, jak w poprzednich sezonach. Ale pod względem piłkarskim postępu nie widzę: dość prymitywne wykopywanie piłki na łby napastników (Ibra, Balotelli, Adriano i nieobecny Cruz mają około 1,90 m wzrostu), żadnego rozgrywającego, nieobecność skrzydłowych, uzależnienie od stałych fragmentów gry. Ta drużyna jest zbyt uboga w środki, by coś osiągnąć w wielkim świecie. Także dzięki Mourinho, kompletnie chybił z transferami Manciniego i Quaresmy.01.21. Upojeni orgią boiskowych triumfów wyspiarze przenoszą się powoli w inny wymiar. Na internetowej witrynie „Timesa” czytam już precyzyjne rachuby, ile zwycięskich meczów potrzebuje Manchester, by dotrzeć do innej galaktyki. Otóż potrzebuje ich ponoć 18. 18 wygranych brakuje, by trupa Fergusona zgarnęła kolekcję zwaną po angielsku zgrabnym „quintuple” - klubowe mistrzostwo świata (już ma), Puchar Ligi Angielskiej (też już zdobyte), Puchar Anglii, mistrzostwo Anglii oraz Puchar Europy, zwanym dziś Ligą Mistrzów. Uuuu, oddalam się. Spać jeszcze nie idę, ale muszę uciec od piłkarskiego wariactwa, bo jutro - pardon, dziś - trzeba się od rana zaopiekować drugą stroną „Gazety”, a tam, jak przypuszczam, nie zmieszczę niczego ani o Lidze Mistrzów, ani nawet ogólnie o piłce nożnej. Dobrej nocy. 