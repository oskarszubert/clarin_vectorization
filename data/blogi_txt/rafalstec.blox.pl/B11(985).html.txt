Co do klasy polskich piłkarzy straciłem wszelkie złudzenia, o czym napisałem tutaj, a w nocy na blogu przyznałem się, że straciłem również wiarę w awans do ćwierćfinału. Ale minęło trochę czasu, ochłonąłem, przypomniałem sobie pewien istotny drobiazg: Euro 2008 wciąż trwa, Polacy wciąż mają szansę na wyjście z grupy.Teraz czekam w Zurychu na Włochów bój z Rumunami, zaglądam do sieci, krew mnie zalewa. Debata, czy Beenhakkera zwolnić, czy zostawić, już wre; sędziego Webba wieszamy po wielokroć, zręcznie przemilczając fakt, że gola Polacy strzelili ze spalonego; na forach wylewają się sążniste podsumowania mistrzostw i ogólne teorie wszystkiego etc. Ani słowa o meczu z Chorwatami, pełna pogarda dla najświętszych sportowych reguł: „nie rozpamiętywać i koncentrować się wyłącznie na następnym meczu” oraz „nie poddawać się i wierzyć, dopóki jest o co grać”. Ani słowa o tym, że jeśli w poniedziałek wygramy i wygrają nasi wczorajsi rywale, to być może awansujemy. Nie, fajnie już dzisiaj wydawać werdykty, czy Leo lepszy od Engela i Janasa, czy słabszy, choć pewna różnica rzuca się w oczy - na ostatnich na mundialach nie było nawet śladowych szans na cokolwiek po dwóch meczach, a teraz są.Czytam też korespondencję Michała Pola z Austrii, którą roznosi ekstaza i przekonanie, że Niemców można pokonać.Przyjrzyjmy się: Austriacy zagrają z wciąż uważanymi przez wielu za faworytów turnieju Niemcami, którzy będą gotowi na boisku umrzeć, bowiem walczą o przetrwanie. Mimo to wierzą w sukces, recenzowanie trenera i ogólne biadanie odkładają na potem.Reprezentacja Beenhakkera zagra z Chorwatami, którzy już awansowali, muszą zbierać siły na ćwierćfinał, a na dodatek ich rodacy woleliby - pogadajcie z kibicami - by razem z nimi wyszli z grupy Polacy. Tak się sympatie rozkładają po prostu. Ale temat „jak pokonać nadzwyczajnie zdolnych zakapiorów trenera Bilicia” u nas nie istnieje. (Nasz selekcjoner też po meczu wypalił, że przestał wierzyć, ale już mu wybaczam. Przesadnie się najeżyłem. Jak słusznie wypomnieli mi niektórzy pod poprzednim wpisem, wypowiadał się po ciężkim nokaucie. Sprawdzałem, już mu przeszło, już mówi, że jak będzie trzeba wygrać 4:0, to i tak trzeba się bić).Tak to wszystko przeglądam (czytać już nie mam siły) i się zastanawiam. Czy naprawdę nie można się zająć się gnojeniem siebie nawzajem i reszty świata dopiero po meczu z Chorwatami? Czy my w ogóle kiedykolwiek cokolwiek będziemy w stanie wygrać? 