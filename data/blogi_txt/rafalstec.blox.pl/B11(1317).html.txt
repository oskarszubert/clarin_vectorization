Nie sprawdzałem, ile Rosjanie wymyślili sobie służb mundurowych, ale szwendając się po Moskwie widziałem tyle uniformów, epoletów i czapek, że wystarczyłoby na wszystkie armie i policje Europy. Teraz lepiej rozumiem, dlaczego przeraża ich kryzys demograficzny (naszych sąsiadów ubywa, w połowie stulecia ze 140 mln ma zostać 100 mln) - następnego finału Ligi Mistrzów nie będą w stanie zorganizować, bo zabraknie im ludzi. Dzisiaj skrzyknęli chyba wszystkich. Jeszcze nigdy pod stadionem nie widziałem takiej masy najrozmaitszych funkcjonariuszy, choć władze informowały, że większość będzie pilnować porządku i patrolować ulice w cywilu. Jeśli to prawda, to w drodze Łużniki - zwłaszcza między stacją metra a stadionem - nie napotkałem prawdopodobnie ani jednego tubylca, który nie byłby w pracy.Ci umundurowani lustrowali tłum - wszyscy, co do jednego z bliźniaczymi minami pochmurno-groźnymi, jakby ciążyła im waga misji. W końcu chronią stolicę.Chronią ją przed najazdem przeszło 40 tysięcy Hunów londyńsko-manchesterskich, bo zostali ostrzeżeni, że brytyjscy fani lubią przed meczem się spić (dzisiaj mieli dużo czasu, bo mecz rozpocznie się o 22.45 według tutejszego zegara) i podymić (zwłaszcza jak wyjadą za granicę). Manewry przedfinałowe trwały od kilku tygodni, Moskwa gotowała się do III wojny światowej, zawierając tymczasowy sojusz - mimo awantury wokół śmierci Litwinienki - z Wielką Brytanią. Kibicom (tym z biletami) podarowała chwilowe udogodnienia wizowe, za co Wyspiarze zrewanżowali się wyłapywaniem chuliganów objętych zakazami stadionowymi jeszcze na lotniskach w Londynie i Manchesterze, a także wysłali ludzi do Moskwy. Bobbies też łażą ponoć po ulicach incognito, zresztą gdyby przebrali się w tutejsze policyjne kubraki, raczej bym ich zdemaskował. Z prostego powodu - oni potrafią się uśmiechać i jeszcze z tej umiejętności korzystają. Rosjanin na służbie to Rosjanin z grobowcem na twarzy.Cel w każdym razie został - póki co - osiągnięty. W sercu miasta panuje spokój, kwitnie przyjaźń i handel brytyjsko-rosyjski. Goście, traktowani jak sympatyczne dziwa natury, pozwalają się Rosjanom fotografować, by po zapozowaniu przejść do kupowania matrioszek w wersji „Rooney”, „Giggs”, „Lampard” etc. Pełnej radości jednak nie ma. Wyspiarskich kibiców odstraszyły horrendalnie wysokie ceny biletów na mecz, przelotów, hoteli i w ogóle moskiewska drożyzna. Przyleciało ich ponoć około 25 tys., choć każdy klub dostał od UEFA po 21 tys. wejściówek. Niektórzy sprzedają bilety znajomych, którzy zrezygnowali z wyjazdu. Dlatego spadły ceny czarnym rynku - wczoraj pod stadionem proponowano mi obejrzenie finału za 700 euro, dzisiaj już za 400. Grożą nam pustki na trybunach? Byłby spory klops.Wracając do totalnej mobilizacji Rosjan: ostateczny test - nie chcę prorokować, że starcie - ma nastąpić jednak nocą. Fani Manchesteru, którzy lądowali na lotnisku Domodiewo, i fani Chelsea, którzy lądowali na Szeremietiewie, spotkają się po finale na Placu Czerwonym (nie można tam pić, przynajmniej teoretycznie). Mój typ: zalewanie zdartych gardeł na wesoło lub smutno (w zależności od koloru szalików) się odbędzie, ale przebiegnie pokojowo. Gdyby goście chcieli wejść w zwarcie, podejmą się nie lada wyzwania. Porównywalna dysproporcja sił pod względem liczebności nie mogła się zdarzać w historii bitew często. A jeśli już się zdarzała, pewnie wiodła przeważnie do natychmiastowej kapitulacji. 