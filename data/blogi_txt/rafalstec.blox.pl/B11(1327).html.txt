Chyba najpowszechniejszym zarzutem wymierzonym w Ligę Mistrzów jest - obok rytualnych lamentów o komercjalizacji - teza, że grają w niej ze sobą wciąż te same drużyny, że generalnie wszystko prze ku przeraźliwie nudnej przyszłości, w której będziemy oglądać w kółko ten sam mecz. (Choć zarazem nikt nie narzeka, że Barcelona zagra w niedzielę z Realem Madryt po raz 248., a kilka godzin wcześniej odbędą się 267. derby Mediolanu.)No to marudy dostały prezent. Arsenal z Milanem nie spotkał się w Lidze Mistrzów nigdy. A w ogóle zagrał tylko raz, w dwumeczu o Superpuchar Europy w 1995 roku.Tym razem nie było wyboru. Kiedy obie drużyny na siebie wpadały, losowanie na moment przestało być losowaniem. Wcześniej cała sala w Nyonie ziewała z nudów, bo sekretarz generalny UEFA chyba z kwadrans tłumaczył regulaminowe niuanse. Teraz wszyscy wiedzieli, że Arsenal nie może trafić na Chelsea, bo nie może trafić na inny angielski klub. Nie może też trafić na Sevillę, bo nie może trafić na rywala, z którym grał w fazie grupowej. A poza nimi wśród niewylosowanych drużyn ostał się już tylko obrońca trofeum.I całe szczęście. Dzięki temu czekają nas fascynujące starcia w 1/8 finału. Doświadczenie nałogowych kolekcjonerów trofeów z Milanu kontra wigor i fantazja cudownych dzieciaków z Arsenalu - same delicje, palce lizać. Dziennikarze też zacierają ręce, bo atrakcyjniejszej fabuły nie dostarczyłaby im chyba żadna inna para.Mniej zadowoleni są zapewne - niezależnie od publicznych wypowiedzi - przedstawiciele obu klubów.Arsenal został poniekąd „ukarany” za to, że w listopadzie trochę zlekceważył Slavię i nie zabrał do Pragi Fabregasa, Toure, Rosicky'ego oraz Hleba. Mecz zremisował i dlatego nie wygrał swojej grupy.A Milan, gdyby przegrał rywalizację z londyńczykami, zostałby poniekąd „ukarany” za swoją filozofię nakazującą mu lekceważyć włoską Serie A, by wszystkie siły rzucać na Ligę Mistrzów, czyli rozgrywki, w których istnieje ryzyko odpadnięcia wskutek odosobnionego pechowego wieczoru. (Po ewentualnym beznadziejnym wyniku w Londynie niełatwo byłoby odrobić straty w rewanżu, a beznadziejny wynik na stadionie Arsenalu może się przytrafić każdej drużynie świata). To jest strategia ekstremalna, grożąca katastrofą po jednym fałszywym ruchu. Jeśli bowiem mediolańczycy przegrają, zostaną prawdopodobnie z pustymi rękami - mistrzostwa Włoch nie sposób zdobyć, jeśli się przez pół roku nie wygrywa meczu u siebie.Tak czy owak szykujmy się na wyśmienite hity. To mogą być - biorąc pod uwagę styl gry Arsenalu i pasję Milanu do wielkich spektakli - najpiękniejsze i najbardziej porywające mecze całej tegorocznej Ligi Mistrzów. 