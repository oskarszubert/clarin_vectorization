Zgodnie z moimi przeczuciami Cristiano Ronaldo, czyli wybitny futbolista ligowy, uciechy z mundialu miał mniej niż Lukas Podolski, czyli wybitny futbolista reprezentacyjny. Wcześniej Portugalczyk odpadł, jak zwykle mniej strzelił. Zwłaszcza to ostatnie musiało go zaboleć. W Cristiano Ronaldo widzę ostatnie stadium ewolucji. Najdoskonalszego reprezentanta pokolenia narcystycznych egocentryków, które zrodziło przeobrażanie futbolu w globalny, przynoszący gargantuiczne zyski megaspektakl - dostarczany przez młodziutkich atletów zbyt hojnie opłacanych i zbyt często oglądających swoje wielkoformatowe, cyfrowo upiększone zdjęcia, by zachować pion. Ten bezapelacyjnie fenomenalny sportowiec zdaje sobie sprawę, że znajduje się pod stałą obserwacją, w każdym boiskowym geście wywołuje wrażenie, jakby o budowaniu swego wizerunku nie zapominał nigdy. Nie podejrzewam go o psychopatię, ale budzi moje skojarzenia z Patrickiem Batemanem, bohaterem „American Psycho”, który nie wyjdzie z domu bez upewnienia się, iż każdy milimetr kwadratowy jego stroju, makijażu i fryzury nie tchnie perfekcyjnym luksusem. Nieczęsto wierzę piłkarzom, którzy opowiadają, że nieważne, kto strzela gole, jeśli wygrywa drużyna. Ronaldo nie wierzę nigdy. On raczej kolekcjonuje prywatne łupy - każda bramka wzbogaca osobistą statystykę, a potęga statystyk to istotna część owego megaspektaklu, w tym świecie wszystko, co da się opisać konkretem, ma wartość szczególną. W RPA trener ani drużyna mu nie pomogła, ale przede wszystkim on nie pomógł trenerowi ani drużynie. Kiedy Carlos Queiroz zesłał go na środek ataku, nie wytrzymał i co rusz ogłaszał urbi et orbi, jak bardzo cierpi. Kiedy na środku ataku mu nie szło, a jego drużyna przegrywała z Hiszpanią, nie przeorał murawy, by cofnąć się, zaofiarować całą energię, jaką miał jeszcze w mięśniach, może wykonać straceńcze, desperackie pady. Próbował co najwyżej bezsensownych zagrań błyskotek. Jak Manchesterowi nie szło, ostrzał prowadził sam, jak Realowi nie szło - również. Jak Portugalii nie szło, zniknął.  To dla mnie główny przegrany uczestnik mundialu. Włosi, Francuzi, Serbowie czy Anglicy ponieśli klęski zbiorowe, on wyjeżdża z kolejnym wstrząsającym osobistym bilansem reprezentacyjnym - w eliminacjach nie strzelił gola, tutaj upchnął jednego w bramce północnokoreańskiej, gdy cała drużyna wbiła ich siedem. W klubach nie zdarza mu się to nigdy. W RPA wyglądał na piłkarza najbardziej osamotnionego - częściowo z wyboru, częściowo nie - odrzuconego nawet przez piłkę. Jabulani miała sprzyjać takim jak on, a po kopach Ronaldo obijała się co najwyżej o słupek albo wypadała z rąk Casillasa. Kiedy przypominam sobie jego minę z ostatnich minut 1/8 finału, trudno mi wymyślić, co musiałoby się stać, by odnalazł motywację na eliminacje Euro 2012. Mourinho przejmie go w Realu, nie reprezentacji Portugalii. 