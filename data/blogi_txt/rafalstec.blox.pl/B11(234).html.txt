Napisałem już w komentarzu do "Gazety" i Sport.pl, co sądzę o pomyśle odbierania reprezentacji siatkarzy Polski trenerowi Raulowi Lozano - pomyśle nieodpowiedzialnym, hucpiarskim, popartym dołująco wątłą merytorycznie argumentacją prezesa PZPS Mirosława Przedpełskiego. Tutaj chcę tylko postawić pytanie, które nasunie się samo, gdyby mroczny scenariusz się ziścił.I gdyby selekcjonerem istotnie miał zostać Daniel Castellani.Czy operacja wyglądałaby tak: kadrze zabieramy trenera w trakcie kwalifikacji olimpijskich, a mistrzowi Polski Skrze Bełchatów - w trakcie walki o sukces w Lidze Mistrzów?Czy raczej tak: Castellani obejmuje kadrę, a zarazem kontynuuje pracę w klubie?Pierwszy scenariusz - beznadziejny. Drugi - jeszcze gorszy.Głównym adwersarzem selekcjonera bywa przecież niejednokrotnie Polska Liga Siatkówki*, co pokazał przykład Lozano, który usiłował wyszarpać możliwie dużo czasu na zgrupowania reprezentacji. Opozycja kadra - kluby jest naturalna, obie strony mają sprzeczne, przynajmniej do pewnego stopnia, interesy. PZPS powinien być w tym sporze bezstronny. Castellani jako trener Skry jest pracownikiem firmy będącej akcjonariuszem PLS. Gdyby nie porzucił posady w Bełchatowie, popadłby w ewidentny konflikt interesów.Wybrałby dobro kadry czy mistrza Polski?Uniknąć tego dylematu mógłby tylko w jeden sposób - zachowując się nielojalnie wobec Skry i zostawiając ją w środku sezonu. Bardzo ważnego sezonu.Nie życzę mu tych rozterek. Mam nadzieję, że cała sprawa jest tylko zamętem wywoływanym przez lobbing kilku osób ze środowiska łódzko-bełchatowskiego (wiceszef PZPS Bogusław Adamski, działacze Skry etc), które z Lozano mają na pieńku od dawna. Niech nawet Castellani zostanie selekcjonerem kadry, ale po igrzyskach. Wtedy - jak przypuszczam - Lozano odejdzie z własnej woli, bo warunki pracy ma u nas naprawdę ciężkie.Ciężkie, choć w jego przypadku jednego możemy być pewni. Interes tego cholernie ambitnego faceta jest całkowicie zbieżny z interesem reprezentacji. Ten interes ma barwę olimpijskiego medalu.*Precyzyjniej: Profesjonalna Ligi Piłki Siatkowej SA. 