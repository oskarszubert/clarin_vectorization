Czuję zbyt intensywny sentyment do tamtej superdrużyny, do jej konstruowanych w obłędnym tempie, pełnych inscenizacyjnego rozmachu układanek ofensywnych, bym dawał sobie kiedykolwiek wmawiać, że wzrost londyńskiego klubu blokowały brutalne ekonomiczne realia. Trener Arsène Wenger stękał i stękał, że nie pozwalają mu one ruszyć w pościg za mistrzostwem Anglii, a przecież od dawna już nikt poważny tego odeń nie wymaga. Przecież czarna seria bez trofeum ciągnie się bardziej dlatego, że jego piłkarze przegrywają z biedniejszymi. Czasem na tle londyńczyków niemal nędzarzami. Czy powody finansowe mogą wyjaśniać wczorajszą pucharową porażkę z drugoligowym Blackburn? Czy mogą tłumaczyć grudniową pucharową katastrofę z czwartoligowym Bradford? Zeszłosezonową pucharową porażkę z przeciętnym Sunderlandem? Wcześniejszą – finałową! – pucharową porażkę ze zsuwającym się do drugiej ligi Birmingham? Jeszcze wcześniejszą pucharową porażkę z dysponującym znacznie niższym budżetem Stoke City? I jeszcze wcześniejszą – z drugoligowym Burnley? Wenger zawsze kierował naszą uwagę na wielkich, którym Arsenal wskutek obiektywnych okoliczności nie miał szans rzucić wyzwania, tymczasem Arsenal stawał się specjalistą od przegrywania z małymi, którzy teoretycznie nie mieli szans rzucić wyzwania jemu. Wybitnym specjalistą od przegrywania z małymi. Na pierwszy rzut oka zagadką pozostaje przede wszystkim, dlaczego francuski trener kompletnie stracił wyczucie w manewrach transferowych. To ono przywiodło go do triumfów w przeszłości – fantastycznym Thierry’emu Henry’emu i Patrickovi Vieirze zaufał po ich niepowodzeniach we włoskiej Serie A, za Fredrika Ljungberga, Nwankwo Kanu, Roberta Piresa, Robina van Persiego czy Emmanuela Adebayora płacił po kilka milionów, Kolo Toure wyciągnął ze szkółki w Abidżanie za 150 tys, Cesca Fabregasa i Matthieu Flaminiego wykradał za darmo. Teraz najokazalszych łupów dopadają inni (najbardziej spektakularny przykład nazywa się Michu, ale są i pomniejsze jak, bo ja wiem, Christian Benteke), natomiast francuski szkoleniowiec rozdaje krągłe sumy na zasoby talentu tylko potencjalne lub krzyczącą bylejakość – Andrieja Arszawina, Gervinho, Oliviera Girouda, Park Chu-Younga, Sébastiena Squillaciego, Andre Santosa etc. O tłumach młodych zdolnych już nawet nie wspominam... Aż strach pomyśleć, jak wyglądałby dziś Arsenal, gdyby z trendu nie wyłamał się Santi Cazorla. Ja jednak nie umiem uwierzyć, że wszyscy się nie nadają. Klasyczne klęski transferowe ponosi Barcelona - czy odda fortunę za wirtuozerskiego gdzie indziej Zlatana Ibrahimovicia, czy weźmie Alexisa Sancheza lub Aleksandra Hleba, czy przepuści 25 mln na Dmytro Czyhrynskiego, czy zainwestuje jeszcze agresywniej w Davida Villę, zawsze dostaje w zamian co najmniej niedosyt, zupełnie jakby specyficzny ekosystem Camp Nou odrzucał wszelkie obce organizmy. Ale katalońska drużyna nadal wygrywa. Kupieni przez Arsenal nie tyle rozczarowują jako jednostki, ile wkomponowują się w zastany krajobraz. Wyjałowiony, jakby skażony wirusem wtórnego analfabetyzmu. Tam już właściwie nikt się nie rozwija – zwłaszcza: nie rozwija się dynamicznie – a piłkarze jak Thomas Vermaelen czy nasz Wojciech Szczęsny wręcz przeciętnieją. Ślady po erze „Niezwyciężonych” mógłby wykryć w Arsenalu chyba tylko archeolog. Wenger od lat nie umie zaprogramować drużyny na solidne bronienie ani natchnąć do przezwyciężania swoich ograniczeń w bitwach z potentatami, ale problem ma znacznie głębszy – długo budował na Emirates Stadium kulturę wymówek, odkładał wygrywanie na świętego nigdy, aż całkiem stracił generalską charyzmę. Jego podwładni nie uczą się na błędach, Blackburn dali się pobić niedługo po szokujące wpadce z Bradford – wyobrażacie sobie, jakie tornado wtargnęłoby do szatni na Old Trafford, gdyby podobny numer wycięli Aleksowi Fergusonowi piłkarze Manchesteru United, nawet w zestawieniu bezdennie rezerwowym? Sobotnie popołudnie musiało w głowach londyńczyków wywołać potworne spustoszenie. Oto na 20 minut przed końcem Arsene Wenger daje ostateczny sygnał do frontalnego ataku, wysuwając z rezerwy wszystkie najpotężniejsze lufy, czyli Cazorlę, Jacka Wilshere’a oraz Theo Walcotta. Efekt? Mija kilkadziesiąt sekund i drugoligowcy strzelają zwycięskiego gola. Makabra. Nie wiem, czy mogłyby na Arsenal spaść jeszcze cięższe ciosy w przededniu 1/8 finału Ligi Mistrzów z Bayernem, rozdeptującym wszystkich przy minimalnych stratach własnych (bilans bramkowy w Bundeslidze: 57-7). Szef z Emirates jest coraz bardziej nagi, hałaśliwie kontestują go trybuny, im mocniejszy w teorii skład wystawi w krajowych pucharach, tym dotkliwiej piłkarze kładą się przed wątłymi rywalami. Fanów zakuł w dyby – już w nic nie wierzą, a zarazem zdają sobie sprawę, że tylko sam Wenger jest władny podjąć decyzję o odejściu, że nikt za niego nie wskaże następcy. Czy to w ogóle realne – francuski trener ogłaszający kapitulację? Nastąpiłby lokalny koniec świata. Arsene lądował w Arsenalu 17 lat temu – ­kiedy telefony komórkowe ważyły więcej niż dzisiejsze telewizory, pozbawiony dostępu do ropy Manchester City błąkał się po drugiej lidze, Hiszpanie nie nauczyli się jeszcze wydobywać złóż talentu i przegrywali na mistrzostwach Europy nawet z Anglikami. Przegrał z czasem? Alex Ferguson może istnieć tylko jeden?﻿ 