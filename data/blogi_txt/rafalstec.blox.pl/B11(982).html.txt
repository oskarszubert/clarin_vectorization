Najpierw telewizja nakryła prezesa Skry Bełchatów Konrada Piechockiego, który wystrzelił wściekłym stekiem wulgaryzmów po przegranym secie przez jego siatkarzy. Był poniekąd w sytuacji prywatnej, siedział w hali z dala od kibiców, zareagował spontanicznie i pod nosem, nie wiedział, że wpatruje się w niego kamera. Telewizja przyłapała też graczy mistrza Polski - Plińskiego i Kurka - bluzgających na sędziego, z którego decyzjami się nie zgadzali. Potem telewizja zarejestrowała wybuch trenera Delecty Bydgoszcz Waldemara Wspaniałego, który motywował drużynę najczystszą łaciną, dowodząc, że informacje o jej śmierci są przesadzone. Zdań w pełni polskich o śladowej wartości merytorycznej w jego tyradzie nie wychwycono. Wreszcie telewizyjne nagranie umożliwiło spostrzegawczym redaktorom portalu siatka.org przyskrzynienie siatkarza tejże Delecty, który potraktował tegoż trenera również wulgaryzmem, lecz niewerbalnym. Podczas przerwy w grze wystawił środkowy palec - za plecami szkoleniowca, adresat gestu nie widział, w ogóle niełatwo było go wychwycić. I Richard Lambourne wyleciał z klubu. Za każdym razem wybuchał skandal bądź skandalik. Incydenty - zebrane na króciutkim dystansie, w komplecie tegoroczne - podaję w zgodzie z chronologią, ale zauważmy, że wraz z upływem czasu napięcie rośnie. Ofiara ostatniego - mistrz olimpijski Lambourne - straciła pracę. Nazywam go ofiarą, bo gdyby nie kamery, przewinienie nie tylko nie zostałoby ukarane - nikt by go nie zauważył. Pozostałby jego gest jedną z miliona bliźniaczych reakcji sportowców, którzy w różnych chwilach - czasem na treningu, czasem na meczu - mrukną pod nosem, że trener to, przepraszam za dosadność, palant. Ludzie się oburzają, niekiedy nieprzesadnie, niekiedy mocno i gromadnie. Oburzają się ludzie środowiska, którym pewnie też zdarza się tracić samokontrolę, ale mieli szczęście, że nie zostali nakryci. Oburzają się widzowie, którzy zarazem skandalizujących epizodzików pożądają. Chcą być coraz bliżej kulisów - czy raczej: bebechów - sportu, chcą widzieć coraz dokładniej, niemal czuć pot spływający po walczących zawodnikach. A może, miewam i takie podejrzenia, ten pot zlizywać. Kamery dają satysfakcję podglądaczom, ale i oferują bezcenny walor poznawczy, demaskują np. warsztat trenerów. Każdy fan słyszy, kto podaje precyzyjne wytyczne, jak grać, a kto poprzestaje na radzie, żeby napierd… serwisem. Niewykluczone, że jutro albo pojutrze kamery wjadą do szatni. Oczywiście na początek, byśmy do nowego przyzwyczajali się stopniowo, nie będą rejestrowały dźwięku, tylko obraz. A potem przez pomyłkę zarejestrują również słowa... Kto sądzi, że fantazjuję, może nie całkiem doceniać prędkość zmian. Czy jeśli klubom w zamian za większą ingerencję zaproponuje się pewnego dnia więcej pieniędzy, to aby na pewno się nie zgodzą? A siatkarze, jeśli dostaną wyższe pensje? Telewizje muszą podnosić atrakcyjność transmisji, a poznawanie tajemnic szatni, choćby poznawanie tylko jednym zmysłem, to najskrytsze marzenie wielu fanów. Nie spisywałbym tej notki, gdyby nie eskalacja skutków. Nie ma sportu, któremu Polacy przyglądają się na takim zbliżeniu i w liczbie milionów głów zarazem. A skoro z klubu wylatuje mistrz olimpijski, to czy rozpychające się, wszechwładne kamery nie zaczynają wpływać na wyniki rozgrywek? Powtórzmy - gdyby nie one, Lambourne wciąż grałby w Delekcie. Teraz klub wybierał między siłą kadry a autorytetem trenera. (Ile z tego autorytetu pozostało i czy klub postąpił słusznie, to tematy odrębne, zresztą równie frapujące). Na podobnym wybryku telewizja może przyłapać kiedyś Wlazłego czy innego Kurka... Każdemu zdarza się zrobić coś głupiego. Co dalej? Widz się znieczuli i przestanie zwracać uwagę? Czy raczej siatkarza, trenera oraz działacza skrępuje obsesja kamer śledzących każde drgnienie ich warg oraz palców? Odbierzemy widowisku trochę spontaniczności i autentyczności? Na razie wiadomo tyle, że nikt w lidze siatkarzy nie jest bezpieczny. Paluchy przy sobie, jęzory za zębami, bo jutro padnie na ciebie. 