Zadra po porażce, zwłaszcza porażce jawnie niesprawiedliwej, może zatruwać życie bardzo długo. Spytajcie Richarda Corbetta.Kiedy piłkarze Leeds mierzyli się w 1973 roku z Milanem w finale Pucharu Zdobywców Pucharów (dziś już nieistniejącego), Corbutt dopiero co stał się dorosły, ale fanem był dojrzałym i zapamiętałym, mecz oglądał z trybun stadionu w Salonikach. Niestety, rywale po trzech minutach objęli prowadzenie po strzale z rzutu wolnego Luciano Chiarugiego (jego gol zdecydował też w 1/8 finału, że Milan po dogrywce wyeliminował Legię). I już go nie oddali, po ostatni gwizdek czując - jak wspomina nie tylko Richard Corbutt - wsparcie sędziego, który przyleciał na finał tym samym samolotem, co Włosi. Christos Michas ignorował ponoć wszelkie okoliczności nakazujące podyktować rzut karny lub wolny dla wyspiarzy, nie uznawał ich prawidłowych goli, wyrzucił z boiska mistrza świata Normana Huntera (wyleciał też Sogliano, mecz skończył się potworną awanturą). Wszystkie epizody sporne miał rozstrzygać na korzyść Milanu, przeciw jego jawnej stronniczości gwałtownie protestowali też neutralni kibice z Salonik. - Mecz był tak ewidentnie ustawiony, że nawet rodacy wołali, by się wstydził - wspomina legendarny napastnik Leeds Peter Lorimer.Po ostatnim gwizdku sędzia uciekał do szatni sprintem, a Grecy uniemożliwili zwycięzcom wykonanie rundy honorowej - rzucali w nich wszystkim, co mieli pod ręką. Włosi też uciekli. Na boisku pozostali piłkarze Leeds, żegnani owacją.Wyspiarze żądali powtórzenia finału. UEFA się nie zgodziła, choć sędziego dożywotnio odsunęła od prowadzenia meczów międzynarodowych. Michasa przesłuchiwała też federacja grecka, podejrzewając, że wziął łapówkę od Włochów. Słowa jej prezesa - cytat znalazłem w piłkarskiej encyklopedii FUJI Andrzeja Gowarzewskiego - nie pozostawiają wątpliwości: „Milan zdobył puchar, ale Leeds sportową sympatię, będąc moralnym zwycięzcą finału”. Nawiasem mówiąc, Michasa po jakimś czasie skazano za korupcję, choć wyrok dotyczył już zupełnie innych meczów.Richard Corbett od przeszło dekady jest europarlamentarzystą, reprezentującym laburzystów oraz region Yorkshire i Humber. Dziś mówi wprost: grecki sędzia został skorumpowany przez Milan. Tłumaczy, że skoro UEFA go zdyskwalifikowała, to miała powody. Dlatego opublikował na swojej oficjalnej stronie internetowej petycję z żądaniem odebrania Włochom trofeum i przyznania go Leeds. Zebrał już 15 tys. podpisów. W UEFA złoży ją jutro, w 36. rocznicę finału.Wysoko postawieni działacze władz piłkarskich zapowiedzieli, że zaproszą Corbetta do swojej genewskiej siedziby w czerwcu. 