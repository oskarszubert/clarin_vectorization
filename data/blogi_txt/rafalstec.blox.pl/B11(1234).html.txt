Spłakane ponaddwumetrowe wielkoludy to widok prawie surrealistyczny. Po półfinałowej porażce z USA płakali rosyjscy siatkarze, trenerzy, dziennikarze. Ci pierwsi uchodzą - nawet na warunki tego sportu - za graczy w rozmiarze XXL. Łzy też spływały im jakieś większe.Na igrzyska Rosjanie przyjechali, by wygrać. Jak zwykle, przecież cały świat im wmawia, że siatkarzy o pokaźniejszym potencjale nie ma nigdzie, może poza Brazylią. W Pekin ładnie mi się wkomponowywali, bo tutaj też obowiązują rozmiary XXL. Miasto przecinają aleje tak szerokie i wyrastają zeń drapacze chmur tak grube, jakby przeznaczono je dla istot o gabarytach zdecydowanie ponadludzkich. Może nawet większych niż 210-centymetrowy Aleksander Wołkow.Rosjanie przeżyli dziś koszmar znany z ćwierćfinału Polaków z Włochami. Oddali dwa sety, podnieśli się i wyrównali, przegrali minimalnie tie-break. Patrzę na ich rozpacz, przypominam sobie, ile razy w identycznym stanie ducha kończyli turnieje nasi siatkarze. Przecież oni, do licha, są swoich wschodnich rywali lustrzanym odbiciem, tylko ciut pomniejszonym. Przecież współczesna historia polskiej siatkówki to współczesna historia rosyjskiej, tylko tocząca się na ciut niższym pułapie. Polacy zawsze chcą na podium i nigdy na podium się nie dostają. Rosjanie zawsze chcą złota i nigdy złota nie dostają.Na mistrzostwo olimpijskie czekają od 1980 roku. Na mistrzostwo świata od 1982 roku. Na marne mistrzostwo Europy od 1991 roku. Ubiegłej jesieni przegrali je nawet u siebie w Moskwie, w finale dając się ograć w gruncie rzeczy przeciętnym Hiszpanom.My biadolimy, że medal Polacy zdobyli ostatnio zaledwie raz, na mistrzostwach świata. Oni płaczą, że złoto zdobyli zaledwie raz, przed sześcioma laty w Lidze Światowej. Ta sama bajka z tym samym złym zakończeniem. Tylko rosyjska wersja ma rozmiar XXL. 