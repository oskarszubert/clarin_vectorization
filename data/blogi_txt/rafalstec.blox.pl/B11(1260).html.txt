Gdy z ciekawości zaglądam w przeszłość kolejnego anonimowego kopacza z zagranicy, który zajeżdża na polskie murawy, bardziej niż jakość często interesuje mnie ilość. Z klasowego klubu może się przecież wywodzić byle jaki piłkarz, a z byle jakiego klubu może się wywodzić piłkarz klasowy. Jeśli natomiast czytam w CV, że typ zmienia pracę wraz z każdą zmianą pory roku, z miejsca staje się podejrzany. Wszędzie ma pecha? Talent i zapał do treningu jest, ale nikt się na talencie i zapale do treningu złośliwie nie chce poznać? Trele-morele, typowałbym raczej, że jedynym atutem obieżyświata jest cwany menedżer. Latem 2002 r. przyleciał do Widzewa jazgotliwie reklamowany napastnik, którego o cwanego menedżera podejrzewać wypadało bez po wstępnych oględzin. Ale został Miodrag Andelković królem sparingów, w towarzyskich gierkach wkładał gola za golem, prasa z przejęciem promowała go na ligową gwiazdę. I z łódzkim klubem kontrakt podpisał. Gwiazdą Serb nie został. Ani nawet rzetelnym strzelcem, co to raz parę kolejek gola wepchnie choćby siedzeniem. Po roku poszedł sobie precz. Nie sprawdził się w Widzewie, tak jak wcześniej nie sprawdził się nigdzie indziej. A grał w serbskich Trepcy Mitrovice i OFK Belgrad, hiszpańskich Espanyolu Barcelona i Almerii, niemieckim SpVgg Greuter Furth, izraelskim Hapoelu  Petah Tikva, serbskim Sartidzie Smeredevo, tureckim Antalyasporze, brazylijskich Fluminense i Kurytybie. W osiem sezonów zaliczył Andelković 11 klubów. Kiedy obijał się w Widzewie, był w połowie kariery. Minęło kolejne osiem sezonów. Równie imponujące osiem sezonów. Z Łodzi nasz snajper poleciał do Belgradu (do OFK wracał na chwilkę po wielokroć), by następnie służyć: koreańskiemu Incheonowi, japońskiemu Cerezo Osaka, kazachskiemu Irtyszowi Pawłodar, ukraińskiemu Metałurhowi Zaporoże, saudyjskiemu Al-Ahli Dżudda, chińskim Dalian Shide oraz Yantai Yiteng, rumuńskim Pandurii Targu Jiu oraz Internationalowi Curtea de Arges, aż wreszcie wylądował w kanadyjskim Brantford Galaxy.  Podsumujmy: 24 przeżyte transfery, 21 różnych drużyn, 15 państw, 4 rozpoznawane przez FIFA kontynenty (bez Afryki i Australii), ani jednego zagranicznego klubu, w którym wytrzymałby Serb dłużej niż sezon. Łódź i tak polubił wyjątkowo i z wzajemnością, bo z wielu miejsc wynosił się - przepędzali go? - po kilku miesiącach lub tygodniach. Kariera tyleż zjawiskowa, co prowokująca do mnóstwa intrygujących pytań. Dlaczego Andelković nigdy nie cierpiał na bezrobociu? Dlaczego przygarniali go wszędzie, choć nie zachwycał nigdzie? Nie sprawdzali jego CV, dostępnego przecież w internecie? Sprawdzali, ale nie wyciągali wniosków? Wierzyli, że wreszcie się rozstrzela? Od razu zakładali, że wynajmują robotnika wyłącznie na okres próbny? Ilu pracodawców czuło się po rozstaniu wyrolowanych, a ilu już przy podpisywaniu umowy zależało głównie na tym, by wydać pieniądze jakkolwiek? Co ja się zresztą rozdrabniam, podrażniona podróżą dookoła globu wyobraźnia podsuwa mi już przed oczy czytelników, którzy mają ochotę porozmyślać głębiej, o naturze rzeczywistości w ogóle, i zaczną wiercić sobie w brzuchach zagadką, w ilu klubach uprawia się sport tylko przy okazji, bo podstawowym celem ich funkcjonowania jest przepuszczanie cudzych pieniędzy. Ewentualnie pranie brudnych. Sam myślę o Miodragu - chyba mogę po imieniu, skoro jesteśmy niemal rówieśnikami? - z podziwem, zazdrością i uznaniem. Z podziwem, bo kopać miernie, a wkręcić się wszędzie - to jest sztuka. Z zazdrością, bo popróbować dzięki miernej kopaninie życia w kilkunastu odmiennych kulturach - to doświadczenie wzbogacające. Z uznaniem, bo co by nie mówić, facet jest pod pewnymi względami najlepszy, czyli w sensie sportowym też coś osiągnął. Oczywiście najlepszy jest tylko wśród polskich ligowców. Za absolutnego rekordzistę świata wśród futbolowych globtroterów uchodzi sławny Lutz Pfannenstiel, wychowanek Bayernu i były bramkarz juniorskiej reprezentacji Niemiec. Ten 37-latek grał (od siódmej ligi po pierwszą) w Albanii, Anglii, Armenii, Brazylii, Belgii, Finlandii, Kanadzie, Niemczech, Norwegii, Nowej Zelandii, Malezji, na Malcie, w RPA i Singapurze. Na przygody mógłby się mierzyć z Indianą Jonesem, na azjatyckim wygwizdowie posiedział nawet w więziennej celi, oskarżony ustawianie meczów dla mafii bukmacherskiej (uniewinniło go badanie wykrywaczem kłamstw). Dziś mieszka w Namibii, gdzie broni bramki i jest dyrektorem klubu Ramblers. O ile więc Andjelkovic podbijał dotąd głównie północną półkulę, o tyle Pfannenstiel jako pierwszy wyczynowiec łapał piłkę na wszystkich zamieszkanych kontynentach. I dla 25 różnych drużyn. Początkowo decydował, gdzie grać, spontanicznie, trzy lata temu podjął już świadomą decyzję, by przejść do historii, więc wyszukał sobie klub brazylijski - brakowało mu w kolekcji Ameryki Płd. W zeszłym roku wydał autobiografię. Cztery lata młodszy Andelkovic wciąż ma szansę, by go pobić. Wystarczy mu wynegocjować kontrakt w jeszcze przynajmniej jednym klubie z Afryki oraz jednym z Australii z Oceanią, by został samotnym rekordzistą - ze wszystkimi kontynentami, lecz aż 26 klubami. Może by wtedy, na sam koniuszek kariery, w glorii rekordzisty znów zajrzał do Polski? Tym razem nie wypadałoby go już chyba wrogo lustrować, lecz powitać z honorami. 