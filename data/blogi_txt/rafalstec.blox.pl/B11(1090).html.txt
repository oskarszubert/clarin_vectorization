Jesienią kibolstwo dymiło w Stambule, więc na wrześniowy mecz z Manisasporem szefowie tureckiej federacji pozwolili Fenerbahce wpuścić tylko kobiety, które mogły przyjść z małymi dziećmi. Przyszły. Tłumnie, w liczbie 41 tysięcy. Rozanieleni piłkarze, wcześniej zniechęceni perspektywą gry w martwej ciszy, odwdzięczyli się rzucanymi w trybuny kwiatami. Po raz pierwszy nie nasłuchali się wyzwisk, oszołomiony kapitan Alex de Sousa mówił, że nigdy tego wieczoru nie zapomni. - To naprawdę historyczny dzień. Fanki znały wszystkie przyśpiewki, wiedziały, kiedy krzyczeć, a kiedy protestować. Udowodniły, że kobiety rozumieją, czym jest spalony - zachwycała się Yasemin Mercil z zarządu klubu. I choć na trybunach wisiał co najmniej jeden transparent ze sławnym sloganem „Witamy w piekle”, to drużyna Manisasporu została przywitana oklaskami. Mężczyźni stali pod stadionem i stamtąd niekiedy koordynowali śpiew. Kiedy oni ryczeli „Żóóółtooo”, one odpowiadały gromkim „nieeebieeescy”. Po zakończeniu meczu mężowie poczekali na żony - niektóre kibicowały z niemowlakami na rękach - by zabrać je do domów. Od tamtej pory miałem ochotę zaapelować w „Gazecie”, żebyśmy powtórzyli ich eksperyment zamiast zamykać stadiony (do czego nasi kibole niechybnie dadzą powody). Tureccy działacze też początkowo, zanim poszli po rozum do głowy, chcieli trybuny Şükrü Saracoğlu opustoszyć. A ja chętnie bym się dowiedział, ile fanek przyszłoby na polską ligę. I czy dorównałyby Turczynkom;-) Niestety, właśnie straciłem nadzieję, że to się może udać. Stambulską imprezę chcieli powtórzyć szefowie Ajaksu Amsterdam, który w czwartek ma bez kibiców zagrać w Pucharze Holandii z AZ Alkmaar, oczywiście również za karę. Ale nie dostali zgody, bowiem złamaliby prawo o równym traktowaniu mężczyzn i kobiet. Znaczy ci pierwsi byliby dyskryminowani. Na trybuny wejdą tylko dzieci poniżej 13. roku życia. Polskie standardy nie są tak wyśrubowane, jak te wprowadzone przez wstrętnych liberałów z Holandii, ale i u nas od niedawna obowiązuje inspirowana zaleceniami unijnymi ustawa, która zakazuje nierównego traktowania ze względu na płeć w dostępie do usług. Gdyby zatem stowarzyszenie kibicowskie zaskarżyło stadionowy szlaban tylko dla samców, miałoby szansę w sądzie wygrać. Czasem trochę zazdroszczę Turkom, że są tacy nietolerancyjni i mogą sobie dyskryminować, kogo tylko zechcą.﻿ 