Kwestionowałem poznawczą wartość sparingów wczoraj, kiedy polscy piłkarze zagrali marnie, nie będę bezczelnie rewidował poglądów dzisiaj, kiedy piłkarze wypadli okazalej. Tym razem się nie nudziłem, okazjonalnie pomrukiwałem nawet z zadowoleniem po kilku płynniejszych akcjach, ale też dostrzegałem specyfikę okoliczności - Albańczycy ani myśleli ścisłym kryciem włazić naszym na głowy czy przynajmniej na plecy, nie chcieli też wywierać presji przesadnym tłokiem w środku boiska, więc gwiazdki Leo Beenhakkera oddychały pełną piersią, co podczas Euro 2008, zwłaszcza w inauguracji z Niemcami, na pewno nie będzie im dane.Znów oglądaliśmy raczej meczyk niż mecz, ot takie sobie letnie pykanie, ale smaczki były. Pikantne. W podstawowym składzie wybiegli Maciej Żurawski i Roger Guerreiro, czyli zawodnicy rywalizujący prawdopodobnie - sądząc po konstrukcji drużyny oraz wypowiedziach trenera - o pozycję ofensywnego rozgrywającego/cofniętego napastnika w meczu otwarcia mistrzostw Europy. Już sam oficjalny debiut spolszczonego Brazylijczyka byłby wydarzeniem, a tutaj jeszcze mamy prawo przypuszczać, że nasz nowy rodak narusza pewność siebie kapitana reprezentacji! Mniam, palce lizać.Występ Rogera ocenić niełatwo. Był taki moment, gdy Polacy organizowali kontratak i rozgrywający Legii przyspieszył go podaniem - piętą, w powietrzu, z pierwszej piłki - wykonanym ze swobodą niedostępną wielu jego kolegom. Generalnie uczestniczył jednak w grze niezbyt intensywnie, piłka raczej krążyła wokół niego niż parła pod jego nogi. Wyglądało to intrygująco, umożliwiało wysnuwanie beztrosko brawurowych - a zatem idealnych na bloga - wniosków z niuansów uniemożliwiających klarowną ocenę sytuacji. Czasem odnosiłem wrażenie, że Roger póki co pozostaje w kadrze obcym ciałem, że nie zawsze dostaje piłkę, gdy mógłby ją dostać, a czasem widziałem, że koledzy - to już są fakty - zmuszali go podaniem do sprintu po piłkę, co wybitnie rozmija się z jego atutami. Zresztą w przodzie monopolizował grę Żurawski, zaskakująco aktywny i ruchliwy, uporczywie uciekający spod pola karnego przeciwników, by inicjować natarcia. Może dlatego Roger tak niewiele wniósł do ofensywy? Może na razie niewystarczająco rozumie się z drużyną, by wiedzieć, jak się przemieszczać po murawie i zachęcić ich do współpracy? (Jeśli tak, to ja z kolei kompletnie nie rozumiem decyzji Beenhakkera, by zdjąć go w przerwie.)W każdym razie kłopoty Brazylijczyka stają się drugorzędne, jeśli z martwych wstaje Żurawski. Tego wieczoru nie widzieliśmy Wielkiego Napastnika Z Czasów Wisły I Początków w Celtiku, ale też nie widzieliśmy żywego trupa z ostatnich kilkunastu miesięcy. Żurawski nie chciał odpuścić sobie udziału w żadnej akcji i w ogóle wywoływał wrażenie, jakby usiłował przebywać w dwóch miejscach równocześnie. Kopa dały mu mikstury fizjologa Mike'a Lindemanna? Zmobilizował go debiut Rogera? Gdyby istotnie zadziałał czynnik brazylijski, to nawet bez czarów w kolorze kanarkowym odprawianych na boisku jego naturalizacja przyniosłaby reprezentacji realny zysk.PS Dopiero teraz czytam o dramacie Łobodzińskiego. Jeszcze chwilę, a w jedenastce zmieszczą się obaj - i Żurawski, i Roger... 