Florentino Perez ustanowił absolutny rekord świata. Dotąd najwięcej jednego lata wydał na piłkarzy Roman Abramowicz, który w 2003 roku wyłożył według moich obliczeń co najmniej 180 mln euro - pozyskał Adriana Mutu (30 mln), Damiena Duffa (27 mln), Hernana Crespo (25 mln), Juana Verona (22 mln), Claude'a Makelele (20 mln), Scotta Parkera (14 mln), Wayne'a Bridge'a (10 mln), Geremiego (10 mln), Joe Cole'a (10 mln), Glena Johnsona (8,5 mln) i Aleksieja Smiertina (5 mln). Londyńczycy pozbyli się wówczas wielu graczy, ale pieniądze - marne kilkaset tys. euro - dostali tylko za Mikaela Forssella. Real Madryt ich przebił, bo skupuje niemal wyłącznie gwiazdy z wielkich europejskich klubów. Za Kakę (67 mln), Cristiano Ronaldo (94), Negredo (5), Albiola (15) i Benzemę (35) zapłacił 216 mln euro, czyli mimo wszystko mniej niż mogliśmy się spodziewać - rozrzutny Perez miał zepsuć sobie rynek, rozpieszczając konkurencję i skłaniając ją do odstraszania go wziętymi z księżyca cenami, tymczasem reprezentanta Hiszpanii Albiola oraz nadzieję francuskiego futbolu Benzemę przejął za stosunkowo małe pieniądze. Zaskakuje zwłaszcza ostatnia transakcja, bo właściciel Lyonu Jean-Michel Aulas zapracował na sławę niebywale twardego negocjatora. Skoro za defensywnego pomocnika Michaela Essiena wytargował od Chelsea blisko 40 mln, to spodziewałem się, że za niesłychanie utalentowanego napastnika - w dodatku młodziutkiego - wyszarpie jeszcze więcej. Może nawet 50 mln. Cennik wraca do normy, co w żadnym razie nie czyni strategii Florentino Pereza mniej wyjątkową. Tym bardziej że nic nie wskazuje, by prezes Realu wyhamował, nawet jeśli nie zdoła uciułać planowych 100 mln z wyprzedaży graczy uznanych za zbędnych - na razie dostał 5 mln za Saviolę (z odejścia Cannavaro i Fauberta nie ma nic), a inni niechciani, jak wynika z wypowiedzi piłkarzy bądź ich agentów, zmieniać klubu w przededniu fascynująco zapowiadającego się sezonu nie zamierzają. Perez w miesiąc wykazał się skutecznością, której nie oczekiwali być może najsilniej zapatrzeni w niego socios, więc mam prawo zakładać, że wyda obiecane 300 mln euro i sfinalizuje jeszcze dwa imponujące transfery. Gdyby mu się udało, zebrałby grupę nieprzyzwoicie młodą, której niemal wszystkie członkowie mieliby prawo wierzyć, że szczyt ich możliwości - niezależnie od wcześniejszych dokonań - dopiero osiągną. Mogłaby ona wyglądać tak: Casillas (28 lat) - Sergio Ramos (23), Pepe (26), Albiol (23), Marcelo (21) - Lass Diarra (23), Xabi Alonso (27) lub Fernando Gago (23) - Cristiano Ronaldo (24), Kaka (27), Franck Ribery (26) lub David Silva (23) - Karim Benzema (21) lub Gonzalo Higuain (21). A nawet jeśli Perez zdoła pozyskać tylko jednego gracza z trójki Xavi Alonso - David Silva - Ribery, wypuści na sezon 2009/2010 drużynę nowiusieńką, z wymienionymi w niemal 100 proc. formacjami kreującymi grę ofensywną. Manuel Pellegrini stanąłby przed wyzwaniem, przed jakim nie stanął przed nim żaden trener. Szukam w pamięci mocnego europejskiego klubu, który dokonał latem porównywalnie rewolucyjnych zmian kadrowych, by natychmiast osiągnąć bezdyskusyjny sukces. Szukam i nie znajduję, nawet parweniusze z Chelsea podstawową jedenastkę modyfikowali stopniowo, a mentalnych przywódców szukać nie musieli, bo mieli w szatni Johna Terry'ego oraz Franka Lamparda. Wychodzi, że Real Madryt jest poddawany eksperymentowi bezwyjątkowo prekursorskiemu. A może nie, może wy pomożecie i wyszperacie w pamięci operację o zbliżonej choćby skali z udanym zakończeniem? 