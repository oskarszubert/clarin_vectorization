Pressing w amoku. Pojęcie ukuł bodaj Neven Subotić, a zdefiniował Jürgen Klopp, objaśniając przyczyny niepowodzeń swoich niedoświadczonych ludzi w poprzedniej edycji Ligi Mistrzów. Mieli zatracać się w prześladowaniu rywali na ich połowie. Działało na słabego, kończyło się katastrofą w zderzeniu z mocnym. Mocny wytrzymywał presję, umiał się wyswobodzić, a kiedy sam wyprowadzał cios, dortmundzkich piłkarzy brakowało tam, gdzie uderzał. Na Wembley bohaterowie Borussii też napadli monachijczyków, przecież siłacza nad siłaczami, jakby chcieli go udusić, zanim rozhula się jak z Barceloną, którą zdmuchnął z boiska w półfinale. Strategia niemal straceńcza, mogła ich zniszczyć drobna pomyłka. Wtedy rozstrzygał się ten finał. Rozstrzygały go parady Manuela Neuera. Dortmundczycy musieli bramkarza Bayernu złamać prędko, bo tempa, jakie narzucili, nie zniesie nikt. Nawet grupa Jürgena Kloppa, który wytrenowuje maratończyków łaknących przebiegnięcia każdego kolejnego metra zawsze, niezależnie od długości oddechu. Szczytu Mont Ventoux też nie zdobędziesz sprintem. Po przerwie panował już Bayern. Emocje zawdzięczamy epizodom z pogranicza przypadku – bezmyślnemu kopowi Dante, który podarował rywalom nadzieję (1:1), i obronnemu wślizgowi Suboticia, po którym dortmundczykom mogło przemknąć przez głowy, że opatrzność nadal czuwa nad ich bezpieczeństwem. Sami wiecie, że futbol bez myślenia magicznego nie istnieje. Że podmuchy wiatru przewracają największych. Zwłaszcza największych z jaźniami zatrutymi wspomnieniami notorycznie przegrywanych finałów. Nie tym razem. Nie podziwialiśmy na Wembley – włączcie myślenie magiczne, o tych wszystkich klątwach i czarnych seriach – polskiego triumfu, przeciwnie, nasi wypadli mizernie. Zwłaszcza Błaszczykowski, wyzwanie go chyba przerosło. A jeszcze Lewandowski postanowił nadepnąć Boatenga... Gdyby sędziowie wychwytywali wszystkie występki, zamiast kolejnego triumfu Polaka w finale Ligi Mistrzów mielibyśmy pierwszą czerwoną kartkę Polaka. Zasłużył. Inna klątwa została przełamana. Gdyby futbol istotnie był kwestią znacznie poważniejszą niż kwestia życia i śmierci, musielibyśmy współczuć Arjenowi Robbenowi jako postaci w sensie ścisłym tragicznej. Spartaczył Holender wszystko, czego w wielkich finałach dotknął. Dziś też zaczął od partaczenia, przez niego jak zwykle stanął mi przed oczami bohater „Coolera”, opowieści o nieszczęśniku, który pechem zarażał całe otoczenie, więc płaci mu kasyno – wystarczyło mu musnąć każdego klienta, któremu się wiodło, by ten chwilę później stracił wszystko, co wygrał. Robben w wielkich grach wyglądał na ofiarę jeszcze bardziej beznadziejną, on całego unoszącego się nad boiskiem pecha zdawał się ściągać na siebie. Długo także dziś, na Wembley. Subotić pewnie nie zdążyłby z tamtym padem przy linii bramkowej, gdyby nie dobiegał doń Holender... Aż Robben dał asystę, strzelił gola. Oczywiście lewą stopą, mówimy o najbardziej jednonożnym wśród najwybitniejszych piłkarzy na planecie. Lubię tę historię także dlatego, jej odmieniony bohater włożył sporo wysiłku, by się zmienić. Kiedy Juppa Heynckesa pytają o niemal nietykalną bramkę Bayernu, trener wskazuje wysiłek obu skrzydłowych – także Ribery’ego – którzy zbuntowali się przeciw swojej naturze i nauczyli zasuwać pod własne pole karne, żeby bronić go własnym ciałem. Wycisnął ich Heynckes do suchej skóry. Może właśnie to wreszcie monachijczyków ozłociło? Gdyby nie dzisiejszy rzut karny dla Borussii, przemknęliby przez ćwierćfinały, półfinały i finał w stylu hiszpańskim, znanym z mistrzostw kontynentu i świata – bez straty gola. Doprawdy, przed Pepem Guardiolą misja niewykonalna. Nie podołał jej żaden trener od 23 lat. Natchnąć zwycięzców Pucharu Europy, by go obronili.﻿ 