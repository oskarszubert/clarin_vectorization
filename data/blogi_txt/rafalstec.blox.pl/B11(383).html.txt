Spotkałem na mistrzostwach Europy w 2004 roku kibiców ze Szkocji. Bardzo fajnych kibiców. Jechaliśmy razem autobusem, nie pamiętam na jaki mecz, wiem tylko, że na mecz Anglików. Tyle muszę pamiętać, bo podróż trwała długo, więc Szkoci szczegółowo zrelacjonowali mi swoją filozofię kibicowania.Otóż jeździli oni od lat - i pewnie do teraz jeżdżą - za reprezentacją Anglii, by zaciekle dopingować jej przeciwnika. Dowolnego, ktokolwiek by akurat nim nie był.Szkoci tłumaczyli: „Nasi na wielkich turniejach nie grają często, więc musieliśmy znaleźć jakiś rozsądny powód, by na nie jeździć i jeszcze przeżywać autentyczne emocje. Ten uznaliśmy za rozsądny. Właściwie był oczywisty. Przecież i tak zawsze życzyliśmy im jak najgorzej.”Potem słuchałem opowieści - często przezabawnych anegdot, niestety, pozapominałem - o latach kibicowania przeciw Anglikom.Ostatnio moi dawni znajomi mogli rozważyć retusz swej kibicowskiej filozofii. Kończąca się jesień była dla szkockiego futbolu wspaniała. Celtic pokonał w Lidze Mistrzów broniący trofeum Milan, Rangers rozbili na wyjeździe znacznie bardziej renomowany Olympique Lyon. Reprezentacja też szokowała, między innymi wygrywając z Francją. Zatrzymali ją dopiero mistrzowie świata Włosi. Ale Szkocja i tak awansowała na najwyższe w swej historii miejsce (13.) w rankingu FIFA i kto wie, czy w następnym notowaniu nie wyprzedzi - po raz pierwszy od czerwca 1995 roku - Anglii, która przecież straciła sporo punktów, przegrywając z Chorwacją.Piszę o tym wszystkim, by przypomnieć, że na angielski kompleks cierpimy nie tylko my. Ale też dlatego, że choć klęska Anglików sprawia mi dziką satysfakcję, to jednak z jednego powodu będę za nimi tęsknił.Boję się, że nie spotkam już tamtych Szkotów. I pozostanie mi pocieszać się tym świetnym kawałkiem, podprowadzonym Robertowi Sankowskiemu, który twierdzi, że Anglicy piszą najlepsze piosenki futbolowe na świecie:PS. Do stałego komentatora Mikimikuli: dzięki za motywację, bo opowiadałem o tym kolegom z redakcji, ale dopiero po wpisie na blogowym forum zebrałem się, żeby napisać :-) Pozdrawiam. 