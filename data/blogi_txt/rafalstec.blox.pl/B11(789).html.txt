Pikarze Lecha imponują duchem walki i młodzieńczą bezkompromisowością, której nie ma żadna polska drużyna, z reprezentacją Leo Beenhakkera włącznie. (Choć pamiętajmy, że liderują im Kolumbijczyk, Bośniak i Peruwiańczyk - oni wypracowali dzisiaj gola). Szkoda, że nie pokonali Deportivo.Nie pokonali nie tylko dlatego, że byli nieskuteczni, ale także dlatego, że byli niechlujni. Niechlujni chwilami wprost niemożliwie.Nic to, że postanowili rozpocząć mecz od wyniku 0:1 i popełnili harakiri już przy inauguracyjnym rzucie rożnym przeciwnika. Prezentów wręczyli Hiszpanom więcej, oddając mnóstwo lekkomyślnych, nieprzygotowanych i nieszkodliwych strzałów z dystansu. Uderzał bez zastanowienia Peszko, uderzał Stilić, uderzał Murawski. Jakby wiwatowali na własną cześć, natchnieni własnymi natarciami, natarciami - przyznajmy - przeprowadzanymi bez wytchnienia po ostatnią kroplę potu. Gdyby częściej poznaniacy zachowali cierpliwość, gdyby nad ilość przedkładali jakość i z każdej próby wycisnąli maksimum, któryś atak po przerwie po prostu musiałby zakończyć się powodzeniem.Lechici wygraliby i wszystko stałoby się jasne. Wiosenne emocje w Pucharze UEFA mielibyśmy niemal pewne. A tak mamy - przynajmniej ja mam - trochę wątpliwości. Wątpliwości, czy wyczyny poznaniaków słusznie opiewamy, czy jednak nie dajemy się trochę karmić złudzeniami.Wątpliwości naszły mnie, gdy już ochłonąłem. I zrobiłem sobie szybkie resume ich dotychczasowych występów.W pierwszym meczu remis zdołali urwać punkt Nancy dzięki kardynalnej pomyłce bramkarza rywali, którzy w Pucharze UEFA oszczędzali czołowych graczy potrzebnych trenerowi w lidze.W drugim meczu zdołali podjąć walkę z CSKA Moskwa dopiero w końcówce, gdy gospodarze zadowoleni z prowadzenia 2:0 - i komfortowej pozycji lidera w grupie - ewidentnie sobie pofolgowali.W trzecim meczu Lech bez wytchnienia atakował także dzięki uderzającemu minimalizmowi przeciwników, którzy sprawiali wrażenie, jakby pięć sekund po ostatnim gwizdku mieli samolot powrotny do La Corunii i od pierwszego gwiazdka marzyli o wejściu na pokład. Remis satysfakcjonował ich w pełni, kunktatorskiej taktyki nie modyfikowali nawet po groźnych akcjach poznaniaków, również wystawili zgraję rezerwowych.Słowem, wszyscy rywale dotarli do celu - wygrywali u siebie i remisowali na wyjeździe - mimo że dla jego osiągnięcia nie poświęcali wszystkiego. Ba, zdawali się poświęcać bardzo niewiele.Co pewnie częściowo wynika ze słabości całej naszej ligi, a częściowo z niedoświadczenia lechitów, którzy do grania o wielką stawkę z klasowymi zawodowcami z Zachodu przywyknąć nie zdążyli. Oni i tak mają powody do dumy. Spośród polskich klubów, które dotoczyły się w minionych latach do rundy grupowej Pucharu UEFA, wypadają bezdyskusyjnie najładniej. Amica Wronki kompletnie się skompromitowała, tracąc 16 goli w 4 przegranych meczach, a Wisła Kraków pomimo jednego odosobnionego zwycięstwa dała pokaz do zapomnienia. Tymczasem poznaniacy oferują kibicom emocje z każdym wbiegnięciem na boisko, wyraźnie lubiąc sytuacje ekstremalne (albo strzelają gola w 120. minucie gry, albo tracą w pierwszej). Dzisiaj znów zagrali bardzo ładny mecz.Od czasów Wisły Henryka Kasperczaka polskiej drużyny dającej tyle satysfakcji - estetycznej, zwycięstw mimo wszystko brakuje - nie podziwialiśmy. 