Leciałem przez Zurych, potem był jeszcze pociąg z Milano do Torino, pogoda tutaj przy złotej warszawskiej jesieni niemal syberyjska, więc wybaczcie bałagan w tej notce - strudzony czy nie, mundialowego losowania zmilczeć nie mogłem. Pechowcy: gospodarze. Pamiętając, że regulamin chronił ich przed zderzeniem z przeciwnikiem afrykańskim, wyciągnęli najtrudniejszych możliwych rywali. Z koszyka trzeciego i czwartego niełatwo dobrać duet potężniejszy niż Meksyk - Francja, jedynie przydzielony z drugiego Urugwaj nie wydaje się większy od Chile i Paragwaju. Szczęśliwcy: Włosi. Złapali za nogi pana Boga, Allaha, Buddę i w ogóle wszystkie dostępne bóstwa wyposażone w kończyny dolne. Obrońcom tytułu, odwrotnie niż gospodarzom, niełatwo byłoby dobrać przyjemniejszą rozgrzewkę przed poważnym graniem. Paragwaj da się zjeść, Nowa Zelandia przywiezie być może najsłabszą (czytaj: najsympatyczniejszą:-)) drużynę turnieju, Słowacja mundial zawdzięcza w sporej mierze Borucowi i Gancarczykowi, od Słoweńców wyglądała w eliminacjach mizerniej. (Szlag mnie trafia, jak sobie pomyślę, że nasze zuchy mogły wylosować taką ciekawą grupę). Fortuna przytuliła się też do Anglików, którzy, jak pisze „The Independent”, przygotowują się do turnieju wielotorowo i kompletnie - obstawę dla reprezentacji rekrutują spośród weteranów wojen irackiej i afgańskiej. Sensacje. Jeśli serio zakładamy, że Afryka wreszcie dopadnie podium, to na kogo stawiać, jeśli nie na jakże wdzięcznie brzmiące Wybrzeże Kości Słoniowej? O ile Brazylia poradzi sobie ze wszystkimi, o tyle Cristiano Ronaldo niekoniecznie ucieszy spotkanie ze starymi rywalami z Chelsea (Drogba, Kalou) i Arsenalu (Eboue, Kolo Toure) oraz całkiem nowymi - z Barcelony (Yaya Toure) czy Sevilli (Zokora, Romaric). Pytanie, czy wciąż wypada obwoływać sensacjami niepowodzenia Portugalii, która omal nie przerżnęła obu ostatnich eliminacji - do Euro 2008 i MŚ 2010. Najfajniejsze historie pierwszej rundy. Argentyna - Nigeria (radośnie i z jajem będzie już nazajutrz po inauguracji!), wszystkie grupowe starcia Holendrów (mogą polatać, nie trafią na rywali prących do boiskowego klinczu), Portugalia - Korea Północna (powspominamy sobie legendarny mecz z MŚ w 1966 roku i będziemy pisać, że niby się rewanż szykuje), Serbia - Ghana i Serbia - Ghana (nie uzasadnię, intuicja podpowiada, że uroczo zagrają). Nudziarstwa pierwszej rundy. Wszystkie mecze Anglików - trener Capello na żartach i zabawianiu publiki się nie zna, Amerykanie też umiłowali futbol toporny, Algieria i Słowacja zbyt przeciętne, żeby rozruszać towarzystwo. Lękam się też pasztetu przyrządzonego przez Włochów i Włochów z Ameryki Południowej, czyli Paragwaj. Faworyci. Oryginalny nie będę, tylko u Brazylijczyków i Hiszpanów nie dostrzegam luk. Włosi trochę stetryczeli, łudzą się zwycięstwami nad patałachami z grupy eliminacyjnej i w ogóle grają średnio; Francuzi sami-wiecie- kogo-nie-mogą-odessać-od-trenerskiego-stołka; Niemcy przywiozą zastęp fachowców od kopania świetnych, lecz nie wybitnych (chociaż Mesut Ozil może być rewelacją turnieju); Argentyńczykom grozi maradońskie one man show, za które nie przyznają punktów; u Anglików na tyłach będzie rozrabiał sabotażysta w bramce. A może jednak... OK, zeznam wszystko - jeśli tym razem nie będę szydził z ich tradycyjnego celowania w złoto, to ze względu na jedno nazwisko: Capello. 