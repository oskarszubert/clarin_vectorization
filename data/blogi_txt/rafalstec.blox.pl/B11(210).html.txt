Rzadko bloguję o Bundeslidze, ale dzisiejsze efektowne zwycięstwo Hoffenheim nad Herthą Berlin (5:1) skłoniło mnie do trzech uwag natury ogólnej. Po pierwsze, na niemieckich stadionach wciąż dzieją się historie nieodgadnione - wśród rozpoznawalnych rozgrywek ligowych nie znajdziecie bogatszych w sensacyjne, nie znajdujące racjonalnego wytłumaczenia rozstrzygnięcia. Kto by pomyślał, że Hertha - rozwalona na szczycie tabeli przez wiele miesięcy poprzedniego sezonu - zostanie dziś przybita do jej, znaczy tabeli, dna? Po drugie, sygnalizowany przeze mnie niedawno pomór imigrantów z Polski, niegdyś autentycznych gwiazd Bundesligi chyba wchodzi właśnie w ostatnie stadium. Stadium, by tak rzec, agonalnych drgawek. Z Herthą na dnie tkwią Piszczek i Wichniarek, a Borussia Dortmund Błaszczykowskiego (ostatnio spadł na ławkę rezerwowych, teraz i tam nie usiadł z powodu grypy) oraz Hannover Krzynówka (33 lata) wystają ledwie punkt nad strefę spadkową. Innych rodaków nie ma, chyba że liczyć wychowanego w Niemczech Zdebela (36 lat). Niewykluczone, że w przyszłym sezonie ostanie nam się w niemieckiej elicie jeden (!) Polak. Jeszcze bardziej prawdopodobne, że w bieżącym sezonie nasi uciułają najmniejszą liczbę goli od upadku PRL-u. Wiecie, kto zajmuje ostatnie - 195. - miejsce w rankingu „Kickera” na piłkarza rozgrywek? Wichniarek. Piszczek jest dziesiąty od końca. Po trzecie, trwa nalot bośniacki. Kto lubi obserwować ruchy na piłkarskiej mapie, temu zwracam uwagę, że to wschodzący rynek - Bośniacy szaleją w coraz lepszych klubach, reprezentacja prawie na pewno zagra w barażach o mundial. Dziś trzema golami przyłożył Hercie Vedad Ibisevic, który oczarował w Niemców w ubiegłym sezonie - debiutanckim w Bundeslidze! - i gdyby nie zerwał więzadeł, zostałby być może sensacyjnym królem strzelców. Nie został, ale niekwestionowanymi gwiazdami, godnymi miejsca w jedenastce bohaterów sezonu, obwołano tercet jego rodaków - Edina Dzeko (mistrz z Wolfsburgiem, 26 goli, wicekról strzelców, latem chciał go Milan), Zvjezdana Misimovicia (również Wolfsburg, rozgrywający, 19 asyst!) oraz Sejada Salihovicia (Hoffenheim). Żadna inna obca nacja nie wygląda w Bundeslidze piękniej. Do wymienionych wypadałoby również doliczyć, tylko na moment wychylając się za granicę Niemiec, wspaniale utalentowanego 19-latka Miralema Pjanicia, którego gol dał Lyonowi zwycięstwo w pierwszej kolejce Ligi Mistrzów. Ale nie bójcie się, nie zamierzam piać o wielkości bośniackiej myśli szkoleniowej - część z wymienionych to potomkowie uciekinierów wojennych, większość uczyła się na piłkarzy poza ojczyzną (tutaj opisywałem interesujące losy Ibisevicia). W każdym razie za najlepszego rozgrywającego naszej ligi uchodzi niejaki Semir Stilic, który ledwie mieści się w bośniackiej kadrze. Szerokiej. 