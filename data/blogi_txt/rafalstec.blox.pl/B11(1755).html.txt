Zaniepokoiły mnie ostatnie wpisy sąsiada z redakcji Michała Pola. Zaniepokoiła mnie nie tyle jednak wieszczona przez niego inwazja porno na piłkę nożną, co troska o przyszłość naszej ulubionej dyscypliny sportu. Już drugi jego post na ten temat, więc sprawa musi być poważna. Czyżby piłka miała zostać splugawiona i zbeszczeszczona? Czyżby chodzenie na stadion miało wkrótce oznaczać wspieranie prostytucji lub pornobranży? Czyżby czekały nas, prostodusznych kibiców, nierozwiązywalne dylematy moralne?Pobrzmiewa mi w tym alarmistycznym tonie prastare ludzkie poczucie, że kiedyś to było lepiej, że dopiero teraz przyzwoitość robi się niemodna, że świat generalnie schodzi na psy etc. Owszem, było lepiej - bo byliśmy młodsi. Owszem, było lepiej - bo dziś pamiętamy tylko dobre, przykrą resztę wymazaliśmy z pamięci. Ale osobista perspektywa mocno zafałszowuje rzeczywistość. Np. porno na ekranie, ponoć przeżywające dziś niebywały rozkwit, jeszcze pokaźniejszy odsetek globalnej produkcji filmowej stanowiło już w okresie międzywojennym.Ale do rzeczy. Otóż chcemy bić na alarm, bo jakieś kluby - mimo wszystko prowincjonalne - będą finansowane przez zyski z agencji towarzyskiej lub pornoli, jako odtrutkę poleciłbym nałożenie etycznego filtru na fortuny stojące za potęgą największych piłkarskich korporacji. Począwszy od Milanu, którego dobroczyńca Berlusconi wziął sobie prawie całe Włochy na własność, a jeśli przy okazji łamał prawo, to je jako premier zmieniał, byle uniknąć wyroku (a przynajmniej - uczciwego procesu). Przez Szachtar, którego dobroczyńca Rinat Achmetow to przywódca tzw. klanu donieckiego, uchodzącego za organizację na poły mafijną, i Atletico Madryt, którego nieżyjący już dobroczyńca Jesus Gil trafił nawet na pewien czas do kryminału. Po Manchester City, którego dobroczyńca Thaksin Shinawatra musiał ewakuować się z Tajlandii, bo jego rodacy oskarżają swego byłego premiera m.in. o korupcję, a Amnesty International - łamanie praw człowieka.Rzucam tylko kilka najpopularniejszych futbolowych marek, bo nie chciałbym, żeby emblematami ogólnej - domniemanej czy nie - degrengolady etycznej piłki czynić akurat szwedzkie AIK Sztokholm lub włoskie Trentino 1921. Podejrzanego kapitału wokół boisk leży mnóstwo, nawet w Lidze Mistrzów.Wpis Michała, choć ciut nazbyt alarmistyczny, bardzo mi się jednak podobał. Po pierwsze, zdjęcia - każdy powód jest dobry, by popatrzeć na to, co przyrodzie najpiękniejsze. Po drugie, moralnej czujności nigdy dość. Skoro mój redakcyjny kolega wspomniał świetne ”Boogie Nights”, ja polecam inny film tego samego reżysera. W ”Magnolii”, moim zdaniem jednym z najznakomitszych dzieł lat 90., Paul Thomas Anderson napomina, by żyć przyzwoicie, bo wzburzone niebo może na nasze głowy zesłać deszcz niczym zwiastun apokalipsy. Od razu zaznaczam: lepiej tego kawałka nie uruchamiać, lepiej przeżyć szok oglądając rzecz w całości. Lojalnie ostrzegam, ale nie mogłem się powstrzymać przed włożeniem tutaj jednego z finałowych fragmentów filmu. W końcu to jeden z najoryginalniejszych scenariuszowych pomysłów w historii kina w ogóle: 