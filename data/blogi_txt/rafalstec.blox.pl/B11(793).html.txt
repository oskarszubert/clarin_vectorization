Wiara w potęgę piłkarstwa poznańskiego przepełniała mnie ogromna, więc wczoraj drżałem przede wszystkim o Liverpool. Czy przepchnie Spartę Praga? Czy postara się wystarczająco, by pozwolić zagrać ze sobą o ćwierćfinał Ligi Europejskiej naszemu Lechowi? O los mistrzów Polski nie bałem się wcale. Tradycyjne na naszych murawach śródzimowe zesztywnienie członków w pierwszym meczu z Bragą, owszem, dostrzegałem, ale kombinowałem tak: wyrośli poznaniacy na niemalowanych fachurów od międzynarodowych pucharów, nauczyli się zwyciężać pomimo przejściowych trudności, w najgorszym razie skończy się jak przed tygodniem, gdy wynieśli z szatni futbol dotkliwie byle jaki, lecz gola portugalskim rywalom wcisnęli. Sami pomyślcie - uczestniczył wczoraj Lech w 30. europucharowym wieczorze w ostatnich trzech sezonach (poza nim nikt z naszych nigdy nie udzielał się tak intensywnie), a drużyna kadrowo ewoluuje powolutku, czyli wspiera się dziś na solidnym fundamencie - doświadczonych bohaterach wielu kampanii. I zabrakło milimetrów bądź centymetrów, bym się nie pomylił. Gdyby piłka po oddanym w ostatnich sekundach strzale Jakuba Wilka wsunęła się pod poprzeczkę, bezładna gra poznaniaków poszłaby w zapomnienie. Czekalibyśmy, aż dadzą im ten Liverpool, i sławili zawodowców, którzy wykonują zlecenie nawet w złym dniu, gdy mają problem z odbezpieczeniem spluwy. Niestety, skończyło się na 0:2, zapamiętamy tylko ich niezdolność do wykonywania najprostszych czynności. Niemal wszyscy grali, jakby mieli chandrę. Spochmurnieli od szalonych, realizowanych w obu meczach fantazji taktycznych Jose Bakero? Kompletnie zgłupieli, gdy trener w Poznaniu wygnał napastnika Ślusarskiego na skrzydło, by w Bradze wygnać go na trybuny, a na boisku zawirował Stiliciem i Rudnevsem? Przygasiły ich ostre, zaordynowane na modłę hiszpańską przygotowania do sezonu? Zwolennicy tez ogólniejszych przypomną, że to klimat skazuje naszych na wieczne późną zimą przegrywanie, że nasi zawsze wybudzają się zbyt długo, by podołać przeciwnikom, którzy nie wiedzą, co to śródsezonowa, ciągnąca się miesiącami wyrwa w graniu. Co jednak brzmi jak podszyta rozpaczą rada, by pogodzić się z ponurym przeznaczeniem - mimo wszystko nie ma podstaw do utożsamiania globalnego ocieplenia z boskim planem ocalenia polskiej piłki, a rywali słabszych niż Braga, drużyna dopiero składana po demontażu, raczej o tej porze roku w pucharach nie spotkamy. Staje się już powoli lokalną tradycją, że nasze kluby rozpoczynają każdą połówkę sezonu w formie słabej lub beznadziejnej - i latem, i zimą, niezależnie od narodowości trenera oraz piłkarzy. Staje się też cechą charakterystyczną Ligi Europejskiej, że wielu jej uczestników z wysoko rozwiniętych futbolowo państw traktuje ją jak balast, który najchętniej czym prędzej by zrzuciło. (Pogardę dla rozgrywek demonstrują często jawnie, choć, o paradoksie, w trakcie krajowego sezonu ligowego deklarują, że ich celem jest awans do nich). Dlatego właśnie eurowystęp Lecha nieco dezorientuje. Nie ma wątpliwości, że generalnie poznaniacy zasługują na hołd - od kibiców, którym dali jesienią mnóstwo frajdy, a także całej polskiej ligi, która bez ich sukcesów jęczałaby pewnie w piątej dziesiątce rankingu UEFA. Zarazem jednak trudno ocenić realną siłę mistrza Polski. Czy tak źle wypadł w dwumeczach z azerskim Interem Baku, Spartą Praga oraz Bragą wyłącznie z własnej winy, czy również dlatego, że ci rywale w alternatywnej rzeczywistości Ligi Europejskiej bywają groźniejsi niż Manchestery i Juventusy? Może głodnego, zdeterminowanego Azera albo Czecha powinniśmy się bać bardziej niż sytego, zblazowanego Włocha albo Anglika? Lech wyeliminował jesienią Juventus, czyli reprezentanta kraju ostentacyjnie lekceważącego mniej prestiżowy z międzynarodowych pucharów. Turyńczycy nie rzucali na naszych niemal nikogo, kto walczył w następnej kolejce Serie A; wraz z nimi w fazie grupowej odpadły też Palermo i Sampdoria; trener ostatniego ocalałego Napoli, w kraju sensacyjnie wiceliderującego, zatrzymał wczoraj w rezerwie kilku ważnych graczy, m.in. zabójczego snajpera Cavaniego, i oczywiście przegrał. Kryzys calcio całkiem tej gromadnej klęski Włochów nie wyjaśnia.  Jeśli zgłaszam wątpliwości choć częściowo zasadne, to LE trzeba rzeczywiście uznać za świat alternatywny - dający świadectwo tyleż siły uczestników, co ich stosunku do rozgrywek. (Widać to było także po poznaniakach, którzy w meczach międzynarodowych bardzo pragnęli zwyciężać i zwyciężali, a w lidze polskiej dryfowali tuż nad strefą spadkową). Firmy o onieśmielająco brzmiących nazwach warto w LE wylosowywać nie ze względu na wyższe zyski z transmisji telewizyjnych, lecz dlatego, że ich piłkarze mają na głowach sprawy ważniejsze niż drugorzędne rozgrywki pucharowe. Dnipro bywa tam silniejsze od Juve, a Braga od Manchesteru City. Przybywa powodów by podejrzewać, że znacznie łatwiej przekopać się przez bogatą zachodnią konkurencję w fazie grupowej Ligi Europejskiej niż przez uboższą wschodnią konkurencję w eliminacjach Ligi Mistrzów. 