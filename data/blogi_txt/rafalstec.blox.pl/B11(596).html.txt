Kompletnie nie umiem oszacować, na jak długą dyskwalifikację hiszpańska federacja piłkarska powinna skazać Pepe. Jego wybryk zdecydowanie wykracza poza skalę boiskowej brutalności, do której przywykłem, i zwyczajnie brakuje mi niezbędnych do oceny narzędzi, również narzędzi intuicyjnych. Szukający punktów odniesienia publicyści co rusz przywołują pamiętny cios Zidane'a w klatkę piersiową Materazziego, mnie ta analogia nie wystarcza. W finale mundialu obejrzeliśmy erupcję agresji skondensowaną do ułamka sekundy, nie miałem wówczas wątpliwości, że Francuz - być może uporczywie prowokowany - stracił kontrolę nad sobą na mgnienie oka. Obrońca Realu Madryt działał konsekwentnie w kilku etapach - skopał jednego rywala, przyłożył w twarz drugiemu, wulgarnie zwymyślał sędziemu, potem wrócił na boisko, by świętować zwycięskiego gola etc. Skruchę odczuł - i wyartykułował - dość późno, wszelkie jego pochlipywania brzmią mało wiarygodnie, podobnie zresztą jak opowieści o jego gołębim sercu, które ponoć poza boiskiem nie pozwoliłoby mu skrzywdzić muchy. Nie wiem, nie widziałem go w starciach z muchami, widziałem go w starciu z Getafe. Reszta może być, choć nie musi, na zimno realizowaną strategią PR.Łatwiej mi sobie wyobrazić, co bym zrobił, gdybym rządził Realem Madryt.Na pewno bym Portugalczyka nie usuwał z klubu. Nie tylko dlatego, że kosztował 30 mln euro (droższy był tylko jeden obrońca w historii, Rio Ferdinand) i należy do czołowych piłkarzy na swojej pozycji, nawet jeśli bym te okoliczności, co oczywiste, wziął pod uwagę. Zatrzymałbym go powodowany również głębokim przekonaniem, iż ludzie zasługują na drugą szansę niemal zawsze - wyjąwszy sytuacje, w których mamy pewność, iż nie rokują nadziei i stają się niebezpieczni dla otoczenia.Pepe musiałby jednak przystać na twarde warunki. (Tak ze względów etycznych, jak i wizerunkowych). Nałożyłbym na niego idącą w miliony grzywnę, rzecz jasna wyciętą z pensji, którą przeznaczyłbym na działalność związaną ze zwalczaniem przemocy - fundację jakąś czy coś w tym guście, szczegóły do ustalenia. Zaangażowałbym też go w intensywną działalność społeczną - nie wiem, czy miałby Portugalczyk zwiedzać szkoły i opowiadać, jak zbłądził, czy jeszcze zmiatać jesienią liście z ulic Madrytu, szczegóły znów pozostawiam teraz do przemyślenia.I szczerze powiem - w całej tej sprawie bardziej interesuje mnie reakcja szefów Realu Madryt, którzy potępiają bezbramkowe remisy i w ogóle hałaśliwie dbają o estetyczne doznania kibiców, niż werdykt działaczy, którzy np. rasistowskie wybryki na trybunach karały kilkoma setkami euro. 