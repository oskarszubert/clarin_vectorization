Dotąd tylko przeczuwaliśmy, że latający Adam jest dla Polaków drugi w hierarchii, zaraz po Janie Pawle II. Rodaków nie dzieli, lecz łączy, wyznają go wszyscy, elektoratu negatywnego nie ma wcale albo tak śladowy, jak starannie się ukrywający, o nim będą powstawać wyłącznie hagiografie, żaden kumpel Zyzaka nigdy nie odważy się ustalić i ujawnić w biografii, że Małysz, zanim zaczął skakać, sikał do kropielnicy, nawet jeśli będą twarde dowody, że sikał. Sam zresztą do tego kościoła należę, spowiadałem się już tutaj, że św. Adam to polski sportowiec mojego życia, choć uprawia dyscyplinę wykańczająco nudną w odbiorze i we mszach Pucharu Świata uczestniczyłem rzadko - jestem wierzący niepraktykujący. Tak, dotąd tylko przeczuwaliśmy, że jego świętość akceptują wszyscy bez względu na pochodzenie, teraz jesteśmy bliżsi pewności. Oto Małysz wypowiedział się na temat styczny z polityką, i to z polityką w jej najbardziej krwawym wydaniu. „Dlaczego prezes Jarosław Kaczyński nie składa kwiatków w Krakowie, a w Warszawie pod bramą pałacu? Dla mnie to jest śmieszne, bo przecież jego brat i bratowa leżą na Wawelu. Powiem szczerze, że zastanawiałem się nad tym wszystkim i chyba największy błąd popełniła Marta Kaczyńska, która nie chciała pochować rodziców gdzieś bliżej siebie” - rzekł skoczek w rozmowie z „Przeglądem Sportowym”. Czytałem zbaraniały, bo kilka godzin temu redagowałem inny jego wywiad, który ukaże się w piątkowym dodatku do „Gazety”, poświęconym właśnie zakończeniu kariery przez Małysza. Tam Małysz mówi Robertowi Błońskiemu: „Uważam, że to co się dzieje z naszym życiem, jest ustalone. Każdy ma swoje przeznaczenie. Nie lubię polityki, ale może nawet katastrofa smoleńska musiała się wydarzyć? Prezydent Kaczyński z całych sił walczył, by świat usłyszał o zbrodni katyńskiej, o tym, co się tam stało w czasie II wojny światowej. Gdyby nie katastrofa, to pewnie walczyłby o to dalej. A tak cały świat dowiedział się o wszystkim. A my ciągle szukamy winnych, choć pewnie odpowiedzialność rozkłada się na wiele osób...  Ja się zastanawiam, dlaczego prezes Jarosław Kaczyński nie składa kwiatów w Krakowie, gdzie jest pochowany jego brat i bratowa, tylko w Warszawie pod bramą Pałacu Prezydenckiego? Dla mnie to śmieszne. Dużo o tym myślałem i chyba największy błąd popełniła Marta Kaczyńska, która nie chciała pochować rodziców gdzieś bliżej siebie. Jak ma teraz jechać odwiedzić grób?” Pal licho poruszone przez mistrza kwestie filozoficzne, najciekawsze zdaje mi się to, że Małysz najwyraźniej poczuł bardzo silną ochotę, by wyrazić opinię w sprawie wywołującej tak wielkie polityczne emocje. Nieprowokowany podjął temat w rozmowach z różnymi dziennikarzami, używał identycznych sformułowań, jakby wywód precyzyjnie przygotował. On - człowiek, który nigdy nie wychodził poza rolę sportowca, nie wywoływał kontrowersji, nawet zmuszony do skrytykowania kogoś krytykował powściągliwie. Powód, by uwierzyć w Małysza status bliski papieskiemu, znajduję jednak dopiero w reakcji Jarosława Kaczyńskiego. Reakcji jak dla mnie sensacyjnej, by nie rzec - szokującej. „Gdybyśmy mieli okazję spotkać się osobiście, jestem pewien, że mógłbym przekazać moje racje i argumenty Panu Adamowi. Zapraszam serdecznie na spotkanie i jestem pewien, że po przedstawieniu mu prawdziwych argumentów o okolicznościach towarzyszących tej bolesnej, ale ważnej dla mnie sprawie, zmieniłby zdanie” - napisał prezes PiS (pogrubienie moje - R.S.), zazwyczaj zawodnik twardy, balansujący na granicy brutalności, dla wrogów bezlitosny. Zwłaszcza dla wrogów napastujących rodzinę. „Zapraszam serdecznie”?! To nie są słowa, które spodziewałbym się znaleźć w odpowiedzi Jarosława Kaczyńskiego na wybryk człowieka ośmielającego się wytknąć błąd - największy! - jego bratanicy, tutaj należało oczekiwać raczej ujawnienia, na czyje zlecenie Małysz działa. Na „serdeczności” nie zasłużył dotąd nawet Tadeusz Rydzyk, mąż przecież również świątobliwy - gdy swego obwołał prezydentową „czarownicą”, też uniknął ostrej reprymendy, ale nic poza tym nie uzyskał, o zaproszeniu na rozmowy nie było mowy. Piszę te słowa z duszą na ramieniu, zdając sobie sprawę, że jeśli zlezą się tutaj amatorzy mordobicia pisowsko-platformianego, poziom dyskusji na forum opadnie na poziom szamba, a dla mnie nawet wspomnienia jałowych awantur barcelońsko-madryckich zaczną pachnieć perfumerią. Skoro jednak sam Jarosław Kaczyński, który w autorytety wali na odlew z siłą wprost proporcjonalną do skali autorytetu, uszanował nietykalną świętość Małysza, to poczułem ochotę, by dołączyć do dyskusji o jego posportowej przyszłości. Wiem, gdzie byłby skazany na sukces(ik). W polityce.  Nie pcham go, broń Boże, do wyborów prezydenckich, choć sądzę, że nawet bez zaplecza partyjnego i kampanii billboardowej doskoczyłby najmniej do drugiej tury (a gdyby wygrał, to z jego biegłym już niemieckim znów mielibyśmy głowę państwa nie tylko polskojęzyczną). Ale dlaczego nie parlament? Dostałby się tam Małysz z taką łatwością, z jaką zwyciężał w Willingen albo Trondheim, ba, przypuszczam, że ustanowiłby wręcz wszelkie wyborcze rekordy. Merytorycznie też by od senatorów nie odstawał, a jak przypomnę sobie wstrząsające stenogramy z posiedzeń komisji sportu, w których zasiadali Antoni Piechniczek czy Grzegorz Lato, to typuję, że prędko stałby się najwybitniejszym parlamentarzystą sportowcem w naszej historii. On przynajmniej przywykł do ciężkiej pracy, jest ambitny, raczej nie plecie głupstw. No i na obyczaje wpłynąłby łagodząco. 