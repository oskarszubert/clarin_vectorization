Kibiców szokuje, jak przypuszczam, przede wszystkim zatrzymanie Dariusza Wdowczyka, TVN24, jak widzę i słyszę, też koncentruje się na znanej futbolowej osobistości (w końcu to jej były stały ekspert), ale mnie najbardziej dołują doniesienia o ustawieniu wyniku meczu ostatniej ligowej kolejki. Jeśli korupcyjne zwyrodnienie było w polskiej piłce systemowe, a nie marginesowe, to zawierucha musiała w końcu przewrócić postaci ze świecznika, nawet jeśli celebrities działały szczególnie ostrożnie. (Nie przesądzam tutaj o winie byłego trenera Polonii, Orlenu, Widzewa, Legii i Korony, raczej prorokuję, że podejrzenia/zatrzymania/aresztowania/zarzuty mogą objąć wkrótce i inne sławy).Mnie boli umówiony, jak się podejrzewa, rezultat meczu Zagłębie Sosnowiec - ŁKS Łódź, bo mimo wszystko miałem nadzieję że ligę udało się nieco oczyścić. Przynajmniej tymczasowo, nie z powodu moralnego przebudzenia, ale dlatego, że piłkarzy, trenerów, działaczy, sędziów zwyczajnie obleciał strach.Myliłem się, a z wydarzeń nie tylko ostatnich kilkudziesięciu godzin wyciągam jeden wniosek - polską ligę trzeba natychmiast, od następnego sezonu, okroić.Już teraz bliżej jej do farsy niż zawodowego sportu, najsłabsze drużyny grają na poziomie kabaretowo-beznadziejnym, wielu meczów nie sposób oceniać merytorycznie, bo sprawiają wrażenie bezładnej kopaniny, o której wyniku rozstrzyga przypadek bądź niedouczenie arbitra. I - jak się okazuje - oszustwo.A zanosi się, że będzie gorzej. Nic nie wskazuje, by korupcyjny skandal wygasał. Jeśli co trzeci pierwszoligowiec zostanie zdegradowany, do elity wejdzie kupa nieprzygotowanych sportowo, organizacyjnie i finansowo klubów. Świadomych, że ich potencjał nie uprawnia do myślenia o sukcesach. (Nawet jeśli akurat w tym sezonie drugiej ligi o awans bije się kilka mocnych firm z tradycjami). Co drugi mecz stanie się przynętą, by zarobić na boku. (Ja już nie mam żadnych złudzeń). Nie wspominając o ewentualnej powtórce scenariusza dla mnie najczarniejszego, któremu pewnie nie zapobiegniemy - Koronę degradują dopiero za pół roku i jesienią w Ekstraklasie oglądamy kolejną zdemotywowaną, czekającą na ścięcie drużynę, złożoną z piłkarzy rozglądających się za nowym pracodawcą. No i ostatnie - na awans do elity wypada zasłużyć, a nie najeść się dzięki kryminalnemu stylowi gry przeciwników.Stan na dziś: Wisła mistrzem, to pewnik, a kulminacją, wydarzeniem najważniejszym i rozstrzygającym, piłkarskiej wiosny w kraju będzie (anty?)korupcyjny zjazd PZPN. Stan na jutro: inwazja na pierwszą ligę drugoligowców, niegodnych gry o klasę wyżej, i dalsze obniżenie poziomu rozgrywek.Ponieważ samo rozmyślanie o abolicji jest, zwłaszcza w tych grobowych okolicznościach, głęboko nieetyczne, pozostaje oberżnięcie Ekstraklasy o kilka drużyn. Gdyby karnie relegowane zostały oba Zagłębia, Widzew i Korona, nikogo na ich miejsce nie promujemy, lecz główkujemy, jak z 12 klubów ukręcić ponad 30 kolejek (żeby piłkarze jednak sporo grali). Niech najlepsi częściej grają ze sobą zamiast dopełniać formalności w meczach ze słabymi. Zadanie niełatwe, żadne rozwiązanie nie byłoby idealne, ale i czasy są niełatwe, nie wspominając o ideałach. Ludzie polskiej piłki sami sobie zgotowali ten czyściec. A kibicom - to piekło. 