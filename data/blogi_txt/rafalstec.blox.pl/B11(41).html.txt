Gdyby wagę wydarzeń roku mierzyć siłą medialnego rozgłosu, bohaterami roku w futbolu zostaliby nie ci, którzy najwięcej wygrywali, ale ci, którzy najwięcej kosztowali. A klubem numer jeden byłby Real Madryt. Kolejne bariery od lat nie padały, bo Królewskim nie prezesował Florentino Perez, kolekcjoner futbolowych dóbr luksusowych. Teraz wrócił, zaciągnął kredyty, wyłożył 94 mln euro za Cristiano Ronaldo, przyćmiewając poprzednią transakcję wszech czasów - sprowadzenie Zidane'a za 75-78 mln. (Choć rekordu sezonowych zakupów nie ustanowił. Według moich rachub jeszcze bardziej ujemny bilans zysków i strat wypracowała sześć lat temu Chelsea). To właśnie zakup portugalskiego skrzydłowego i - w mniejszym stopniu - Kaki wywołał moralne wzmożenie przedstawicieli najróżniejszych branż, od polityków przez społecznie zaangażowanych artystów po dostojników Kościoła, którzy biadali nad niemoralnością wydawania fortuny na piłkokopaczy w czasie kryzysu. Im dalej od sportu komentator przebywa na co dzień, tym mniej logicznie się oburzał, nikt np. nie wytłumaczył, dlaczego zapłacenie za piłkarza 94 mln jest zbrodnią, a wydanie - co powszechne - 20 lub 30 mln już zbrodnią nie jest. Zwłaszcza że owe 94 mln to w zamyśle obiecująca inwestycja, która ma się powieść niezależnie od wyników sportowych. Przejęcie Ronaldo, czyli potężnego wehikułu marketingowego, wcale bardzo się nie różni od przejęcia przez większą spółkę mniejszej spółki. Prowokuje może wręcz mniejsze ryzyko niż powszechne w futbolu kupowanie za kilkanaście milionów graczy na tyle anonimowych, że jeśli zawiodą na boisku, to przyniosą niepowetowaną stratę finansową. Imponujące sumy transferowe czasem stanowią jedynie odprysk wirtualnych pieniędzy krążących pomiędzy potężnymi korporacjami, czasem ratują przed bankructwem pomniejsze kluby, czasem pozwalają sprzedającym udoskonalić infrastrukturę. Kapitał spływa w dół, przynajmniej częściowo rekompensując biedocie zyski z globalnej popularności dyscypliny, które czerpią przede wszystkim bogacze. Czy gdyby kasy ubyło, gdyby wycofali się finansujący show sponsorzy, zredukowalibyśmy bezrobocie, które zainspirowało hiszpańską lewicę do oburzania się na poczynania Pereza? Debatę wywołały społeczne skutki kryzysu, pradawne ludzkie przeświadczenie, że sąsiadowi wiedzie się zbyt dobrze, a także ignorancja oraz pogarda dla zawodu sportowca. Sprzeciw wzbudziły pensje piłkarzy, choć domniemane 13 mln euro rocznie C. Ronaldo - przecież jednego z najwybitniejszych przedstawicieli bardzo konkurencyjnego fachu - to wręcz niewiele, skoro hollywoodzkie osobistości w typie Toma Cruise'a czy Willa Smitha biorą więcej za jeden film, mimo że ich aktorską wybitność podważyć łatwiej niż futbolową klasę Portugalczyka. W ogóle dałoby się rzucić kamieniem w zatrzęsienie znanych figur, które żyją w lektykach, a w przeciwieństwie do Messich i Rooneyów nie umieją nic. Słowem, wie co czyni prezes Joan Laporta, gdy zamiast żądać pieniędzy za logo UNICEF na koszulkach piłkarzy, oddaje 0,7 proc. dochodów Barcelony na milenijne cele ONZ. Danina skromna, zyski wizerunkowe spore. Marka najbardziej romantycznego klubu świata sprzedaje się coraz lepiej. 