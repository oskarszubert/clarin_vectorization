Tylko na chwilę wpadam, coś mi się przypomniało. Nie wiem, czy czytaliście mój wywiad z Andreą Zorzim, w którym Włoch przedstawił swoją hierarchię w siatkówce, umieszczając Polskę na trzecim poziomie od góry, wraz z USA, Serbią i swoimi rodakami. Wyżej ocenił Rosję oraz Bułgarię, a najwyżej - Brazylię.Zorzi zmienił zdanie. Przynajmniej cząstkowo, w sprawie doraźnej - sprawie turnieju w Pekinie. Zobaczył dziś szlagier rosyjsko- brazylijski, zobaczył wniebowziętych po rewanżu na Serbach ludzi Raula Lozano i postrzeganie rzeczywistości mu się odkrzywiło. Jego zdaniem „Canarinhos”, siatkarska drużyna wszech czasów, nie obronią olimpijskiego złota. Pretendentów do triumfu widzi już tylko trzech: Rosję, Polskę i Włochy. 