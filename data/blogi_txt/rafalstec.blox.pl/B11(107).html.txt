Trener Manchesteru United główkuje, jak przywrócić świeżość i lekkość po przebiegnięciu maratonu. Jego wycieńczeni piłkarze grają dziś o finał Ligi Mistrzów z Arsenalem, który tydzień temu pokonali 1:0.Ludzie Aleksa Fergusona rozegrają dziś 61. oficjalny mecz w sezonie. Jeśli awansują, uzbierają niebawem 66 meczów. Padłby wówczas rekord czołowych lig europejskich - żaden klub nie przeżył dotąd tak pracochłonnego roku (wyjąwszy, rzecz jasna, sparingi). Jeszcze więcej grają czasem co najwyżej piłkarze z Glasgow, którzy głównie odbębniają spotkania z rywalami prowincjonalnymi i sportowo chuderlawymi.Zasada jest prosta: im częściej zwyciężasz, tym częściej wyganiają cię na boisko. Skoro Manchester zdobył zeszłej wiosny mistrzostwo Anglii, to musiał zainicjować następny sezon tradycyjnym bojem o Tarczę Wspólnoty. Skoro wygrał Ligę Mistrzów, to musiał zagrać o Superpuchar Europy i w klubowych mistrzostwach świata. Wyspiarze mają o tyle ciężej, że w przeciwieństwie do swych głównych konkurentów - Hiszpanów oraz Włochów - aplikują sobie dodatkowo podwójne krajowe rozgrywki pucharowe (Puchar Anglii i Puchar Ligi Angielskiej). Jeśli awansuje dzisiaj Arsenal, również osiągnie imponujący wynik - dobije do 62 zaliczonych spotkań.To m.in. dlatego odkąd wymyślono Ligę Mistrzów, nikt nie obronił Pucharu Europy - niełatwo unikać wpadek przez 20 kolejnych miesięcy. Ba, mało komu udaje się dwukrotnie z rzędu doczołgać do finału. W minionych dziesięciu latach doczołgała się tylko Valencia.Teraz problem ma Manchester. Jeśli po sobotnim meczu w Middlesborough postękiwał już nawet stachanowiec o wydolności Wayne'a Rooneya, to problem wygląda na poważny.Trenerskie sławy nie znają chyba dziś wyzwania poważniejszego niż umiejętne gospodarowanie siłami gwiazd. Umiejętne, czyli pozwalające utrzymywać się w kilku równoległych turniejach. Wymagające wyczucia graniczącego niekiedy z jasnowidzeniem, a także odwagi. Miesiąc temu Ferguson wpuścił na końcówki ligowych meczów z Aston Villą oraz Sunderlandem Federico Machedę, który nigdy wcześniej nie grał z dorosłymi. Ale 17-letni Włoch dwukrotnie strzelił zwycięskie gole. Gdyby nie strzelił, liderem tabeli byłby dziś nie MU, lecz Liverpool.Przed dekadą szkocki szkoleniowiec wywołał skandal, bo zrezygnował z udziału w świętym na Wyspach Pucharze Anglii. Wolał polecieć z piłkarzami do Brazylii. Oficjalnie na klubowe mistrzostwa świata, nieoficjalnie - na wakacyjne symulowanie gry i plażowanie.Teraz długo wyglądało na to, że Ferguson porwie się na niemożliwe, czyli skok po pięć trofeów (Puchar Ligi Angielskiej i MŚ już wygrał), a piłkarze uczynią niemożliwe namacalnie realnym. Nie udało się. Drużyna straciła wigor, jej trener w półfinale Pucharu Anglii wystawił rezerwy głębsze niż kiedykolwiek wcześniej. I niewiele brakowało, by jeszcze raz zwyciężył. Everton wyeliminował MU dopiero w rzutach karnych.Arsenal też się naharował, ale jego trzy najważniejsze postaci - Cesc Fabregas, Theo Walcott oraz Emmanuel Adebayor - przez znaczącą część sezonu się leczyły. I choć londyńczycy zapłacili błyskawicznym odpadnięciem z wyścigu o prymat w kraju, to na finiszu LM ich liderzy mają lżejsze nogi i głowy. Głowy bywają nawet ważniejsze od nóg, bo piłkarzom - przemierzającym dziesiątki tysięcy kilometrów rocznie i grającym pod presją co trzy dni - doskwiera przede wszystkim zmęczenie mentalne. Dlatego odpoczynku potrzebują też bramkarze, którzy przecież nie wypluwają na boisku płuc.Teoretycznie piłkarze Arsene'a Wengera powinni mieć przewagę także dlatego, że w lidze angielskiej sukces ani krzywda już im nie grozi (nie spadną z czwartego miejsca), więc nie muszą zaprzątać sobie uwagi niczym poza Ligą Mistrzów. A jednak tydzień temu byli bezsprzecznie słabsi od MU, od wysokiej porażki uchronił ich fenomenalnie dysponowany bramkarz Manuel Almunia.Rywale żałują, że nie rozstrzygnęli sprawy już wtedy, bo londyńczycy na swoim stadionie bywają niezwykle groźni. Od pięciu lat nie przegrali w LM, w bieżącej edycji nie stracili nawet gola. Oni borykają się z kłopotami widocznymi już na liście startowej - zagrają bez dwóch kluczowych obrońców Gallasa i Clichy'ego, a także niezgłoszonego do pucharów Arszawina, który od kilku tygodni ma ochotę zostać pierwszą rosyjską gwiazdą europejskiej piłki od wielu lat. Ale też ich lekkie głowy powinny być w nastrojach bojowo euforycznych. O ile Manchester chce dostawić „tylko” kolejne trofeum do gwałtownie rosnącej kolekcji, o tyle Arsenal stoi przed piękną szansą, by ponure pięć lat bez żadnego tytułu zamknąć zdobyciem najcenniejszego w klubowym futbolu.W nagrodę mogliby też londyńczycy dowieść w przyszłym sezonie, że z piłkarza da się wycisnąć jeszcze więcej niż sezon bieżący wycisnął z Manchesteru. 