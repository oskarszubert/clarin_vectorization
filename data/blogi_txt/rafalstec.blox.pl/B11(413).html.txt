"Piknik" jest w stadionowym slangu pojęciem pogardliwym, opisującym kibica okazjonalnego, mniej zagorzałego i mniej lojalnego, nieskorego do uporczywego zdzierania gardła w trakcie meczu, ewentualnie przesadnie przywiązanego do kultury osobistej, które to przywiązanie utrudnia mu (lub uniemożliwia) uczestniczenie w co rubaszniejszych zachowaniach stadionowego tłumu. Przepraszam, jeśli definicja wyda się wam nieprecyzyjna, ale na dobrą sprawę jej przecież nie potrzebujecie. Piknik jaki jest, każdy widzi.Czy zatem piknik może się tym określeniem szczycić czy wręcz manifestować światu, że jest piknikiem? Wątpiłem, dopóki nie dostałem pewnego listu i pewnego zdjęcia. Oto list (skrócony przeze mnie za zgodą autora):"Jestem kibicem drugoligowego Tura Turek - drużyny będącej dumą całego regionu. Awans spowodował, że ruch kibicowski, który nie miał większych tradycji ruszył z rozmachem. Sektor gości na wyjazdowych meczach Tura rzadko bywa pusty, nasz stadion jest zawsze wypełniony po brzegi. Mam 19 lat i wraz z grupką przyjaciół postanowiliśmy pokazać nowy styl - tzw. „nowoczesnych pikników”. Dlatego zrobiliśmy zrzutkę i zaprojektowaliśmy flagę, która pokazuje nasz stosunek do kibicowania. Flaga robi furorę i myślę, że właśnie my - kibice Tura Turek - pokazujemy, jaką drogą powinno iść polskie kibicostwo. Nie dążymy do żadnych podziałów, uczestniczymy w dopingu wraz z innymi fanami, a nasza flaga zwiedziła już wiele drugoligowych stadionów. Sądzę, że takie podejście spowoduje, że stadiony będą bezpieczne - żaden chuligan nie tknie gościa z flagą „pikniki”, bo to dla niego dyshonor."A oto wspomniana flaga:Cieszy mnie, że padł stereotyp piknika zbyt leniwego, by jeździć za drużyną po Polsce, ale nie mam dość. Dlatego wołam: pikniki z całego kraju łączcie się, zalejcie stadiony, miejsca wystarczy dla wszystkich. Od dziś będę wypatrywał waszej inwazji, a gdyby ktoś się chciał pochwalić dokumentacją - zdjęciami, plikami audio etc - to serdecznie zapraszam na forum mojego bloga.Przy okazji: list przypomniał mi wiązankę przyśpiewek "Jestem z innej planety", która również wyrosła z alternatywnego - jak wskazuje sam tytuł - stylu kibicowania. Kto zna, niech sobie przypomni, innym zazdroszczę, że zobaczą po raz pierwszy. Proszę tylko o ciut cierpliwości, bo właściwy repertuar zaczyna się dopiero w 2 minucie i 28 sekundzie nagrania: 