Ależ było ciężko! Ależ musiałem sam siebie przekonywać, negocjować ze sobą, ba, uciekać się do szantażu, by nie pofolgować wrednej naturze i nie pojeździć sobie na Borucu. Wiecie, o co chodzi - piszesz i piszesz, raz idzie łatwo, raz po mękach, aż tu nagle każdy incydent składa się w zgrabną fabułę. Boruc pochlał na zgrupowaniu reprezentacji Polski, Boruc za inne pochlanie został ukarany przez klub, teraz Boruc łapał piłkę dziurawymi rękawicami. W derbach Glasgow wpuszcza do bramki Celtiku szkaradnego farfocla i w ogóle broni średnio. Taka okazja! Aż nie wypada nie chlapnąć dowcipasa o zataczaniu się, trzęsących się dłoniach i ogólnej delirce...Nie chlapnę. Nie chlapnę, bo jeszcze niedawno składałem naszemu bramkarzowi hołd, tylko on dał mi trochę polskiej frajdy na Euro 2008, a w tarapaty popada chyba coraz, hm, głębsze. Niech sobie bredzi okoliczny specjalista od przepijania karier, że im piłkarz chleje więcej, tym lepiej (co gorsza, telewizory i tak jego bełkot będą promować w najlepsze). Niech sobie ci, co to przejrzeli na wylot Leo Beenhakkera, wrzeszczą, że Beenhakker wszystko zaplanował - nie radzi sobie, więc namówił piłkarzy do urżnięcia się, by móc wylać ich z reprezentacji i odwrócić uwagę od swojego nieradzenia sobie. (Przywykłem, jak Raul Lozano wyrzucił swego czasu swoich pijusów, wyrzuceni też dostali wsparcie). Niech sobie motłoch ulży, ja mam inny pomysł - zaczynam się martwić.Zaczynam się martwić o jednego z nielicznych pośród naszych rodaków piłkarza z jajami, który na widok gwiazd nie pękał, tylko się specjalnie sprężał, wyprężał i wyprężony łapał wszystkie ich strzały.Z całej rozlewistej afery alkoholowej najbardziej zaniepokoiła mnie wysokość grzywny nałożonej na Boruca za picie po sparingu Celtiku w Holandii. 50 tys. funtów piłkarze zazwyczaj nie płacą, nawet kiedy ostro przeholują - szczerze mówiąc równie dotkliwej kary indywidualnej wymierzonej przez znany europejski klub nie pamiętam. A Celtic przyłożył nią największemu gwiazdorowi, bożyszczu kibicowskich tłumów, na którego wybryki dotąd raczej przymykał oko! Uznali działacze, że problem jest głębszy? Przewlekły? Zdarzało się wcześniej coś, o czym nie wiemy?Takie afery rujnują niekiedy reputację piłkarza bezpowrotnie, o czym już pisałem. Teraz do wpadek dyscyplinarnych dochodzą kwestie czysto sportowe - Boruc, nawet jeśli całkiem nie zawalił meczu, przestał bronić jak natchniony (wbrew diagnozie fachury Kowalczyka, pewnie Kowalczyk doradzi jutro, coby dawać w palnik częściej). I, być może, sprawy prywatne. Brukowce już ponoć włażą z buciorami do domu naszego bramkarza i wypisują coś o rozwodzie. Nie chcę oczywiście brnąć w szczegóły, wątek tylko sygnalizuję, bo wiadomo, że zatrute życie osobiste też odbija się na boiskowym. A i bruki, jak już ofiary dopadną, zębów nie oderwą dopóty, dopóki nie wyssają zeń ostatniej kropli.Całość zbiera się, jak pisałem wyżej, w fabułę zbyt zgrabną, by machnąć ręką i bąknąć coś o splocie niepowiązanych ze sobą epizodów. Jeśli zlać wszystko do jednego naczynia, mamy prawo podejrzewać, że Artur Boruc przechodzi najtrudniejszy moment w całej karierze. Kilka tygodni po mistrzostwach Europy, które byłyby dla niego - gdyby koledzy partaczyli ciut mniej - turniejem życia.My nic nie poradzimy. Pozostaje mieć nadzieję, że znajdą się wokół niego i wesprą go ludzie z głowami nie tak zamroczonymi, jak kowalczykowa. Na razie rozmowę w cztery oczy zapowiedział trener Strachan. Good luck, Gordon. Szkoda byłoby, żeby facet, którego chciał Milan - naprawdę, Carlo Ancelotti mówił o tym wprost, wymieniając nazwisko - popłynął na dobre. 