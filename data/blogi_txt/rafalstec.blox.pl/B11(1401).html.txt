Tydzień pod wysokim napięciem nadal trwa, po zwycięskim megahicie z Bayernem czas na wyzwalające jeszcze gorętsze emocje derby z sąsiadami z Gelsenkirchen. W sobotę o 15.30, transmisja oczywiście w Eurosporcie 2. O ich wyjątkowości blogowałem jesienią: Fani regionalnych potentatów tak się nie znoszą, że nie potrzebują meczu, by uczucia publicznie i hałaśliwie manifestować. Przed czterema laty dortmundczycy urządzili fiestę z okazji jubileuszu - minęło właśnie pół wieku, odkąd rywale po raz ostatni zostali mistrzami Niemiec. Ekstazę przeżyli też rok wcześniej - Schalke miało szansę na tytuł, lecz po trzech miesiącach spędzonych na pozycji lidera straciło ją w przedostatniej kolejce, przegrywając na stadionie Borussii. A najbardziej niezwykle działo się w 1997 roku. Schalke przegrywało w Dortmundzie (Borussia była aktualnym triumfatorem Ligi Mistrzów) do ostatnich sekund. Remis dał gościom gol bramkarza Jensa Lehmanna (do obejrzenia tutaj), który zresztą niedługo potem swoje barwy, mówiąc językiem kibicowskim, zdradził. W Gelsenkirchen przeżył 10 lat, by po nieudanym epizodzie w Milanie założyć bluzę Borussii. Słowem, dortmundzcy Polacy znów będą mieli okazję błysnąć w chwilach pozostających w kibicowskich sercach na zawsze. A Robert Lewandowski po znokautowaniu w bezpośrednim pojedynku bawarskiego snajpera Mario Gomeza - dzięki popisowi, który co bardziej rozpaleni komentatorzy obwołali „monstrualnym” - porówna się z innymi wyborowym snajperem, Klaasem Janem Huntelaarem, a także żywą legendą - Raulem Gonzalezem (oby doniesienia niemieckich brukowców o jego rychłym transferem do ligi katarskiej się nie sprawdziły). Jeśli Lewandowski znów zwycięży, stanie się niemal pewniakiem do drużyny gwiazd sezonu. Według not z „Kickera” jest od środy najlepszym napastnikiem Bundesligi, a do jedenastki kolejki tego magazynu wskakiwał już ośmiokrotnie, rzadziej jedynie od nominowanych dziewięciokrotnie wspomnianego Gomeza, Francka Ribery’ego oraz Shinji Kagawy (jesteśmy zapatrzeni w naszych, więc nie zawsze zauważamy, że w minionych tygodniach Japończyk też gra rewelacyjnie). Rozbłysnął na autentyczną gwiazdę, przeglądanie zagranicznych recenzji jego gry to czysta frajda. Cztery osoby przewidziały, że Borussia pokona Bayern po jego golu, i zdobyły maksymalną liczbę punktów w naszym blogowym konkursie, którego stawką są widoczne na poniższym zdjęciu piłki z autografami. Ich nicki: pawchmi, aaa1302, greendayek, bartek6835. Ponieważ nagrody są dwie, zgodnie z zapowiedzią zarządzam dogrywkę. I rozszerzam pytania na innych sławnych w Europie goleadorów, którzy wybiegną w sobotę na boisko. 1) Jaki wynik padnie w meczu Schalke - Borussia? 2) Jaki będzie wynik do przerwy? 3) Ile żółtych kartek dostaną Polacy? 4) Ile goli strzeli Lewandowski? 5) Ile goli strzeli Huntelaar? 6) Ile goli strzeli Raul? 7) Ile asyst będzie miał Lewandowski? 8) Ile asyst będzie miał Huntelaar? 9) Ile asyst będzie miał Raul? 10) Ile goli strzeli Mainz Mario Gomez? 11) Ile goli strzeli Sportingowi Gijon Cristiano Ronaldo? 12) Ile goli strzeli Sportingowi Gijon Karim Benzema 13) Ile goli strzeli Levante Leo Messi? 14) Ile goli strzeli Genoi Zlatan Ibrahimovic 15) Ile goli strzeli Interowi Antonio di Natale 16) Ile goli strzeli Udinese Diego Milito? Do dzieła, odpowiadamy do sobotniego południa. A przegranych zapraszam na jeszcze jeden konkurs, który ogłoszę dopiero jutro, bo najpierw muszę sfotografować piłkę z autografami piłkarzy Schalke. Tym razem nie będę żądał przewidywania przyszłości, lecz kreatywności;-)﻿ 