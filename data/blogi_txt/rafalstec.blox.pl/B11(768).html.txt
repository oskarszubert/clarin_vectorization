Przez trzy lata przegrywać zawsze i wszędzie, przez trzy lata się notorycznymi porażkami nie załamać, przez trzy lata żyć marzeniami o olimpijskim medalu, które niemal wszystkim zdają się marzeniami o niebieskich migdałach, a potem wycelować idealnie, odpalić akurat na igrzyskach i wyszarpać podwójne srebro - to więcej niż mistrzostwo, to arcymistrzostwo, wyczyn być może jeszcze bardziej imponujący niż triumfy atletów, którzy od miesięcy trwają na szczycie i wystarczy im tylko swoją hegemonię potwierdzić. A jeśli dokonuje go polski sportowiec wszech czasów, jeśli potrafimy sportowcem wszech czasów ogłaszać faceta, który w chwilach kluczowych, bo olimpijskich, był wiecznie drugi, to jeszcze przy okazji uczymy się dojrzalszego spojrzenia na sport, uczymy się zwracać uwagę na szczegóły i nie ulegać terrorowi współczesności, która każe widzieć przegranego w każdym, kto nie zajął pierwszego miejsca. Małysz się przez tę bajkową dekadę niemal nie zmienił, to on zmienił nas, również dlatego, że dyscyplinę niszową zamienił w szaloną Polaków pasję. Dlatego śledziliśmy wydarzenia na skoczniach wnikliwie i zdajemy sobie sprawę z krzyczącego paradoksu - oto obaj najwybitniejsi, biorąc pod uwagę całokształt mierzony systematycznością, współcześni zawodnicy nie wyskakali na igrzyskach ani jednego złota. Małysz i Janne Ahonen deklasują konkurencję w niemal wszystkich statystycznych klasyfikacjach, prócz olimpijskiej. Zjawiskowego Nykaenena prześcignął dzięki czterem olimpijskim triumfom Simon Ammann, wirtuoz odlatywania rywalom w momentach kulminacyjnych, który zwycięstw w konkursach Pucharu Świata uzbierał trzykrotnie mniej od Polaka i Fina. A przecież na igrzyskach w Turynie najdalej lądował niejaki Lars Bystoel, usypiająco przeciętny Norweg, który na podium innych zawodów dofruwał od święta, zazwyczaj miotając się między drugą a trzecią dziesiątką... Im głębiej się w tę całą buchalterię wnika, tym mniej zdaje się wymowna i odleglejsza od tego, co najważniejsze. Do czego by nie przekonywała klasyfikacja medalowa, jasne jest, że Ammann nie wygrał w Vancouver bardziej niż Małysz. 