Spieraliśmy się wczoraj w redakcji, czy 13-letniego chłopca wolno posyłać do poważnej sportowej rywalizacji z dorosłymi. Spieraliśmy się jeszcze przed doniesieniami o wybuchu ojca Klimka Murańki - który zagroził, że jego syn nigdy nie wystąpi w reprezentacji Polski, jeśli nie zostanie dopuszczony do kwalifikacji - i dyskusja była raczej ogólna, nie dotyczyła tego konkretnego przypadku.Sam uważam, że nie ma żadnych powodów, by dzieciom zabraniać startów w poważnych zawodach. Tak jak nie widzę nic zdrożnego w programowaniu kilkulatka na wielkiego tenisistę, szachistę czy kierowcę i sterowaniu jego karierą od wieku szczenięcego. Robert Kubica, który będąc szkrabem wsiadł po raz pierwszy do małego pojazdu napędzanego silnikiem i już nigdy nie chciał z niego wysiąść, nie zgłasza pewnie pretensji do taty, że ten wywiózł go w młodzieńczym wieku do Włoch i tam pomagał mu piąć się w wyścigowej hierarchii. (Z nim to historia w ogóle osobna, trochę jak z genialnymi niemowlakami, co to jeszcze seplenią, ale już wybrzdąkują na fortepianie Poloneza As-dur.)Cała operacja musi się jednak odbywać pod pewnymi warunkami, a jednym z fundamentalnych jest zadbanie, by dziecko się sportem bawiło, by podążało za fascynacjami, a nie działało wbrew sobie, dla dogodzenia mamusi czy tatusiowi. Każdy psycholog poda przykłady toksycznych rodziców, którzy poprzez dziecko realizują własne niespełnione ambicje (lub ubijają interes) i skazują go na życie pod stałą presją, pełne strachu przed porażką, pozbawione dzieciństwa etc. Stoi taki tatuś obok boiska z kopiącymi piłkę brzdącami, napięcie rozsadza mu żyły, gdy syn biegnie sam naprzeciw bramkarza, wpada z furią na boisko, gdy sędzia podyktuje karnego dla przeciwników, a po meczu okłada wściekłością dziecko, bo słabo grało. Słowem, dziecku szkodzić można niezależnie od tego, czy rywalizuje ono z rówieśnikami, czy z dorosłymi.Sytuacji Klimka Murańki z detalami nie znam, ale po jego debiucie w Pucharze Świata przed wyrażeniem znacznie ostrzejszego stanowiska niż Darek Wołowski nie powstrzymują mnie żadne wątpliwości.Otóż jeśli Klimek natychmiast nie wróci między rówieśników i szczenięcej frajdy ze skakania dla samego skakania, to sprowokujemy ogromne ryzyko wyrządzenia mu krzywdy. On już teraz walczy na skoczni na śmierć i życie, zamiast się cieszyć z fruwania między dorosłymi opłakuje po nieudanym skoku klęskę, a ojciec widzi w nim gwiazdę mogącą stawiać warunki. (Oczywiście sam je stawia w jego imieniu. I właściwie nie wiadomo, z jakiej racji Murańka senior grozi, że junior nigdy nie wystąpi w reprezentacji. Za dorosłego też będzie podejmował decyzje? Czy może już z małym przeprowadził głęboką analizę i tamten dokonał dojrzałego wyboru?)Konsekwencji nie da się przewidzieć na pewno, bo wiele zależy od indywidualnych predyspozycji, ale można - więcej: trzeba - zakładać najgorsze: że Klimek będzie psychicznym wrakiem jeszcze zanim dojrzeje, że popadnie w patologiczny narcyzm, że zamiast klasowym skoczkiem zostanie frustratem. Albo że pozycja „klasowego” skoczka będzie dla niego nieszczęściem, bo los ponoć skazał go na wybitność.Kiedy Austriacy mówią, że mają u siebie dziesięciu malców z talentem Murańki, ale chronią ich na razie przed światłami wielkiego sportu, to nie sądzę, by się tylko przechwalali.PS Z tym Polonezem As-dur lekko przesadziłem, ale popatrzcie, co smarkacze wyprawiają z Chopinem: 