Współczuję Cristiano Ronaldo, który dzięki moralnemu wsparciu szefa FIFA Seppa Blattera odkrył, że jest niewolnikiem. Manchester United działał wyjątkowo perfidnie, bo dla niepoznaki płacił mu 7,68 mln euro pensji za sezon, a w zeszłym roku tak namieszał Portugalczykowi w głowie, że ten podpisał nowy kontrakt.W złotej klatce korporacja z Old Trafford trzyma Ronaldo już pięć lat, dlatego rozumiem również jego desperackie próby, by kajdany zrzucić i przeprowadzić się do Realu Madryt, który proponuje gażę wprost niewyobrażalną - 20 mln euro. Jeśli z Manchesterem emocjonalnie się nie związał, to najwyższy czas się wynieść. Nic więcej ponad mistrzostwo Anglii i triumf w Lidze Mistrzów już tam nie osiągnie, a w wieku 23 lat zamienić jeden najpotężniejszy klub świata na drugi najpotężniejszy klub świata byłoby wyczynem niezwykłym. Dlatego transfer zaplanował prawdopodobnie dawno temu. Artroskopii nie poddał się natychmiast po odpadnięciu reprezentacji Portugalii z Euro 2008 - zupełnie jakby wiedział, że nie musi się spieszyć, bo sezon w Hiszpanii zaczyna się znacznie później (koniec sierpnia) niż Anglii (początek sierpnia). Dzisiaj zresztą zapowiedział, że rehabilitacja potrwa nawet trzy miesiące.Z Chelsea chce się wyrwać Frank Lampard. Nie satysfakcjonuje go nawet proponowana przez klub rekordowa pensja w lidze angielskiej - przekraczająca 9 mln euro. Anglik żąda więcej, choć mówi też, że nie zdoła pracować z trenerem Scolarim, który ponoć go okłamał, obiecując zgodę na transfer.Obu gwiazdorów - jednego wprost, drugiego nie wprost - wspiera wspomniany Blatter, który w kontraktach piłkarzy widzi przejaw „nowoczesnego niewolnictwa”. Jego słowa wpisują się w trwający od ponad dekady lat trend zmieniający układ sił w światowej piłce. Kiedyś pełną władzę nad graczem miał klub (nawet po wygaśnięciu umowy mógł żądać od następnego kontrahenta sumy odstępnego), ostatnio wyraźną przewagę nad klubem zyskuje gracz. Za transfery płaci się mniej niż kilka lat temu, natomiast zarobki gwiazd rosną w szaleńczym tempie. Mimo to gwiazdom coraz łatwiej przychodzi wymusić na pracodawcach zgodę na zmianę barw. Trener Arsene Wenger twierdzi wręcz, że podpis piłkarza - on z lubością używa określenia „najemnik” - stracił jakiekolwiek znaczenie.I rzeczywiście, przedłużenie kontraktu coraz częściej oznacza jedynie podwyżkę dla pracownika, w żadnym razie nie gwarantując klubowi, iż pracownik dotrzyma słowa i pozostanie lojalny do wygaśnięcia umowy. Gdyby tendencja się utrzymała, gdyby poparł ją jeszcze - odpowiednimi zmianami regulaminowymi - szef FIFA, futbol zacząłby zmierzać ku systemowi, w którym pieniądze krążące dotychczas między klubami trafiają do kieszeni piłkarzy i najobficiej opłacani zarabiają dziesiątki milionów dolarów rocznie.Dlatego niewykluczone, że już wkrótce ochrony będą potrzebowały kluby. Jeśli szef FIFA pomógłby piłkarzom uwalniać się od oprawców w dowolnej chwili, Manchester czy Barcelona pewnie by sobie poradziły - nie płaciłyby klubom, lecz cały kapitał włożyły w pensje. Średniacy i maluchy w typie Cukrownika Chybie, które żyją ze sprzedaży niewolników, padłyby trupem. 