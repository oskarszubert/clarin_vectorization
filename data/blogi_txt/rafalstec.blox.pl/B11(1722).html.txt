Przesłuchaliśmy Rafała Rostkowskiego, który jako sędzia asystent uzbierał już 117 meczów europejskich pucharów i reprezentacji narodowym, na okoliczność awantur wstrząsających ostatnio notorycznie Ligą Mistrzów – i tych wywołanych błędem arbitra rzekomym (czerwona kartka dla Naniego), i tych wywołanych błędem krzycząco ewidentnym (gol ze spalonego Borussii). Wywiad opublikujemy w poniedziałkowej „Gazecie”, już dziś polecam, bo nasz rozmówca opowiada ciekawie i z perspektywy najrzadziej prezentowanej, czyli sędziowskiej właśnie. Teraz wpadam tylko na momencik, bo Rostkowski – narzekający na ignorancję w kwestii przepisów piłkarzy, trenerów, dziennikarzy i kibiców – przywołał nieznany mi epizod sprzed Euro 2008, z którego zapamiętaliśmy m.in. rzekomy błąd arbitra. Gdyby Howard Webb nie podyktował wtedy jedenastki za grę faul Mariusza Lewandowskiego, Polacy prawdopodobnie pokonaliby Austrię. Otóż przed tamtym turniejem przedstawiciele komisji sędziowskiej UEFA objeżdżali zgrupowania wszystkich finalistów, by zademonstrować na filmie nowinki w interpretacji przepisów –  że popychanie, trzymanie, szarpanie, etc. będzie karane rzutami wolnymi lub karnymi. Jako patologia nowoczesnej piłki, którą władze chcą wyrugować. Gdyby Lewandowski obejrzał tamten film, wiedziałby, czego pod żadnym pozorem nie wolno. Była szansa, bowiem wysłannik UEFA nawiedził również reprezentację Polski. Niestety, w ośrodku akurat wysiadł prąd. Gość zostawił płytę DVD, ale potem nikt już żadnego oglądania nie zorganizował... „Perfekcyjnie się przygotować”, „nie zaniedbać żadnego detalu” i inne dyrdymały? Po co, przecież jakoś to będzie. I jest. Jak zwykle. Tyle dobrze, że po katastrofach piłkarskich nie wychodzi na jaw, że to był zamach.﻿ 