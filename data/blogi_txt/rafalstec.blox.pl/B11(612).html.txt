Uwiera mnie trochę cała ta niesamowita historia z Phelpsem. Oczywiście podziwiam faceta, w swoim podziwie zastanawiam się nawet, czy on jada ryby, czy raczej wszelkich wyjętych z wody egzemplarzy unika, tak jak my, zwykłe homo sapiens, nie jemy - generalnie, z nielicznymi wyjątkami - innych ludzi. Uwiera mnie tylko trochę harmider pod hasłem „największy heros w historii igrzysk” (taki tytuł błyszczał m.in. na Gazeta.pl, więc go używam, ale oddaje klimat dalece ogólniejszy), umiejętnie podsunięty przez amerykańską kampanię marketingową jeszcze przed igrzyskami. I nieunikniony w czasach dławiącego nadmiaru, w których wszystko, co nie jest mega, giga lub hiper, traci śladowe choćby znaczenie, bo niewyraźnie wygląda w telewizji.Że Michael Phelps wielkim sportowcem jest, wiadomo. Że jest jednym z olimpijczyków wszech czasów, też. Ale jeśli ogłosimy, że jest największy, bo wyjdzie nam tak z prostego rachowania medali, to uznamy, iż największym olimpijczykiem może zostać tylko pływak. Dotąd był nim Mark Spitz, teraz tron objął Phelps, następnym zjawiskowym wyczynowcom będzie trzeba prawdopodobnie dołożyć dystansów, np. zorganizować wyścigi na 150 i 250, a może nawet, po dobudowaniu dodatkowego basenu, na 125 i 175 m.Amerykanin najlepiej pływa, ale to by mu nie wystarczyło. Ma jeszcze szczęście, że pozwalają mu udowadniać klasę każdego dnia w pierwszej połowie igrzysk. Serhij Bubka - sięgam po dowolny przykład z mnóstwa dostępnych - mógł 35-krotnie bić rekord świata, mógł wystrzelić na pułap do dziś dla nikogo nieosiągalny, ale w Seulu zaoferowali mu tylko jedno olimpijskie złoto, konkursów skakania przez tyczkę zawieszoną na różnych wysokościach nie zorganizowano. W Pekinie nie zorganizują ich też dla Jeleny Isinbajewej, która w swojej dyscyplinie dominuje tak, jak Phelps w swojej.Sam nad amerykańskim pływakiem w prywatnym rankingu umieściłbym np. Carla Lewisa, bo on rządził jednak w konkurencjach nieco od siebie odmiennych - sprintach i skoku w dal. Nie upieram się jednak, wszechstronności też nie uznałbym za atut niezbędny atlecie aspirującemu do pierwszeństwa wśród nieśmiertelnych. Bo niby dlaczego specjalnie nie doceniać tych, którzy hegemonię utrzymywali całą wieczność, jak np. triumfujący na czterech kolejnych igrzyskach dyskobol Al Oerter? 