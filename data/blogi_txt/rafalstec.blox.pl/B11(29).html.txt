Jedną już szef UEFA przeprowadził, ale to rewolucja pozorna. Nad drugą usilnie wraz z szefem FIFA pracuje, a jeśli im się uda, postawi futbol klubowy na głowie.Nad reformą Ligi Mistrzów - ogłoszoną w roku odchodzącym, obowiązującą od roku nadchodzącego - nie warto się długo pochylać, bowiem wyważa ona otwarte drzwi. By naruszyć hegemonię krezusów z bogatszej części kontynentu, Platini przeforsował zmiany, dzięki którym zagwarantowany awans do fazy grupowej będzie miało pięciu mistrzów krajów sklasyfikowanych w rankingu UEFA poniżej miejsca 15. Tymczasem już w tym sezonie jest ich czterech, do elity przebiła się grupa debiutantów (Anorthosis, Cluj, BATE Borysów, Aalborg, Zenit St. Petersburg), a ligi wschodnioeuropejskie konsekwentnie wspinają się w tabeli, kosztem osuwających się zachodnioeuropejskich. Co miało się stać po zmianach, stało się przed nimi.Problem - jeśli to w ogóle jest problem - tkwi gdzie indziej. Rośnie przepaść między elitą elit, czyli garstką supermocarstw angielskich, hiszpańskich oraz włoskich, a średniakami. To wsparcie właśnie dla nich miałoby wyraźniejszy skutek, bo biedota w eliminacjach radzi sobie nieźle, natomiast klasie średniej nie wystarcza środków, by zapewnić kibicom jakiekolwiek niespodzianki, nie mówię już o sensacjach, w fazie grupowej Ligi Mistrzów. Tej jesieni nie przeżyliśmy ani jednej, awansowali wszyscy ci, którzy mieli awansować.Platini zatem tylko podymił, podpalić pałaców najbogatszych nie zdołał, zawziął się jednak, by im zaszkodzić inaczej. Wraz z Seppem Blatterem, który ideę podrzucił, chcą zmusić kluby do wystawiania w każdym meczu co najmniej sześciu graczy wychowanych w kraju. „Co najmniej wychowanych w kraju”, nie zaś „co najwyżej pięciu obcokrajowców” - ten niuans ma ułatwić negocjacje z Unią Europejską, która zniosła granice między państwami członkowskimi, a wśród swych nadrzędnych wartości wymienia wolność zatrudnienia. Politycy są niechętni, lecz argumentacja szefów futbolu - oparta na idei sportu jako dziedziny osobnej, której zaszkodzą prawa regulujące normalną działalność gospodarczą - coraz częściej ich przekonuje. W listopadzie 27 ministrów sportu z krajów poprosiło Komisję Europejską, by przyjrzała się koncepcji bliżej i ewentualnie zrobiła dla niej specjalny wyjątek.Do realizacji pomysłu jeszcze daleko, unijni decydenci intuicyjnie się jej sprzeciwiają, więc na razie będziemy się cieszyć Ligą Mistrzów par excellence elitarną, w której grają piłkarze najlepsi, a nie dysponujący odpowiednimi paszportami. Ryzykujemy co najwyżej tyle, że działacze wpadną na ideę zbliżoną do swojej, lecz nie kolidującą z europejskimi pryncypiami. I postawią szlaban dla piłkarzy z innych kontynentów, którzy już dzisiaj nie mają pełnego dostępu do europejskich rynków (ograniczenia są w Anglii, Hiszpanii czy Włoszech, tylko PZPN jak zwykle się zapomniał i umożliwił Antoniemu Ptakowi zamianę Pogoni Szczecin w brazylijski cyrk).Taki częściowy - obejmujący import graczy najbardziej egzotycznych - zakaz prawdopodobnie wywołałby pożądany przez działaczy skutek, ponieważ od kilkunastu miesięcy nasilił się trend najnowszy, w dziejach transferowych przesunięć bezprecedensowo ekstremalny. Na drużyny złożone wyłącznie z obcokrajowców nikt już nie zwraca specjalnej uwagi, teraz wyróżniać się zaczynają drużyny ograniczające do minimum rolę zawodników ze Starego Kontynentu. Moje prognozy z lata 2007 roku, że niebawem zobaczymy pierwszego uczestnika Ligi Mistrzów bez jednego choćby Europejczyka w składzie, wciąż się nie sprawdziły, ale Inter Mediolan od rekordu coraz częściej dzielą jedno-dwa nazwiska. Popatrzcie na jedenastkę mistrzów Włoch, którą można uznać za podstawową (choć spodziewam się wątpliwości wokół Cruza): Julio Cesar - Maicon, Cordoba, Samuel, Maxwell - Zanetti, Cambiasso, Muntari - Stankovic - Cruz, Ibrahimović. Można ją zapisać też tak: Brazylia - Brazylia, Kolumbia, Argentyna, Brazylia - Argentyna, Argentyna, Ghana - Serbia - Argentyna, Szwecja. W tej grupie Europejczyków ostało się dwóch, lecz trener José Mourinho często wystawia jednego, w dodatku na ławce rezerwowych siadają: Adriano (Brazylia), Burdisso (Argentyna), Mancini (Brazylia), Jimenez (Chile), Obinna (Nigeria), Rivas (Kolumbia), Crespo (Argentyna). Większość tubylców jest na wyginięciu - Włoch Toldo ma 37 lat, jego rodak Materazzi 35, Portugalczyk Figo 36, Francuz Vieira 32. Młodsi są tylko Rumun Chivu (28), włoski syn imigrantów z Ghany Balotelli (18) i Portugalczyk Quaresma (25), a przyszłość w klubie dwóch ostatnich pozostaje w dodatku niepewna.Nawet jeśli Inter wciąż trzeba uznawać za przypadek skrajny, to inwazja na Europę trwa, mimo hamujących ją przepisów przybiera na sile, zdobywa kolejne niezdobyte dotąd tereny. Ostatnia bariera padła w Anglii (stawia obcokrajowcom wysokie wymagania - daje pozwolenie na pracę tylko reprezentantom swoich krajów), która wreszcie zaufała Brazylijczykom. Do niedawna do Premier League, zwłaszcza do ścisłej czołówki, „Canarinhos” właściwie nie mieli wstępu, teraz zatrudnia ich prawie każdy klub z ambicjami - Manchester Utd (Anderson, bracia Rafael i Fabio da Silva, Possebon), Manchester City (Robinho, Elano, Jo), Liverpool (Lucas, Fabio Aurelio), Chelsea (Alex, Belletti i mimo wszystko Deco), Tottenham (Gomes, Gilberto), Arsenal (Denilson), Newcastle (Cacapa) etc.Co wobec zabiegów egzotycznego sojuszu Blattera z Platinim prowokuje do jeszcze jednego pytania - czy po zmianie przepisów Inter i inne potęgi (w niedawnym hicie Arsenalu z Liverpoolu wystąpiło dwóch Anglików) musiałyby z dnia na dzień wystawić na sprzedaż 20 piłkarzy i kadrę budować niemal od zera? 