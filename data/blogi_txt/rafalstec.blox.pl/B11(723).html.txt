Nie trzeba nadzwyczajnej spostrzegawczości, by zauważyć, że w meczach polskich siatkarek uwijają się głównie dwie - Małgorzata Glinka i Katarzyna Skowrońska, czyli najlepsza skrzydłowa oraz atakująca. Sprawdziłem, jaki odsetek ataków całej drużyny wykonują one na tle dwóch najbardziej zajętych zawodniczek innych reprezentacij rywalizujących w Pekinie. Oto wyniki (słabiutkich Wenezueli, Algierii i Kazachstanu nie chciało mi się liczyć):Polska        59,7 proc.Japonia      54,3 procRosja 52,7 procUSA           52,1 procKuba          49,7 procSerbia 49,7 proc.Brazylia      46,9 procWłochy      45,8 procChiny 42,2 procPowyższa statystyka wyjaśnia, dlaczego rywalkom grać z Polkami łatwo. W siatkówce wszyscy nadużywają ramion i dłoni czołowych skrzydłowych, ale wszyscy czynią to wstrzemięźliwiej, żeby nie uczynić gry zbyt schematyczną i czytelną dla bloku oraz obrony przeciwnika. Wyjątek dotyczy nielicznych wybitnych lub znajdujących się w wybornej formie indywidualności, które wyciągniętych przed sobą dłoni nie zauważają i wyprowadzają cios za ciosem. Generalnie jednak - zwłaszcza na dystansie kilku meczów - zdobywanie punktów z flanek rozkładasz na sześć luf - dwie atakujące oraz cztery przyjmujące. Rzadziej używasz też trzech mniejszych lufek, czyli środkowych. (To w naszej kadrze interesujący temat, ale na osobny wpis).Glinka była kilka lat temu indywidualnością, która ani nie zaprzątała sobie głowy skupionymi na niej rywalkami, ani nie obawiała się nadmiernej utraty sił, kiedy rozgrywająca odbijała piłkę niemal wyłącznie w jej kierunku. Tamta Glinka pourywałaby pewnie Japonkom kończyny i być może sama wygrała mecz. Dzisiejsza Glinka wciąż zachwyca, wciąż niesie na barkach całą reprezentację, ale dynamiki, siły i wytrzymałości nieco jej ubyło. Normalne, dobija do trzydziestki.Polskie rozgrywające (nie mam, niestety, cząstkowych statystyk ilustrujących różnice w jej współpracy z Sadurek i Skorupą) traktują ją, jakby wykonywała pierwsze skoki w karierze. Skowrońska wspiera Glinkę nieregularnie, choć przynajmniej wspiera, bo inne lufy. Rosner grała niewiele, Podolec - jak mówi trener Marco Bonitta - ma problem psychiczny, bo bardzo obawia się o swój schorowany bark. Tajemniczo wygląda sprawa z wpadającą na boisko epizodycznie Barańską. Obie strony - selekcjoner i zawodniczka - wywołują wrażenie, jakby szukali alibi. On na moment ją wpuszcza, żeby nikt mu nie wytknął, że nie próbuje, ona udaje, że gra, żeby szybko wrócić do rezerwy.Statystyki w ataku Glinki i Skowrońskiej nie są rażąco odmienne, ale specjalny podziw - i współczucie - mam dla pierwszej, bo ją jeszcze przeciwniczki obijają serwisem. W dzisiejszych czasach wykonuje nasza gwiazda też czarną robotę tuż przy podłodze, by dopiero ułamek sekundy później przenieść się do pracy na wysokościach. Schyla się (przy 190 cm wzrostu), wyprostowuje, wygina, uderza.Całość tworzy organizm kaleki, pozbawiony kilku członków, obnażający swoje słabości jeszcze przed meczem. Paradoksalnie bardzo kiepską informacją jest, że Skowrońska z Glinką to dwie najlepiej punktujące siatkarki turnieju. Spójrzcie na pozycję w moim rankingu i tabeli Rosjanek - mistrzynie świata też grają bardzo przewidywalnie i też kompletnie w Pekinie zawodzą. 