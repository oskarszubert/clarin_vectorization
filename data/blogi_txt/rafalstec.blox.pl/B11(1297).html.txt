Wynurzenia Grzegorza Laty, który jak dotąd nie dostrzegł żadnych zasług Leo Beenhakkera dla reprezentacji Polski, szkoda w ogóle komentować, ale jego kolejny werbalny wybryk przypomniał mi o tym, jak bardzo naszej piłce brakuje - obok klubów, stadionów, piłkarzy i trenerów z klasą - prawdziwych autorytetów. Postaci szanowanych przez niemal wszystkich, czczonych za osiągnięcia z przeszłości, docenianych za aktualną działalność, dających przykład uczciwością intelektualną i osobistą, oświecających trafnością sądu. Takiego, jeśli mogę sobie pozwolić na pewną przesadę, Władysława Bartoszewskiego polskiego futbolu.O problemie wspominałem już w książce ”Piłka sss... kopana”, ale ten brak doskwiera coraz mocniej. Ostatni niekwestionowany autorytet straciliśmy, gdy odszedł Kazimierz Górski. Inne pomniki okolicznego futbolu w najlepszym razie wzbudzają spore kontrowersje, w najgorszym - wywołują poczucie wstydu i zażenowania. Ewentualnie są nieobecne w życiu publicznym, jak np. Włodzimierz Lubański, który zresztą zajął się chyba najmniej prestiżowym piłkarskim fachem, czyli menedżerką.Wizerunek Zbigniewa Bońka ucierpiał, gdy był on selekcjonerem - tyleż ze względu na wyniki reprezentacji, co rejteradę ze stanowiska i brak cywilnej odwagi, by przyznać się do klęski. Jan Tomaszewski uchodzi gdzieniegdzie za postrzelonego awanturnika, a gdzieniegdzie za koniunkturalistę ze skłonnością do popadania w paranoję. Wspomniany Grzegorz Lato sprawdzał górny - czy raczej: dolny - pułap parlamentarnego nieróbstwa (polecam pasjonujące stenogramy z posiedzeń Komisji Edukacji, Nauki i Sportu). Antoni Piechniczek, podobnie jak większość lokalnych gigantów trenerskich, swój zapał i determinację pożytkował przede wszystkim na uchronienie nas przed importem zagranicznej myśli szkoleniowej. Robert Gadocha pracował w Locie i prowadził piłkarską reprezentację lotników. Wreszcie nasz najsłynniejszy sędzia Michał Listkiewicz... i wszystko jasne.Nie wymieniłem oczywiście wszystkich futbolowych osobistości, zresztą niektórym fachowcom zbyt łatwo pozwoliliśmy uciec - np. kiedy już Henryk Kasperczak okazał się trenerem zdolnym wpoić polskim graczom styl efektowny i efektywny, to zaraz podebrał go Senegal. Czy gdybym jednak wyliczankę ciągnął, to taki niekwestionowany autorytet bym znalazł?A może właśnie, co sugeruję trochę nieśmiało, Leo Beenhakker? Kiedy słyszę te jego nieustające napomnienia, by spoglądać na jasną stronę życia, mam wrażenie, że przyjechał z przesłaniem do nas wszystkich, nie tylko piłkarzy reprezentacji... 