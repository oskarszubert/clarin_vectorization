Ucieszyłem się diabelnie, gdy Tomasz Kuszczak wszedł do bramki Manchesteru United na drugą połowę ćwierćfinału Pucharu Anglii, bo pomyślałem, że Alex Ferguson znów uprawia swoją wybitnie oryginalną politykę selekcyjną - w końcu innego trenera, któremu na dziesięć minut przed końcem meczu Ligi Mistrzów strzela do głowy, by zmienić bramkarza, nie uświadczysz. Kiedy wyczytałem na BBC, że to jednak kontuzja wymiotła spomiędzy słupków van der Sara, humoru nie straciłem.Dopiero jak piłkarze zaczęli grać, mina rzedła mi z każdym kopnięciem. Skrzywiłem się zwłaszcza w 59. minucie, bo Wes Brown po desperackim sprincie wygarnął futbolówkę spod nóg napastnika Portsmouth, przez co Kuszczak nie mógł błysnąć w pojedynku sam na sam z rywalem. Znacie tę paranoję kibicowania bramkarzowi - życzysz częściowego powodzenia natarciom przeciwnika, by twój faworyt mógł się wykazać.W Manchesterze „wykazanie się” jest prawie niemożliwe. Przed golkiperem biegają Nemanja Vidić i Rio Ferdinand, czyli najlepszy duet środkowych obrońców na świecie. Obaj nie przepuszczają nikomu i niczego. Ani napastników, ani piłki. Nie trzeba - choć warto - sumować statystyk z rozgrywek krajowych oraz Ligi Mistrzów, by wiedzieć, że szczelniejszej defensywy współczesny futbol nie wynalazł. Pech Kuszczaka polega na tym, że do bramkarza MU piłka właściwie nie dofruwa, że misja bramkarza MU sprowadza się często do umiejętnego wprowadzania jej do gry, gdy rywale oddadzą niecelny - bądź celny, lecz mało groźny - strzał.Artur Boruc trafił w Celtiku idealnie. Przed nim pałętają się partacze, którzy odwalają takie numery, że Polak wypracował sobie - zasłużenie - markę zbawcy. W starciach z mocnymi rywalami właściwie przez pełne 90 minut gasi pożar.W okolicach Kuszczaka rzadko się choćby zatli. W dzisiejszym meczu z Portsmouth dotknął piłki dwukrotnie. Przez 31 minut gry! I żadnego z tych niezwykłych jak na MU epizodów nie sposób zaklasyfikować jako bramkarską interwencję.Dlatego właśnie incydent, który zakończył jego występ, nabiera niebagatelnej wagi. Polak nie popełnił błędu, faulował w okolicznościach golkipera usprawiedliwiających - gdyby Milana Barosza nie powstrzymał, Czech strzeliłby gola. Niestety, Kuszczak wyleciał z boiska, a jego drużyna odpadła z Pucharu Anglii. Bohaterem nie został. Znów. Więcej - czerwona kartka wyklucza go z następnych meczów, w których zagrałby, gdyby uraz van der Sara okazał się poważny. I okazję, by się popisać, będzie miał prawdopodobnie jego młody konkurent - Ben Foster.Chociaż z tą „okazją” chyba grubo przesadzam. Teraz Manchester zagra z najsłabszym w lidze Derby County, więc bramkarz będzie piłkę oglądał z baaardzo daleka. Ech, gra czy nie gra, ma ten Kuszczak zwyczajnie przerąbane. 