Tym razem nie chcę dzielić się własnymi dywagacjami, lecz zachęcić do przeczytania dwugłosu o kibicach z "Tygodnika Powszechnego", do którego - jak podejrzewam - niekoniecznie wszyscy musieliście dotrzeć. Sam nie zgadzam się z żadnym punktem widzenia, bo jeden sprowadza ludzi chadzających na stadion do masy brutalnych troglodytów, a drugi kreśli wizję nazbyt idealistyczną (choć z dwojga zaproponowanych mi bliższą), ale oba uważam za niezmiernie interesujące.Wywołanie stosunkowo głośnej dyskusji okazało się ważnym - choć niezamierzonym - skutkiem opublikowania w "Gazecie" kilku tekstów o problemie kibolsko-kibicowskim. Niełatwo przecież nakłonić katolickie pismo społeczno-kulturalne do rozważań nad duszą fanatyków piłki kopanej. I nawet jeśli pogląd Przemysława Dula, filozofa i specjalisty od mistyki chrześcijańskiej może się wam wydać spojrzeniem z innej planety, to warto go poznać. Sam zresztą zawsze marzyłem o zamieszkaniu w kraju, w którym o piłce nożnej dyskutuje się na okrągło i w każdym towarzystwie, a nieodróżnianie Ronaldinho od Ronaldo przynosi takim sam wstyd, jak mylenie Dostojewskiego z Majakowskim. Marzenie nigdy się nie spełni, ale każdą próbę walki z futbolową ignorancją trzeba docenić... 