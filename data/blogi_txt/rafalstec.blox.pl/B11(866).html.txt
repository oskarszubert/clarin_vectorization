To bezsprzecznie wydarzenie weekendu w tzw. ekstraklasie, a chyba nieco zbagatelizowane. W przerwie meczu z Zagłębiem Lubin trener Jan Urban postanowił przygasić najjaśniejszą gwiazdę nie tyle Legii Warszawa, ile całych rozgrywek. Nie wypuścił na drugą połowę Danijela Ljuboi. Nie dlatego, że serbski napastnik zaniemógł, lecz z przyczyn czysto merytorycznych – co sam przyznał, choć wspomniał o „względach taktycznych”, brzmiących łagodniej niż „grał źle”. Względy taktyczne, aha. Pewnie dałbym się nabrać, gdybym nie zauważył, że względy taktyczne ograniczają wszystkich piłkarzy z wyjątkiem tych, których nie ograniczają. Messiego, Ronaldo czy innego Ibrahimovicia nie ograniczają. Ich nie wygania się z boiska przed drugą połową. Ljuboji też się dotąd nie wyganiało. On oczywiście czaruje nieco mniej spektakularnie niż wymienieni, ale już w perspektywie lokalnej niekoniecznie. Także we własnym mniemaniu, o jego niezgodzie na jakikolwiek status skromniejszy niż superbohatera wiedzą wszyscy, których zajmuje polska liga. I w moim mniemaniu – już jesienią zwierzałem się, że dzięki niemu po raz pierwszy w życiu chodzę na Łazienkowską „na piłkarza”. W klubie tę opinię prawdopodobnie podzielali, skoro Serb, urodzony przecież w odległym roku 1978, wciąż wydłuża niewiarygodną passę – odkąd wylądował w Warszawie, znaczy od 51 kolejek, nie wypadł z podstawowego składu Legii. To absolutny rekord, nawet najpewniejszym bramkarzom przez ten czas zdarzało się wychodzić spomiędzy słupków. Od mojego jesiennego wyznania miłości Serb wzlotywał, upadał i znów wzlatywał. Na kilka kolejek zamilkł snajpersko, czasami brakowało mu natchnienia. A kiedy brakowało, szarzała cała drużyna, którą zdążyła uzależnić się od jego kunsztu. Nie było Ljuboi, nie było niczego. Aż prezes Bogusław Leśnodorski publicznie ogłosił, że wyobraża sobie życie najlepszego strzelca w następnym sezonie, jeśli ten nie przystanie na przycięcie pensji. Najgorszy możliwy scenariusz: Ljuboja do końca sezonu napędza Legię, potem ją opuszcza, a Legia sprawdza, jak się bez niego gra, dopiero w eliminacjach Ligi Mistrzów lub Ligi Europejskiej. Eksperymentuje wtedy, kiedy eksperymenty są zabronione. Być może zatem Jan Urban rozpoczął realizację strategii godzącej dwa cele. Pierwszy: zmiękczanie Serba, by poczuł, że choć pozostaje gwiazdą, to nie jest nietykalny, co wzmocni pozycję negocjacyjną klubu przed rozmowami o nowym kontrakcie (podobnie mógł kombinować, jak przypuszczam, Alex Ferguson osadzający Wayne’e Rooneya w rezerwie w rewanżu z Realem Madryt). Drugi: przyzwyczajanie Legii do gry bez lidera, niezbędne również z powodu jego wieku. Taki plan minimalizowałby ryzyko ­– albo warszawiacy zdołaliby utrzymać Ljuboją za niższą cenę, albo nauczyli żyć bez Ljuboi. Co nie wyklucza oczywiście wariantu maksimum, czyli osiągnięcia obu celów. Na razie wiemy tylko, że Legia po wycięciu najważniejszego organu oddychała pełną piersią. Wyglądała wręcz mocniej niż przed przerwą. Następny odcinek tej opowieści już niebawem?﻿ 