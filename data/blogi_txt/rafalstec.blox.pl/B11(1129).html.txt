Inauguracyjny miniraport z Pekinu spisuję z opóźnieniem, bo choć zazwyczaj po podróżach międzykontynentalnych nie męczy mnie jetlag, to tym razem mój organizm jednak uległ jakimś zaburzeniom. Prawdopodobnie z powodu potwornego klimatu - przed wyjazdem w opowieściach o nieludzkiej spiekocie i parnocie wyczuwałem trochę dziennikarskiej skłonności do udramatyczniania każdego nicsięniedziania, a teraz przy każdym oddechu mam wrażenie, jakby ktoś usiłował mnie zadusić mokrą szmatą do podłogi i wypalić płuca rozżarzonym prętem jednocześnie. Chciałem posłuchać lekarza reprezentacji pływaków Roberta Śmigielskiego, który radzi sportowcom, by o skwarze „po prostu zapomnieli”. Udało mi się na całe trzy sekundy. Fajnie było, tylko trochę krótko. Naprawdę nie pojmuję, jak przeżyją igrzyska sportowcy rywalizujący na otwartym powietrzu. Zawartości powietrza w powietrzu wykryłem tutaj tyle, co niezjedzony jeszcze chiński kot napłakał.Wczoraj urządziliśmy sobie z Radkiem spacer - chyba w sumie kilkunastokilometrowy - po olimpijskich obiektach i centrum Pekinu, z którego wrażeniami podzieliliśmy się tutaj. Dzisiaj wreszcie zajrzeliśmy do wioski olimpijskiej - sypialni dla około 30 tys. sportowców, trenerów, działaczy etc - co notabene wymaga zapisywania się z jednodniowym wyprzedzeniem. Tam również, jak wszędzie tutaj, detale przypominały nam, że igrzyska odbywają się w dość specyficznym kraju. Np. potrójny (!) płot odgradzający wioskę od reszty świata. W Pekinie na każdym kroku zderzasz się z dwoma zjawiskami - z jednej strony wszyscy Chińczycy obsługujący igrzyska są nieodparcie sympatyczni, uczynni i przymilni, sprawiają wrażenie, jakby urodzili się tylko dla ułatwiania ci życia i sprawiania drobnych przyjemności; z drugiej strony bywają nieznośnie namolni i służbiści, nie odpuszczają cię na krok, nawet w toalecie, nic nie pozostawiają przypadkowi, są wrogami jakiejkolwiek improwizacji i spontaniczności. Wszystko ma swoją procedurę, świat poza procedurą nie ma prawa istnieć.W wiosce nabrałem podejrzeń graniczących z przekonaniem, że marzenia oburzonych swobodnym stosunkiem chińskiego reżimu zachodniego wynalazku zwanego prawami człowieka, by sportowcy protestowali podczas w imię cudzej krzywdy, mają marne szanse się ziścić. Spotkałem dziś w jednym miejscu - co jest możliwe chyba tylko raz cztery lata - polskie gwiazdy różnych dyscyplin, od siatkarzy i piłkarzy ręcznych, przez Otylię Jędrzejczak i wioślarzy, po Agnieszkę Radwańską i Martę Domachowską. Widziałem też przechadzających się sportowców z zupełnie innych części świata. I cały czas miałem silne wrażenie, że wszyscy są absolutnie i w najbliższym czasie nieodwołalnie skupieni na tym, by wygrać, a nie przegrać. Przyjechali rywalizować z podobnymi sobie i o niuansach chińskich problemów prawdopodobnie w ogóle nie myślą. O medale biją się na boisku lub bieżni, czyli nigdzie, na placu gry identycznym w każdym miejscu na Ziemi. Boisko jest terenem eksterytorialnym, tak jak terenem eksterytorialnym jest w pewnym sensie wioska olimpijska. To politycy i ludzie biznesu decydują, gdzie do jakiego kraju wrzucić ów eksterytorialny teren. Politycy i ludzie biznesu, który z wizyt w Pekinie ani interesów z Chinami rezygnować nie zamierzają. Wycierają sobie gęby ładnymi sloganami, ale rzekomą wiarę w uniwersalność tzw. zachodnich wartości sprzedają w gruncie rzeczy dość tanio.Dlatego w tak popularnym ostatnio żądaniu (oczekiwaniu?) od sportowców, by w trakcie igrzysk walczyli o lepszy świat, widzę rodzaj bezsensownego i prymitywnego moralnego szantażu. (Choć pewne zachowania sam bym docenił - zajrzyjcie do Karty Olimpijskiej, a zobaczycie ile tam idei niezwiązanych ze sportem). Każdy trener z klasą zna najświętszą zasadę: albo absolutnie skoncentrujesz się na medalowym celu, albo przegrasz. Choć oczywiście sportowcy też ludzie, całkiem zapomnieć o bożym świecie nie umieją. W pekińskiej wiosce podstawowym zajęciem naszych olimpijczyków było wczoraj krążenie z laptopami między budynkami. Usiłowali wyłapać podawany w ilościach kropelkowych bezprzewodowy internet, by pogadać z bliskimi. W pokojach zasięgu nie wiedzieć czemu nie mieli, choć szukać z zapałem informacji o Falun Gong pewnie nie chcieli. Właściwie nic dziwnego. Potrójnie odgrodzone bloki w wiosce wyglądają trochę, jak przeniesione z peerelowskiego osiedla. 