Informacje, że Katalończycy otwierają szkółkę w Warszawie brzmią tak osobliwie, jak osobliwie brzmiałyby doniesienia, że Harvard otwiera filialny uniwersytet akurat w Burkina Faso, gdzie niemal trzej na czterech mieszkańców to analfabeci. Oto naszych chłopców chce uczyć klub, który wymyślił najdoskonalszy system futbolowej edukacji na świecie. Szczegółów nie znamy, szef warszawskiego sportu Wiesław Wilczyński każe nam czekać na czwartkową konferencję prasową. Nie wiemy, czy przedsięwzięcie będzie miało charakter czysto komercyjny (i wszyscy stołeczni taksówkarze sprzedadzą taksówki, by mieć na czesne i wyuczyć syna na Messiego), czy przyleci tutaj tłumek barcelońskich trenerów, czy np. jeden wysłannik spróbuje sprzedać lokalnym belfrom know-how. Chodzi o prawdziwe szkolenie czy marketingowy skok na 40-milionowy rynek, której celem jest uczynienie Barcelony ulubioną piłkarską marką Polaków? A może Katalończycy potraktują sprawę śmiertelnie poważnie i sami będą prowadzić nawet selekcję, by wyłowić najzdolniejszych okolicznych brzdąców i nie trwonić czasu na uczenie beztalenci? Gdyby ziścić miał się scenariusz optymistyczny, przynajmniej niektórzy polscy piłkarze nie wpadliby w łapy rodzimej myśli szkoleniowej i nie byliby skazani na nieodwracalne niedołęstwo. Niewykluczone też, że kopaniem zająłby się nawet malec ze smykałką, którego nasz system niepotrzebnie by odrzucił. Bo np. za wolno biega. Wychowankowie warszawskiej Barcelony mieliby wyłącznie powody do zadowolenia, warszawskie kluby już niekoniecznie. Zyskałyby potężną konkurencję, która chciałaby przejąć młodych zdolnych zbyt wcześnie, by Polonia czy Legia mogły kiedyś zarobić na ich transferze zagranicznym. Wyobraźmy sobie - skoro już tak fantazjujemy-spekulujemy - że rodzi nam się chłopiec klejnot, przy odpowiednim szlifowaniu skazany na wielką światową karierę. Gdyby piękniał w katalońskiej filii, Barcelona nie musiałaby nikomu płacić, by zabrać go do Nou Camp lub - w wariancie bardziej realistycznym - zaoferować innemu hiszpańskiemu lub niehiszpańskiemu klubowi. Tak właśnie widzę przyszłość globalnych futbolowych korporacji - będą zakładać swoje przedstawicielstwa we wszystkich zakątkach świata (trwa właśnie inwazja na Azję, ale nie tylko), by przesiewać możliwie pokaźną część populacji i możliwie wcześnie przejmować talenty. Nawet jeśli Europejczycy się wielokrotnie pomylą, to utrzymywanie szkółki im się opłaci - choćby gracza z klasą odkrywali ledwie raz na kilka lat. PS Dwa lata temu zwiedziłem oryginalną barcelońską La Masię, oprowadzany przez jednego z jej szefów Alberto Capellasa. Opowieść o tamtej podróży znajdziecie tutaj.﻿ 