Uwielbiam te paradoksy. Oto piłkarze Barcelony wykręcają piruet za piruetem, z typową dla nich bezczelnością urządzają sobie karnawał akurat pod wrogą bramką, jeden tylko Zlatan Ibrahimovic udaje ostatniego patałacha i pudłuje z każdej odległości, a kiedy spektakl zostaje po przerwie wznowiony, to właśnie Ibrahimovic okłada przeciwnika - najpierw kopnięciem doskonałym, potem bardzo dobrym. Mamy 2:0, Arsenal leży. Po pierwszej połowie w katalońskich głowach pewnie dojrzewały już ostateczne werdykty, które miały rzekomą wielkość szwedzkiego napastnika zrównać z murawą. Po kwadransie drugiej połowy ruszyło prawdopodobnie śledztwo, od ilu meczów Ibrahimovic wyręcza Messiego, oraz debaty, jak długo jego snajperska kanonada potrwa. Jeden mecz, dwa życia. Ale paradoksem jest cała historia tego wieczoru. Barcelończycy wystrzelili po gwizdku, jakby dostali na grę kilka chwil, przez inauguracyjne kilkunaście minut odpalili na bramkę Arsenalu dziesięciokrotnie, zamienili londyńczyków - zazwyczaj przytulonych do piłki, z rzadka dzielących się nią z rywalem - w otumanionych, bezradnych statystów, wyczarowywali chyba najładniejszy mecz, odkąd wrócili do ścisłej europejskiej czołówki. Niełatwo było uwierzyć, że toczy się ćwierćfinał Champions League, że biją się czołowe drużyny czołowych lig na kontynencie. A jednak Katalończycy nie wygrali. Zanim stracili prowadzenie, przebieg wydarzeń umożliwiał wyciągnięcie skrajnych wniosków. Albo uznanie, że londyńczycy tradycyjnie - pamiętamy serię klęsk z Chelsea i MU - nie sprostali wielkiemu wyzwaniu. Albo utwierdzenie się w przeświadczeniu, że zjawiskowa Barca, najlepsza futbolowa trupa od czasów Milanu Arrigo Sacchiego, nie powinna służyć do oceny klasy jej przeciwników, bo ich los zależy od niej, bo jeśli Barca zagra na swoim szczytowym poziomie, to przeciwnik może tylko rozdziawić usta. Ja przychylałbym się do tej drugiej hipotezy. I jeśli Arsenal wyrównał, to przyczyn - przy uznaniu zasług Walcotta, poświęcenia Fabregasa, hartu ducha drużyny osłabianej kolejnymi urazami - szukałbym po stronie katalońskiej. Faworyt nie wygrał, bo poczuł się za dobrze, zbyt bezpiecznie. Tę tyleż banalną, co uprawnioną konstatację, rozciągnąłbym zresztą na mecz drugiego faworyta - Manchesteru United. Na tym poziomie przytrafia się to rzadko, ale obaj ubiegłoroczni finaliści LM - właśnie Barca i MU - mogli w ostatnich kilkunastu miesiącach nabyć pewności siebie nieskończonej. Stały się pierwszymi w tej dekadzie drużynami, które triumfy w Europie łączyły z masowymi triumfami w innych rozgrywkach, w przeciwieństwie do np. Liverpoolu czy Milanu (rządzili za granicą, w kraju nie doskakiwali do podium) biły wszystkich i wszędzie. To właściwie naturalne, że w pewnym momencie ocenili - choćby podświadomie - rywali jako rozczulająco bezbronnych. Arsenal dał się niemal w jedenastoosobowej całości wtłoczyć do własnej bramki, Bayern już po kilkudziesięciu sekundach nie próbował przeszkadzać Wayne’owi Rooneyowi, gdy ten z woleja dawał MU prowadzenie. Jak wielu komentatorów podejrzewa, że Barcę ogarnęła błogość, tak ja we wtorek miałem wrażenie, że mistrzów Anglii zgubił minimalizm, zamiar niespiesznego dodreptania do sobotniego hitu Premier League - starcia z Chelsea. Obaj potentaci poniosą karę, w rewanżach muszą się obyć bez najbardziej zaufanych ludzi. Manchesteru nie pchnie do przodu kontuzjowany Rooney, Barcelony nie zabezpieczą na tyłach zdyskwalifikowani Puyol i Pique, którzy odebrali Vidiciowi i Ferdinandowi prymat wśród najpewniejszych par stoperów w Europie. W obu klubach lubią łagodzić opinie, że o ich zwycięstwach rozstrzygają indywidualności, namiętnie powtarzając słowo „system”. Teraz mają okazję dowieść, że do sukcesu w istocie przywodzi ich perfekcja i wydajność pracy grupowej. To zresztą jeden z głównych motywów ćwierćfinałowych szlagierów, rywale borykają się z identycznymi kłopotami  - Bayern musiał przeżyć bez swojego lidera (Robben) w miniony wtorek, Arsenal będzie musiał wytrzymać przeżyć bez niego (Fabregas) we wtorek najbliższy. Kto zwycięży, wpadnie w następnej rundzie na przeciwników w skali europejskiej malutkich. Pośród pozostałych ćwierćfinalistów - Lyon, Bordeaux, Inter i CSKA Moskwa - przez blisko dwie dekady istnienia Ligi Mistrzów do półfinału dotarli tylko mediolańczycy. Raz. Manchester i Barcą muszą się w tym gronie czuć naprawdę mocni. 