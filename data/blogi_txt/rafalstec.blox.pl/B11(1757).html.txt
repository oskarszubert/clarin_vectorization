Przerywam wakacyjną ciszę tylko na maciupeńką chwilunię, nie umiem się powstrzymać, bo nieszczęścia pod siatką znów łażą stadami. Niczego nie widziałem na własne oczy, wszystkie piątkowe wieści spadły na mnie w jednej kupie - polscy juniorzy przegrali na mistrzostwach świata z Kanadą, polskie seniorki dały się w Grand Prix ograć ledwie odstającym od podłogi Tajkom, polscy seniorzy stracili w sparingu z Bułgarami kolejną gwiazdę - Sebastian Świderski zerwał ścięgno Achillesa. La stagione finita, nasz biało-czerwony wicemistrz Włoch w kadrze prędko nie zagra. Jeśli w ogóle kiedykolwiek zagra. Dopadła go kontuzja dla siatkarza wyjątkowo dotkliwa, a Świderski skończył już 32 lata. To jego osobista tragedia, ale również poważny kłopot zdziesiątkowanej kadry - zaraz czekają nas kwalifikacje do mundialu i mistrzostwa Europy. Pamiętacie reprezentację w autorskiej wersji Raula Lozano? Były selekcjoner demonstracyjnie nie przejmował się przeciętnym odbiorem serwisu, z zapamiętaniem powtarzając, że wszelkie niedokładności nadrobi potęga polskiego ataku. Ogniem pluł wówczas tercet Wlazły-Winiarski-Świderski. Tercet, który od reszty polskich skrzydłowych dzieli sportowy dystans prawie bezkresny. Dziś w drużynie nie ma żadnego z wymienionych. Akurat tego lata - co za upiorny paradoks - w którym wszyscy odpoczywali, bowiem wynik w Lidze Światowej wreszcie zbagatelizowaliśmy i trener Daniel Castellani liderów do kadry w ogóle nie powołał. I zrobiło się strasznie. W eliminacjach do MŚ zagra grupa zbliżona do wystawianej właśnie w LŚ, która w tamtych rozgrywkach wypadła, oględnie mówiąc, niezbyt okazale. O ile przyjmować będą doświadczeni Bąkiewicz lub Ruciak (obaj jednak niedomagający w ataku, obaj mimo wszystko pierwszorzędni gracze drugorzędni), o tyle za zdobywanie punktów odpowiedzialni będą niedojrzali Kurek, Bartman oraz Jarosz (ewentualnie Gromadowski), wsparci tylko przesuwanym z innej pozycji Gruszką. Turniej w Gdyni (wystąpią jeszcze Francja, Słowacja i Słowenia, awansują dwa zespoły) miał być formalnością, a przepoczwarza się w walkę o przetrwanie - gdyby Polaków na mundialu zabrakło, 2010 rok znów mieliby luźniejszy. Tym razem z konieczności. W kalendarzu ostałaby im się tylko nieszczęsna Liga Światowa, czyli impreza towarzyska. Co oznaczałoby nieuchronny spadek w rankingu FIVB, wydłużyło eliminacyjną drogę na igrzyska w Londynie etc. Słaby występ na ME wywołałby zresztą podobne konsekwencje. Dość, nie mam zamiaru siać defetyzmu, w końcu zewsząd słyszę, że polska siatkówka potęgą jest i basta. Skoro tak, w Gdyni wypada wygrywać nawet pomimo skrzydeł oberżniętych przez kontuzje. Jeśli jednak na zimno analizować ostatnie porażki obu naszych drużyn, nędzny styl zwycięstw (patrz rzeszowskie eliminacje MŚ w wykonaniu kadry Jerzego Matlaka), urazy gromady wyeksportowanych gwiazd (wśród kobiet Skowrońskiej), a także ogromną presję przygniatającą reprezentacje (mistrzostwa Europy siatkarek w Polsce), to trzeba niezwykłego wysiłku woli, by spoglądać w najbliższą przyszłość naszej siatkówki bez strachu. 