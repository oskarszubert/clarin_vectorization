Casus Oscara Pistoriusa - sprintera z RPA z protezami zamiast amputowanych stóp i łydek, któremu zakazano występu na igrzyskach - mnie fascynuje, więc swój ubiegłotygodniowy wpis rozbudowałem do głębiej analizującego problem felietonu, do którego zapraszam. Tutaj chciałem tylko uzupełnić temat trzema dodatkami.1) Dokopałem się do trzech niepełnosprawnych, którzy rywalizowali już na igrzyskach olimpijskich ze zdrowymi. W 1904 roku Amerykanin George Eyser zdobył sześć medali w gimnastyce (we wspinaniu się linie, ćwiczeniach na drążku i poręczach, skoku przez konia i wieloboju), choć miał drewnianą nogę. W 1984 roku w zawodach łuczniczych wystąpiła Nowozelandka Neroli Fairhall, którą po wypadku samochodowym sparaliżowało od pasa w dół. Wreszcie w 2000 roku na 1500 m pobiegła niewidoma Amerykanka Marla Runyan.2) Tutaj macie artykuł z „Newsweeka”, który gorąco polecam (trzeba się zarejestrować i zalogować, ale za darmo). Przeczytacie o tym, jak będzie wyglądał udoskonalony przez bioinżynierów człowiek następnej generacji - syntetyczny garnitur umożliwi poruszanie się nawet osobom ze sparaliżowanym kręgosłupem, amputowane kończyny zaczną nam odrastać, a dzięki odpowiedniej szczepionce przestaniemy odczuwać ból. Jeśli połowa proroctw z tego tekstu się ziści, wyczynowy sport umrze jeszcze za naszego życia. I to niedługo. (Zdaniem futurysty Raya Kurzweila za 20 lat nie będzie już ludzi fizycznie upośledzonych. Trzeba będzie zamknąć ogromny biznes - paraolimpiady.)3) A tutaj macie filmik, który dodatkowo wzmacnia przekonanie, że protez Pistoriusa nie można zaakceptować. Następne mogłyby przypominać to: 