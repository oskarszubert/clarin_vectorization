Spektakularna awantura wokół PZPN sprawiła, że debatować o piłce nożnej jęli politycy i publicyści od wszystkiego, którzy nie mają o sprawie zielonego pojęcia. I nie pojmują, jak jest ważna.Telewizyjne dyskusje dzielą się z grubsza na dwie grupy. Czasem wypełniają je merytoryczne błędy i nieprostowane przez nikogo kłamstwa - kolportowane np. przez domniemanego herszta mafii piłkarskiej Ryszarda F. albo udających niewiniątka działaczy PZPN. Częściej wysłuchujemy żarcików ubawionych aferą komentatorów, którzy zachwycają się idealnym dla potencjalnego szefa związku nazwiskiem „Kręcina” albo zgadują, kiedy, buahahaha, prokuratura aresztuje tysięcznego podejrzanego lub oskarżonego. Takich jaj to przecież nigdzie nie ma, żeby wszyscy łapówki rozdawali, śmieszniej chyba jeszcze u nas nie było. Na szczyt subtelnego dowcipu wspięła się Magdalena Środa. Na łamach „Gazety” żałowała, że Polska nie straciła organizacji Euro 2012, wspominając z wdziękiem o „nikomu nie potrzebnych stadionach w kształcie kupy”.Wszystkich przekonanych, że aferę futbolową traktować serio może tylko grupka wariatów uzależnionych od widoku biegających po trawie spoconych półgłówków, dedykuję pewną statystykę. Otóż środowisko piłkarskie liczy - biorąc pod uwagę zawodników, trenerów, sędziów, działaczy związkowych i klubowych etc - milion osób ze sporym układem. Ów milion ze sporym okładem działa w świecie, w którym korupcja nie była (jest?) patologicznym marginesem, lecz podstawową metodą załatawiania czegokolwiek. W którym co tydzień, podczas każdej kolejki ligowej, łamie się prawo. I w którym ponure realia wyhodowały taką znieczulicę, że nawet kryminalista nie może stracić twarzy.Spójrzmy tylko na miniony weekend: skazany za ustawianie meczów trener Wąsikiewicz dostaje pracę w A-klasowej Concordii; podejrzany o korupcję Janusz W. ogląda z loży honorowej na trybunach Legii Warszawa ligowy hit z Wisłą Kraków; mecz w Katowicach zostaje przerwany, bo przytomność traci sędzia zaatakowany przez królujących na naszych stadionach chuliganów; bardzo szanowany były prezes Groclinu Grodzisk Wielkopolski Zbigniew Drzymała mówi w wywiadzie dla „Dużego Formatu” niemal wprost, że kupował mecze, bo musiał, i drwi ze wszystkich, którzy twierdzą, że nigdy nie kupowali.I ostatni weekendowy incydent, spoza wspomnianego miliona osób najsilniej związanych z piłką. Córka znajomego z poważną miną opowiada rodzicom, że przegrała mecz w mistrzostwach warszawskiej podstawówki, bo przeciwnicy „kupili”. - Jak to kupili? - pyta zdezorientowany tata. - No sędzię kupili. Nie wiesz? Za pieniądze - odpowiada zdumione dziecko. Naiwny ten tata.Powtórzę jeszcze raz, powoli, sylabizując: afera futbolowa nie dotyczy getta wariatów. Dotyczy ponad miliona Polaków (są jeszcze kibice, niedzielny mecz oglądało dalsze 2,5 mln osób), jest poważnym problemem społecznym, stanowi triumf powszechnej łapówkarskiej mentalności i daje szansę, by tę mentalność zacząć zwalczać. 