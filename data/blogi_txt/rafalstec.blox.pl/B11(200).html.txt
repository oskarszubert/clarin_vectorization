Gdyby Artur Boruc przylał Aidenowi McGeady'emu spontanicznie, po jakimś niespodziewanym, gwałtownym zwarciu albo w odruchu bezwarunkowym, szybszym od myśli, wywołałby drakę dość pospolitą. Trening piłkarski to nie zlot hodowców świnek morskich, boisko niejedno mordobicie zniosło. Niestety, nasz bramkarz nie boksował w afekcie. Odczekał, aż zajęcia się skończą, i dopiero wtedy stłukł kolegę z Celtiku Glasgow. Miał czas ochłonąć i się zastanowić, działał z premedytacją.Na co liczył? Że siniaki uczynią McGeady'ego potulniejszym, trener Gordon Strachan pochwali naszego rodaka za męską postawę, szefowie klubu będą dumni z troski swojego najzdolniejszego od lat bramkarza o stanowcze przywracanie niesubordynowanych graczy do pionu?Właściwie miał powody oczekiwać co najmniej łagodnego traktowania. W Glasgow od dawna uporczywie przekonują go, że jest nietykalny - nawet jeśli czasem dla porządku zapłaci grzywnę. Czy popełni błąd gruby, czy popełni błąd szokujący, czy zaokrągli się tu i ówdzie, czy golnie sobie na zgrupowaniu klubu, czy reprezentacji Polski, skutek zawsze jest ten sam. Staje między słupkami Celtiku, by odbębnić mecz przeciętny lub nieudany. Fenomenalnych już raczej nie miewa.Trener Strachan najpierw wstawiał się za nim z sentymentu - był Boruc jego pierwszym efektownym transferowym sukcesem, drużyna zawdzięcza Borucowi wiele ładnych wyników, uzyskanych m.in. w Lidze Mistrzów. Z czasem trener zaczął Polakowi wybaczać również z powodu własnych zaniedbań - oczarowany podstawowym bramkarzem nie zadbał o rezerwowego, ławkę Celticu ugniata wyjątkowy safanduła Mark Brown, którego strach wypuścić między ludzi, oczywiście tych kopiących piłkę w jego kierunku.Tylko z tych względów Boruc zagra - najprawdopodobniej - w niedzielnych derbach Glasgow. Nie zostanie zawieszony za fizyczną napaść na kolegę, choć ów kolega został wcześniej zawieszony za napaść werbalną - na trenera. Strachan znów postąpi niewychowawczo i skrajnie niesprawiedliwie, z czego zdają sobie sprawę piłkarze. Z Celtiku dochodzą informacje, że wściekli się i na wybryk Boruca, i na przypuszczalną karę dla niego, czyli nadzwyczajnie wysoką grzywnę.Tym samym polski bohater Euro 2008 przebył kolejną granicę. Odwraca się od niego drużyna (w której raczej nie ma, co lubi podkreślać, przyjaciół), krytykuje go miażdżąca część komentatorów. Piszą, że nie zasługuje na występ w derbach ani ze względów sportowych, ani ze względów dyscyplinarnych. Strachan desperacko szuka sposobu, by ukarać Boruca dotkliwie, nawet drastycznie, ale zarazem nie odważy się wypędzić go spomiędzy słupków. Celem nadrzędnym jest dla niego mistrzostwo Szkocji. A ja umacniam się w przekonaniu, że latem - kiedy do Celtiku przyjdzie Łukasz Załuska - Boruc nagle zrobi się bardzo tani. Że żaden klasowy klub nawet na niego nie spojrzy. Że Leo Beenhakker nawet do bramki wstawi kogoś, kto w ogóle nie gra w klubie - Łukasza Fabiańskiego bądź, po ewentualnym rozejmie, Tomasza Kuszczaka, któremu grozi spadek na pozycję golkipera numer trzy w Manchesterze United.Ale wcześniej czekają nas kolejne atrakcje w podszytych katolicko-protestanckimi antagonizmami derbach. Nawet jeśli Boruc wypadnie średnio, to mamy prawo sądzić, iż znowu zaszaleje. Pardon, chciałem powiedzieć - spektakularnie zamanifestuje swą głęboką religijność. 