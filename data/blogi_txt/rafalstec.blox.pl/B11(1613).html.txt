Trochę się dziwię, trochę podziwiam. Że też nasi srebrno-brązowi ręczni nie boją się podchodzić do Wenty. Znaczy podchodzić w trakcie meczu, gdy trener znajduje się w typowym dla siebie rozdygotanym, niejednostajnym ruchu wirowym.Ja bym się bał. Bałbym się, że mnie kopnie. Prąd.Jest Bogdan Wenta zjawiskiem ekstremalnym. Kiedy na niego spoglądam, stają mi przed oczami tylko dwaj inni osobnicy o porównywalnej sile rażenia (oczywiście prądem). Brazylijczycy. Pierwszy nazywa się Bernardo Rezende i steruje siatkarzami. Drugi nazywa się Luis Felipe Scolari i steruje piłkarzami od kopania. Nie przyrównuję do ich dorobku dokonań naszego selekcjonera, na razie bezsprzecznie skromniejszych. Nie piję do też do nieustającej, znerwicowanej ruchliwości całego tercetu. Piję do opętania. Opętanie widzę w ich spojrzeniu i gestach, każdego podejrzewam o to, że gdyby dla wygrania meczu musiał zadźgać, to by zadźgał bez ułamka sekundy zawahania. Rezende, Scolari i Wenta zdają się po prostu nawiedzeni.Kiedy Wenta winnych niepowodzenia szuka hałaśliwie w sprzedajnych sędziach i wszędzie tropi spiski, traci swoją wielkość, rozczarowuje, czasem wywołuje wręcz zażenowanie. Jego maniacko powtarzaną teorię o turnieju z góry zaprogramowanym na triumf Chorwacji, w olśniewającym stylu skompromitowali w finale Francuzi.Ale wariackie zachowanie Wenty nie bierze się z oszołomstwa, lecz krańcowej niezgody na przegrywanie - niezgody chorobliwej, sprawiającej wrażenie reakcji niemal fizjologicznej. Selekcjoner angażuje się w mecz totalnie, a po meczu wykrywa wymierzone w reprezentację zmowy na zasadzie odruchu bezwarunkowego. Instynktownie i bez względu na koszty ucieka od stanu dla niego nienaturalnego, czyli uznania porażki.Spisuję wrażenia na gorąco, z cholerycznym trenerem brązowych medalistów mundialu zetknąłem się po raz pierwszy. Pewnie niełatwo z nim współpracować - nigdy nie wiadomo, kiedy eksploduje - ale piłkarze ręczni nie takie rzeczy znoszą. Bartłomiej Jaszka odbierał wczoraj medal z ręką na temblaku, a wcześniej, kiedy ją połamał (chyba, nie znam ostatecznej diagnozy), wcale nie uciekł z boiska.Po triumfie nad Danią zdawało mi się wręcz, że Wenta nie umie się cieszyć. Obowiązkowo poskakał z drużyną, z wyniku był ewidentnie dumny, ale natychmiast zaczął się troszczyć o przyszłość - rozprawiać o następnym turnieju, dywagować, czy skok po następny medal okaże się jeszcze trudniejszy.Podobnie jak Andrzej Niemczyk, który dwukrotnie ozłocił nasze siatkarki, jest Bogdan Wenta oryginałem. Sukcesy obu znów przypominają, że jeśli trenerzy nie wyściubili nosa poza Polskę, wygrywają w wielkim świecie nieco rzadziej. Obaj w czasach zrozumiałej mody na selekcjonerów obcokrajowców wyróżniają się zaletą bezcenną - choć całą wieczność edukowali się i zbierali doświadczenia za granicą, mówią po polsku i nie budzą wstrętu u okolicznych kolegów po fachu.Tyle że Wenta ma przewagę również nad Niemczykiem. Jest młodszy, nie szkodzi sobie nawykami wprawiającymi w stan nieważkości, bywa kontrowersyjny tylko w pionie. Stoi przed szansą, by wirować wokół selekcjonerskiego stołka następnych 10, a może i 15 lat. Reprezentacja będzie działać wyłącznie pod wysokim napięciem. Niech podchodzić boją się rywale. 