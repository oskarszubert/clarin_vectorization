Pamiętacie skargi piłkarzy AS Roma, że Cristiano Ronaldo w meczu Ligi Mistrzów zachowywał się na boisku arogancko, prowokując ich i szydząc z nich zbędnymi technicznymi trikami (w domyśle - dla nich nieosiągalnymi)? - On jest wielkim mistrzem, ale i wielkim zarozumialcem. Niektóre z jego sztuczek w środku boiska nie były konieczne. Przeciwnikowi trzeba okazywać szacunek - mówił wówczas David Pizarro. I rzucił coś w rodzaju pogróżki przed rewanżem, sugerując, że z Portugalczykiem jeszcze nie skończył, że na Old Trafford będzie miał mu jeszcze coś do powiedzenia.Tym razem to Ronaldo miał ponoć zostać poniżony. Piszę „ponoć”, bo uważam słowo „poniżony” za nieadekwatne, ale lubujący się w wirtuozerskich drobiazgach Brazylijczycy nie mają wątpliwości - megagwiazdor Manchesteru United dostał po łapach. Podczas środowego sparingu „Canarinhos” z Portugalią stoper gospodarzy Thiago Silva (jeden z kandydatów na następcę Paolo Maldiniego w Milanie) efektownie przerzucił piłkę nad głową sławniejszego rywala, zakładając mu klasyczne sombrero we własnym polu karnym:Ronaldo w przegranym 2:6 meczu wiele nie zdziałał. Sfrustrowany bardzo ostro walczył o piłkę, próbując agresywnych wślizgów, wymierzonych zwłaszcza we wspomnianego Thiago Silvę. - Gdybym nie uskoczył, złamałby mi nogę - mówił brazylijski obrońca, który po meczu nie przyjął przeprosin od rywala. - On stracił kontrolę nad sobą, bo kompletnie wyłączyliśmy go z gry. Nie zaakceptuję przeprosin od takiego faceta. On musi dorosnąć.A Brazylijczycy triumfują. Przyjechał do nas najlepszy piłkarz świata? Szpaner, który lubi się popisywać technicznymi bajerami? Nam wystarczy byle obrońca, żeby go przyćmić i jeszcze tak zezłościć, że zacznie się zachowywać jak zwykły sfrustrowany brutal.A Ronaldo poczuł, jak to jest, kiedy na boisku pozostaje ci tylko patrzeć na świetnie się bawiących rywali. To dla niego nowość. Pal licho, że nie strzelił gola. Oni jeszcze nigdy ani w reprezentacji, ani w Manchesterze United nie przegrał meczu tak wysoko... 