Piotr Gruszka bywał samotny i podczas meczu, gdy jako jedyny rzucał wyzwanie rywalom, i po meczu, gdy najdłużej nie umiał zejść z parkietu. Zeszli już wszyscy Polacy i Bułgarzy, on siedział na pustym boisku. Przed rokiem umieściłem tutaj jego zdjęcie ze złotym medalem, bo został bohaterem mistrzostw Europy, teraz umieszczam, bo akurat on moim zdaniem na mundialu we Włoszech nie zawiódł. (Fotografował oczywiście Kuba Atys). Kto śledzi moje pisanie - i gazetowe, i blogowe - ten wie, że na obiecujących triumfy polskich sportowców spoglądam z odruchową podejrzliwością, a już wybitnie nie ufam polskim przedstawicielom gier zespołowych, którzy uchodzą za faworytów. Siatkarzy traktowałem inaczej. W naszej reprezentacji od lat dostrzegam konsekwentnie rozwijany projekt, nie wątpię w klasę graczy, ich sukcesy wydają mi się logiczne. Gdybym miał jeszcze raz sporządzać dla „Gazety” zapowiedź mundialu, napisałbym to samo, nadal widziałbym mnóstwo powodów, by wierzyć w medal. Czego zresztą oczekiwać od aktualnych mistrzów Europy, aktualnych wicemistrzów świata i aktualnych ćwierćfinalistów olimpijskich, których od półfinału igrzysk dzieliły centymetry? Którzy, jeśli porównać ich warunki pracy z warunkami zagranicznych konkurentów, żyją w lektykach? Dlaczego nie ufać im samym - atletom doświadczonym, znającym siebie, przeciwników i trudy mistrzowskich imprez - kiedy przysięgają, że czują się mocni jak nigdy?  Turniej we Włoszech - od 1998 r. żadnego ważnego nie skończyliśmy na tak niskiej pozycji - podsumuję później, na razie nie ochłonąłem i jestem nieco zdezorientowany. Zdobyłem się tylko na drobniutką refleksję, że oba najmarniejsze występy w bieżącej dekadzie - ten sprzed trzech lat, na ME w Moskwie, i obecny - polscy siatkarze dali natychmiast po najwspanialszych sukcesach... 