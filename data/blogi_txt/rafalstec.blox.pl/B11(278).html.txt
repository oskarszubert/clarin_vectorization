Ależ niesamowity wieczór w Lidze Mistrzów! Nie pamiętam tylu sensacji na jedno posiedzenie, nie pamiętam, kiedy poprzednio tak bardzo pragnąłem transformacji swojej mózgownicy w odbiornik obrazu wielokanałowy, przeklinając zarazem UEFA, że wciąż nie poszła po rozum do głowy i nie rozdzieliła meczów na dwie pory - choćby godz. 19 i 21. Eeech, aż nie wiadomo, o czym blogować. Chciałoby się namazać o koszmarze czterech kolejnych porażek Liverpoolu, dramacie Stevena Gerrarda i pomyłkach Rafy Beniteza (oglądałem głównie pierwszą połowę); o osobliwym rozdźwięku między imponującą serią trenera Jose Mourinho w meczach ligowych (u siebie poniósł zaledwie jedną porażkę w karierze, biorąc pod uwagę Porto, Chelsea i Inter) a serią w Lidze Mistrzów (mediolańczycy nie wygrali ósmego kolejnego spotkania, dziś oglądałem drugą połowę); o niemal szokującej wpadce Barcelony z debiutującym w elicie Rubinem Kazań; o trzech samobójach w Glasgow (czy to się kiedykolwiek zdarzyło?); wreszcie o dziwnym dniu z jedną zaledwie wygraną gospodarzy (czy to się kiedykolwiek zdarzyło?) lub trzech rozstrzygających golach wbitych w doliczonym czasie gry (zdarzyło się na pewno). Tematów zatrzęsienie, ale ja śledziłem ligomistrzowie fajerwerki naznaczony polskością - skażony toksycznym czasem wyborów nowego selekcjonera, buntem rozjuszonych mas, planami marszu na siedzibę PZPN. I znów, choć psyche broniła się bohatersko jak kijowianie na San Siro, dopadły mnie smętne skojarzenia. Zwróciłem uwagę na wspaniały wieczór drużyn z krajów pokomunistycznych - remis Ukraińców w Mediolanie, triumf Rosjan w Barcelonie, triumf Rumunów w Glasgow. Przypomniałem sobie, że tych ostatnich prowadzi niejaki Dan Petrescu, swego czasu przepędzony z Wisły Kraków. Przepędzony, bo krakowskie gwiazdy go nie zaakceptowały. Nie zaakceptowały, bo surowy był. I wymagający, i wycieńczającymi treningami się naprzykrzał, i wmawiał, że kopanie piłki to poważna sprawa jest, wyrzeczeń żądał od panów piłkarzy. Akurat prywatnie znam pewnego bukareszteńczyka (świetnie po polsku mówi, pomieszkiwał u nas), który mi zeznawał, jak tam było, a wiedział z detalami, bo trochę wspierał Dana Petrescu w roli tłumacza. Ponure opowiastki, zwłaszcza z perspektywy wieczoru, w którym klubik z Urziceni - 17 tys. ludzi, najmniejsze miasteczko w historii LM, taka rumuńska odmiana grodziskiej Dyskobolii - wychłostał na wyjeździe rangersów. 4:1 w Glasgow! W Krakowie rumuński trener przetrwał dziewięć miesięcy, z Unireą zdobył pierwsze w dziejach klubu mistrzostwo kraju. A teraz rozbija się po Champions League, na półmetku rundy grupowej rozsiadł się na pozycji wicelidera. Niewykluczone, że Rumuni mimo wszystko nie awansują, ale co z tego? Polscy kibice lubią stękać, że jesienią LM przynudza, bo wciąż wygrywają ci sami. Bujda na resorach. Nudzą się co najwyżej ci, których w elicie nie ma. Triumf w Glasgow da Rumunom - nie tylko mieszkańcom Urziceni – piękne wspomnienia, niezależnie od kolejnych wyników, dla takiej jednej nocy warto bić się o LM. Ba, nawet fani z Debreczyna, których piłkarze objęli dzisiaj prowadzenie po kilkudziesięciu sekundach meczu z Fiorentiną, by ostatecznie przegrać 3:4, mieli pewnie nie lada frajdę i jakoś zerowy dorobek punktowy po trzech kolejkach ulubieńcom przebaczą. W minionych latach już bywało blisko wielkich sensacji w pierwszej rundzie LM, ale ostatecznie faworyci się sprężali i z tarapatów wydobywali. Piłkarze Liverpoolu się wręcz w uciekaniu spod gilotyny wyspecjalizowali. Czy znów umkną? A może polegnie mediolański Inter? Milan? Może jednak wychynie do 1/8 finału Unirea? Czy jesteśmy blisko największej sensacji od 2002 roku? Wtedy poszaleli chłopcy ze szwajcarskiego Basel. Wyeliminowali Liverpool… 