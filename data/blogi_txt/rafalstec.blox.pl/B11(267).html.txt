- A co ja im mogę powiedzieć? - rzucił zrezygnowany Piotr R. pytaniem na pytanie, co powie kibicom. Po nocy spędzonej w areszcie wchodził do prokuratury. Został przesłuchany, usłyszał zarzuty korupcyjne, częściowo przyznał się do winy.Dla mnie przyznał się już pod prokuraturą. Skoro nie przysiągł, że jest niewinny, i nie zaapelował, by fani mu wierzyli, to chyba ich na boisku okłamywał. Wniosek wydaje mi się dość oczywisty.Wiem, co mógłby Piotr R. powiedzieć kibicom. Mógłby im opowiedzieć ze szczegółami, co i kiedy zrobił. Nie tyle po 1 lipca 2003 roku - wtedy do kodeksu karnego wpisano przestępstwo przekupstwa sportowego, więc nadmierna szczerość groziłaby mu surowszym wyrokiem. Niechby przypomniał sobie i zrelacjonował wszystko, co działo się wcześniej. A zakładam - przyznaję wprost - że się działo, bo nie umiem uwierzyć, że Piotr R. był lojalny wobec Lecha do 31. roku życia, by potem znienacka z lojalnością zerwać.Oczywiście w spowiedź Piotra R. nie wierzę.Nie wierzę też w spowiedź innych piłkarzy o głośnych nazwiskach. Kiedy pisałem książkę, usłyszałem trochę intymno-ponurych opowieści, ale zawsze pod warunkiem, że nie zdradzę, iż w trakcie pracy nad nią w ogóle się z nimi spotkałem. Nawet jeśli wynurzenia skruszonych graczy miałyby obejmować czas sprzed ustawy czyniącej z handlowania punktami przestępstwo, nawet jeśli brzydzą się łapówkarskim procederem i w nim osobiście nie uczestniczyli, sporo by ryzykowali. Ryzykowaliby ostracyzm środowiska, w którym chcą pozostać. Chcą być trenerami, transferowymi pośrednikami, działaczami - czasem z braku alternatywy (nie znają się na niczym poza piłką), czasem z przywiązania do boiska.Dlatego siedzą cicho. Ogólne półsłówka zostaną im przebaczone (i niekiedy je słyszymy), detaliczne zeznania z nazwiskami, datami i meczami - nigdy. W środowisku, z którego wylała się afera przewyższająca swoim zasięgiem jakąkolwiek inną znaną mi futbolową aferę łapówkarską, wciąż obowiązują reguły mafijne. Złamiesz zmowę milczenia, w sensie zawodowym nie żyjesz.Sam znam, jak zapewne wielu dziennikarzy, byłych ligowców (bardzo uznanych, do dzisiaj pamiętanych przez kibiców i wdzięczących się w telewizjach), którzy opowiadali mi o kupowanych przez ich byłe kluby punktach - na masową skalę, dających trofea. Deklarują, że się procederem brzydzili, z trudem go znosili, sami w łapę nie brali. Publicznie ujawnić swojej historii nie chcą.Żadna z ważnych osobistości polskiej piłki, w tym zawiadujących PZPN (kiedyś lub dziś), nie zdobyła się także na środowiskowy rachunek sumienia, który zainicjowałaby od przyznania, że korupcja była w naszej lidze najważniejszym kanonem postępowania, że ekscentryków próbujących mu się przeciwstawić rzeczywistość skazywała na klęskę. Nie, kolejne aresztowania i akty oskarżenia wciąż dotyczą rzekomo pojedynczych przypadków, więc działacz stąpa ostrożnie, ważąc każde słowo, byle nie uogólnić i nikogo uogólnieniem nie urazić.Dlatego ja, gdy widzę byłego lub obecnego piłkarza albo trenera z polskiej ligi, na wszelki wypadek widzę w nim kanciarza i kryminalistę. Stosuję odpowiedzialność zbiorową, bo mafia nie pozostawia mi wyjścia, bo nikt nie umiał złamać zmowy milczenia. Złamał ją tylko Piotr Dziurowicz, który przez środowisko został rzecz jasna jednomyślnie potępiony. Ostracyzmu się nie bał z prostego powodu - rzucił futbol na zawsze. 