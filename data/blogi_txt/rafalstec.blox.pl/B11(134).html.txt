Piękna Barcelona znów, jak przed dwoma laty w Rzymie, zasadza się w finale Ligi Mistrzów na bestie z Manchesteru United, wybitni trenerzy z krajów neutralnych spodziewają się epickiego meczu nie do zapomnienia, a ja pobloguję z Londynu przez cały dzień, żeby nie zbzikować od odmierzania czasu dzielącego nas od pierwszego gwizdka. Wieczór jest rewanżem za rok 2009, ale we mnie budzi raczej skojarzenia z rokiem 2010, w którym wszyscy przypuszczali, że przyrządzony przez Mourinho mediolański Inter połknie monachijski Bayern pod van Gaalem niemal od niechcenia, bez wyraźnego ruchu żuchwą. Sprawdziło się. Tym razem kolację też już rozplanowano - konsumować ma Barcelona, Manchesterowi przeznaczone jest bierne poddanie się konsumpcji. I są to prognozy także angielskie, nawet zagadnięci tubylcy często wzdychają, że właściwy finał odbył się w półfinale, gdy katalońskie zęby mogły się połamać na zakalcu madryckim (jeśli oczywiście wolno mi zaryzykować forumową wojnę na torty i nierozważnie użyć terminologii smakoszy spoglądających ze wstrętem﻿ na styl gry Realu). Od razu się przyznam: nie wierzę w szaloną batalię, powątpiewam też w bezdyskusyjną niższość mistrzów Anglii. I zaraz wyjaśnię, dlaczego.﻿ 10.29. W szaloną batalię nie wierzę, bo wyczuwam, jak rywale się szanują, wyczuwam stawkę, pamiętam ich ostatnie starcia w Lidze Mistrzów (trzy gole w trzech meczach), pamiętam, jak finały traktuje też w sporej mierze katalońska reprezentacja Hiszpanii (ani 1:0 z Niemcami na Euro 2008, ani 1:0 z Holandią na MŚ ’2010 nas nie rozpaliły). W bezdyskusyjną niższość mistrzów Anglii też powątpiewam, bo widzę tam zbyt wiele postaci wybitnych, by traktować poważnie zaskakująco popularne bajanie o najsłabiej obsadzonym Manchesterze w czasach pochrystusowych, czyli fergusonowych. (O czym piszę tutaj, w porównaniu składów, zapraszam do kliknięcia). Słyszę też, jakim cierniem siedzi w jego piłkarzach wspomnienie z Rzymu - najczarniejsze z ostatnich lat, bolesne przede wszystkim ze względu na styl porażki. Manchesterczycy wręcz wstydzą się, że rozkleili się już po pierwszym straconym golu, i nie umieją pojąć, dlaczego akurat tak ważnego wieczoru dotknęło ich niespotykane - ani jeden nie utrzymał choćby poziomu przyzwoitości. Opowiada Patrice Evra, znany już czytelnikom blogu jako żołnierz z blizną: „Robiliśmy pamiątkowe zdjęcia z trofeami zdobytymi w 2009 r. Wygraliśmy ligę, Puchar Ligi i klubowe mistrzostwa świata, ale ja na żadnym zdjęciu się nie uśmiecham. Wszystko przez to, że straciliśmy puchar z wielkimi uszami. Klasa przeciwnika jest nieważna. Jak grasz w Manchesterze, nie wolno ci szukać wymówek. Ten klub trzeba cały czas utrzymywać na szczycie świata”.﻿ 10.35. Josep Guardiola chyba też czuje, że pewności siebie już więcej jego ludziom nie trzeba, za to skupienia i pokory jak najbardziej: „Jeśli zagramy na poziomie z 2009 roku, tym razem nie wygramy”.﻿ 10.47. W czasach najnowszych Barca i MU tworzą duet bezwzględnie najpotężniejszy: od początku stulecia zdobyły 27 trofeów, od kilku lat właściwie nie schodzą poniżej półfinału Ligi Mistrzów. W całej historii futbolu są jednak zaledwie potęgami wschodzącymi: Puchary Europy zaczęły kolekcjonować bardzo późno i z trzema w dorobku ustępują całej grupie konkurentów (Real ma ich 9, Milan 7, Liverpool 5, Ajax z Bayernem po 4). Ścisk mamy za to na szczycie rywalizacji międzypaństwowej: hiszpańskie i włoskie kluby wygrywały najważniejsze rozgrywki klubowe po 12 razy, angielskie 11 razy. Za kilkanaście godzin może być idealna równowaga...﻿ 11.02. Paradoks rysowania schematów taktycznych: (nominalnych) broniących umieszczamy tam, gdzie (nominalnych) przebywają bez piłki, atakujących tam, gdzie przebywają z piłką. I w ten sposób regularnie zafałszowujemy np. rolę Daniego Alvesa. Brazylijczyk w bieżącej edycji Ligi Mistrzów 796 razy dotykał piłki na połowie przeciwnika i ustępuje pod tym względem jedynie dwóm uczestnikom całych rozgrywek (obu barcelońskim: Messiemu oraz Xaviemu). A my wciąż wpychamy go na diagramach na prawą obronę...﻿ 11.21. Obaj trenerzy mogą dziś dobierać z całych kadr, nie ma kontuzjowanych ani zdyskwalifikowanych. Barcelona odzyskuje powoli Erica Abidala, o którego operacji wycięcia guza na wątrobie napisano już baaardzo wiele. Manchester odzyskał Antonio Valencię, o którego powrocie - zaskakująco szybkim, miał stracić cały sezon - napisano mniej. Ekwadorczyk musiał wytrzymać bez futbolu 257 dni, a pewnie cierpiałby jeszcze dłużej, gdyby na Old Trafford nieba mu nie przychylili. Nazajutrz po złamaniu kostki obudził się z Fergusonem stojącym przy łożku, potem rehabilitował się na bieżni zaprojektowanej przez NASA - pozbawionej grawitacji, mającej umożliwiać symulowany spacer po księżycu. „Ćwiczyłem na niej trzy miesiące. Było fantastycznie, bo mogłem wkładać ten sam wysiłek, który wkładam na boisku, bez obciążania zdrowiejącej stopy” - opowiadał Valencia.﻿ 11.35. Gdybyście wątpili, że Liga Mistrzów podbiła Azję: objazd trofeum rozpoczął się w Malezji i Tajlandii; w Hongkongu 12 tys. wariatów stanęło w kolejce, żeby zrobić sobie z pucharem zdjęcie; dzisiejsza transmisja z finału w Chinach rozpocznie się o godz. 22, a skończy o 6 czasu pekińskiego. Oczywiście jeśli nie będzie dogrywki...﻿ 12.04. A skoro urządzamy sobie nalot na Daleki Wschód, to nie możemy przeoczyć koreańskiego uwielbienia dla Park Ji-Sunga - u nas reprezentującego gatunek zwany przez wyspiarzy „unsung heroes”, co naszemu cichemu bohaterowi odpowiada, bo „nie lubi być sławny”. Jemu finały Ligi Mistrzów smakują na razie bardzo gorzko. W 2008 r. nie zasłużył nawet na miejsce w rezerwie, wiktorię moskiewską oglądał z trybun, do dziś pamięta, jak przedfinałowym porankiem podszedł do niego Ferguson, by przekazać złe wieści, wyjaśnić swoją decyzję i zapewnić, że mu przykro. W 2009 r. Koreańczyk już z Barceloną zagrał, ale przegrał. Co będzie w roku 2011? Od tamtej pory stał się Park w wielkich meczach niezbędny, a teraz przeczuwamy wręcz, że jego pasja do walki może okazać się rozstrzygająca - to on będzie się starał obezwładnić Daniego Alvesa, w Rzymie nieobecnego, a dla nadającego Barcy ofensywny rozmach. Jeśli Parkowi się powiedzie, tylko wzmocni swoją legendę. Azjatyckim piłkarzem wszech czasów jest już od dawna.﻿ 12.35. Dusze katalońskie ma rozświetlić oczywiście Leo Messi. Nawet jeśli nie kopnie do siatki, po raz trzeci z rzędu zostanie królem strzelców Ligi Mistrzów (jeszcze się nie zdarzyło). Jeśli kopnie, powiększy dorobek do 12 bramek (zdarzyło się raz, ten rekord należy do Ruuda van Nistelrooya). A jeśli Barca zwycięży, jej cudowne dziecko - zdaniem Guardioli jedyne na planecie biegnące szybciej z piłką niż bez piłki - po raz trzeci z rzędu zostanie zapewne ogłoszone najlepszym graczem Europy/świata (nie zdarzyło się od ćwierćwiecza, poprzedni był Michel Platini). I jeszcze przed półmetkiem kariery stanie się jasne, że przystawianie Messiego do Pelego oraz Maradony nie jest objawem typowej dla naszej nadpobudliwej epoki chorobliwej potrzeby codziennego wynajdywania nowych arcymistrzów, lecz rzetelną - nawet wstrzemięźliwą - oceną jego wielkości. Teraz będę podróżował przez Londyn, może mnie dłuższą chwilę nie być. Ale wrócę. 14.03. Ufff, wreszcie znów zażywam trochę internetu. Z Messim niemal wszyscy zderzają na okładkach Wayne'a Rooneya, który rozbłysnął w młodszym wieku, ale z czasem obserwowaliśmy, że w zabawach międzynarodowych hałaśliwie zaczyna, by ciszej kończyć. Na Euro 2004 dokazywał bez umiaru, przed kontuzją obił czterema golami Chorwację i Szwajcarię, ale w następnych turniejach pamiętamy go głównie z czerwonych kartek i skrzywionej miny faceta, który cierpi. Ważnej bramki już nie zdobył. W debiucie ligomistrzowym również znokautował hat- trickiem Fenerbahce, rwał się nawet do wykonywania rzutów wolnych i w ogóle zachowywał się, jakby chciał wziąć świat za twarz i długo nie puścić. Ale w następnych latach było już mniej okazale, nigdy nie dopchał się do czołówki najskuteczniejszych, nawet w zwycięskim finale moskiewskim zszedł z murawy jeszcze przed zwycięską serią karnych. Czy wreszcie zaszaleje finałowo? Wszystko wydaje mu się sprzyjać - rozsadza go szczytowa forma atletyczna, między żywych wrócił też prawoskrzydłowy Valencia, który czyni Anglika piłkarzem lepszym. Nie sprzyja tylko przeciwnik. Z Barcą trzeba będzie poharować w obronie do utraty tchu.﻿ 14.15. Wiem, że dla kibiców znużonych niepohamowanym wysławianiem Barcelony - to przesyt nieunikniony w erze liczby medialnych publikacji przewyższających liczbę czytelników - namolne przypominanie, że jej wielkość wykracza daleko poza teraźniejszość, robi się coraz bardziej irytujące, ale to również wina jej rywali. Przeglądam brytyjską prasę i znów włazi mi w oczy ten sam refren. O ile katalońscy finaliści wyróżniają w wywiadach głównie Fergusona, Giggsa i Scholesa, o tyle manchesterczycy gromadnie powtarzają, że za swojego życia doskonalszej drużyny nie widzieli. Nawet ci po trzydziestce, jak Michael Owen.﻿ 14.28. Jeśli na tym poziomie o wyniku rozstrzygają nanodetale, to zauważmy pierwsze malutkie zwycięstwo barcelończyków - to oni wyprosili przedfinałowe treningi na arsenalskim Emirates Stadium, dumnym posiadaczu najlepiej wypielęgnowanej murawy w Anglii. Manchester ćwiczył na obiekcie Fulham.﻿ 14.40. A Ferguson nadal nie rozumie plemiennego charakteru kibicowania, które określa się regionalnie, nie narodowo, przez co Madryt będzie dziś kibicował Manchesterowi, a Londyn - Barcelonie: „Kiedy w 1967 roku o Puchar Europy grał Celtic, wszyscy w Glasgow, nawet mieszkańcy mojej części miasta [trener kopał wtedy dla Rangers - red.], mu sprzyjali”. Ciekawe, co by powiedział o naszym kibolstwie, które „protestuje”, zamiast wspierać piłkarzy walczących o utrzymanie w lidze...﻿ 14.47. Coraz głośniej rozbrzmiewają szepty, że Darren Fletcher jednak w finałowym padzie doskoczy do podstawowej jedenastki. I moje porównanie obu drużyn nieco się zdezaktualizuje... Jakoś nie mogę uwierzyć, że do rezerwy odsunie się Carrick. Czyli ofiarą Giggs?﻿ A może najbardziej wiotki Hernandez? 15.22. Ranking moich ulubionych piłkarzy MU: 5) John O’Shea (za dzielną pokraczność i upodobanie do szachów); 4) Patrice Evra (czytaliście już, za co); 3) Rio Ferdinand (za absolutnego fioła na punkcie futbolu, co łatwo możecie sprawdzić nie tylko na Twitterze); 2) Ryan Giggs (też już czytaliście, za co); 1) Park Ji-Sung (za wielopłucną niezniszczalność, drugoplanową skromność połączoną z absolutnym brakiem kompleksów, a także nieprzeniknioną azjatycką tajemnicę, która zawsze każe mi podejrzewać wszystkich osobników z Dalekiego Wschodu, że wiedzą o nas, europejskich barbarzyńcach, więcej, niż nam się zdaje).﻿ 15.37. Ranking moich ulubionych piłkarzy Barcelony: 2) Iniesta (za niezmiennie zadziwiającą mnie umiejętność prowadzenia piłki bez dotykania jej); 1) Messi (normalnie, za klasę, nie będę się rozczulał, jak to majtał zwisającymi z ławki, krótkimi nóżkami, jak leczyli go z choroby dotykającej jedną na 20 milionów osób, jak koledzy z Barcy myśleli, że jest niemy, bo przez pierwszy miesiąc milczał etc). Fanów uniżenie przepraszam, że wymieniłem ledwie dwóch, ale do reszty mam „tylko” chłodny podziw w rozmiarze nieprzekładalnym na słowa. Ewentualnie zjada mnie podejrzenie, czy to aby nie zaprogramowane na tiki-taka robociki z przyszłości, które po zejściu ludziom z oczu są odłączane od zasilania i nieruchomieją na noc całą;-) Inna sprawa, że tam tylko Pique nie zaczyna być niewidzialny po zejściu z boiska. (Przy liście manchesterskiej wręcz żałowałem, że nie zmieszczę jeszcze Darrena Fletchera, ale postanowiłem zamknąć się w piątce).﻿ 16.30. Dotarłem na miejsce ceremonii, więc wreszcie zderzyłem się z moimi ulubionymi bohaterami podstadionowego życia przedfinałowego z tzw. krajów egzotycznych. Ekwadorczycy z kamerą i mikrofonem wyławiają wokół Wembley tubylców chętnych wzruszająco opowiedzieć, „co myślą o Antonio Valencii”. Najwylewniejsi są oczywiście ci podchmieleni. Ach, telewizja naprawdę staje się coraz szerszym oknem na świat...﻿ 16.50. W metrze poczytałem opowieść - właśnie ujawniona, każda tutejsza gazeta ją daje - o transferze Javiera Hernandeza do MU. Wiecie, tego meksykańskiego nicponia z darem bilokacji, którzy przed pierwszym gwizdkiem zawsze klęka, by podziękować opatrzności, że przed kilkoma laty odwiodła go - rozczarowanego brakiem sportowych postępów - od decyzji o zakończeniu kariery. 22-letni napastnik relacjonuje: „Kiedy pierwszy raz rozmawiałem z Johnem Lawsonem [szefem manchesterskich skautów - red.], nie wierzyłem, że reprezentuje MU. Ojciec dał mi jego wizytówkę z godłem klubu, ale meksykańscy agenci na swoich też często umieszczają herby wielkich klubów z całego świata. Uwierzyłem dopiero, kiedy zobaczyłem, że ojciec się rozpłakał. Potem tylko my dwaj wiedzieliśmy o transferze, mamie ani dziadkom o niczym nie powiedzieliśmy. Utrzymać tajemnicę było trudno, bo mam ogromną rodzinę i wszyscy jesteśmy sobie bliscy, często się nawzajem zwierzamy. Kiedy polecieliśmy z ojcem podpisać kontrakt, twierdziliśmy, że jesteśmy w Atlancie”. Udało się, sekret został zachowany, Ferguson wyłowił perłę za drobne 6 mln funtów. Była już jego, gdy na mundialu podziwiała ją cała reszta świata...﻿ 16.58. Stronniczy dobór statystyk: van der Sar obronił największy odsetek strzałów w tej edycji LM (91,2 proc.), a Messi usiłował zdobyć bramkę na angielskich trawach w ośmiu meczach i nigdy mu się nie udało (627 minuty bezsilności).﻿ 17.44. Jeszcze raz zeskanowałem sobie wspomnienia z finałów fergusonowych i pomyślałem rzecz może banalną, ale dotąd nieuświadomioną - jak niewiele brakowało, by Manchester wszystkie przegrał. Decydowały drobiażdżki naprawdę maleńkie, mierzone w sekundach i centrymetrach. W 1999 r. nic się „Diabłom” nie układało, ocalił ich dopiero cud z doliczonego czasu, po którym padło słynne „Football, bloody hell”. W 2008 r. ryzykowali w karnych, po puchar pchnęło ich pośliźnięcie się Johna Terry’ego. W 2009 r. potulnie oddali trofeum Barcy. Słowem, zawsze cierpieli, nigdy nie urządzili sobie karnawału ani nie biegali z przyjemnym poczuciem, że wszystko trzymają pod kontrolą. Manchester, jeśli ma pozostać tym Manchesterem, inaczej nie może? Przecież dzisiaj, nawet jeśli uparłby się wygrać, Barca też mu bukłak krwi upuści... Tak sobie dumam, że gdy wzruszamy ramionami na widok „nudnego finału”, to wykazujemy czasami wyjątkowy brak empatii i zrozumienia dla tego, co się dzieje na boisku.﻿ 18.54. Barcelona nadciąga, przed kilkoma minutami weszła na Wembley. Znaczy na murawę. A mnie, im dłużej bawię się w głowie w przesuwanie pionków, tym rozsądniejsze wydaje się wypuszczenie na nią Fletchera, przy równoczesnym osadzeniu w rezerwie meksykańskiego napastnika. Manchester przy pełnej koncentracji broni szczelnie (najszczelniej w Lidze Mistrzów) i gdyby zdołał długo utrzymywać równowagę albo ograniczyć straty do minimum, to w końcówce (dogrywce?), gdy Katalończycy zaczną oddychać nieco ciężej, miałby pole manewru imponujące. Na zdyszanych defensorów rzucić prędkonogich rewolwerowców z zapałem Naniego i Hernandeza to naprawdę duża złośliwość, a przecież rywale nie są w stanie przeciwstawić ruchów nawet o cząstkowo porównywalnym potencjale rażenia. Co zwłaszcza wobec przedłużającego się odrętwienia Villi oraz Pedro pewien niepokój u faworytów wzbudzać musi. Przypomnijmy: gdyby rywalizowały rezerwowe jedenastki, mistrzowie Anglii byliby wyraźniejszymi faworytami niż mistrzowie w Hiszpanii w starciu jedenastek podstawowych. Dadzą wreszcie te składy!?﻿ 19.17. Angole w biurze prasowym mruczą, że kopary nam poopadają, jak się dowiemy, co nawydziwiał w jedenastce Ferguson. Ale co nawydziwiał, sami nie wiedzą.﻿ 19.28. A jednak Ferguson idzie na Barcę z otwartą przyłbicą. Jedenastka MU taka, jaką prognozowaliśmy w gazetowym dodatku: Van der Sar - Fabio, Ferdinand, Vidic, Evra - Valencia, Carrick, Giggs, Park - Rooney, Hernandez.﻿ 19.30. Sensację mamy gdzie indziej - Berbatow poza meczową kadrą! Z jednej strony zrozumiałe - spadał w hierarchii coraz niżej, zwłaszcza przy dużych okazjach, bo znęcał się tylko nad małymi (w Lidze Mistrzów bez gola od października 2008). Z drugiej niesłychane - to mimo wszystko najskuteczniejszy gracz sezonu w MU, a tubylcy pewnie słusznie sugerują, że jego dni mogą być policzone.﻿ 19.39. Cholera, jeśli sir Alex wie, co czyni, to zaczynam się ślinić w nadziei, że popodglądamy dzisiaj orgię. Przecież wśród jego ludzi nie ma nawet prawdziwego defensywnego pomocnika - znaczy takiego, co to dąży do bezpośrednich, krwawych starć, bo woli dotykać cudze kończyny niż piłkę. To się musi skończyć (so)czystym futbolem? 19.42. W Barcelonie też niespodzianka. Defensywa popękana, nie ma szefa (Puyol), jest za to rekonwalescent (Abidal) i obce ciało w centrum (Mascherano): Valdes - Dani Alves, Mascherano, Pique, Abidal - Xavi, Busquets, Iniesta - Pedro, Messi, Villa.﻿ 19.59. Dlaczego odnoszę wrażenie, że u hiszpańskojęzycznych brak Puyola wywołał panikę? Przecież to ledwie jeden trybik, a cała maszyneria ponoć najdoskonalsza w historii;-)﻿ 21.40. Przepraszam, że mnie nie było, ale wnoszę o uniewinnienie. Na mojej półprasowej trybunie (dzienikarzy z krajów egzotycznych zawsze na taką wyrzucają) laptop internetu nie wykrył. Ale skoro wróciłem do biura na chwilę, to o meczu. Oj, pomarkotniałem po golu dla Barcelony, że będzie idealną kopią finału rzymskiego - wtedy przez Manchester na inauguracyjne 10 minut rozsiadł się na połowie katalońskiej, ale jak już się wyszumiał, jak zabawić zechcieli się Katalończycy, to zrobiło się letni. Na szczęście dzieje się inaczej, na szczęście wyspiarzy ocaliły desperackie pady Ferdinanda i Vidicia, na szczęście na gola Pedro (musiał paść, zbyt wiele było prób) odpowiedział golem Rooney (nie miał prawa paść, prób już niemal nie było). Moim zdaniem do przerwy pasjonująco, ja podekscytowany podglądam przede wszystkim Xaviego. I to nie Xaviego z piłką, lecz Xaviego bez piłki. Ależ on kombinuje (łącząc pracę fizyczną z umysłową), by niemal nie zdarzały się chwile, w których barcelończyk prowadzący akurat piłkę nie mógł podać jej kierunku swojego rozgrywającego! Na boisko w ogóle najwyższej jakości jest do szaleństwa, jeśli ten show nie zbladnie i jeszcze trochę emocjami obrośnie, wyjdę stąd wniebowzięty. Teraz powrót na trybuny - spróbuję gdzieś sieć złapać, a jak się nie uda, zabloguję po drugiej połowie. Czyli po meczu lub przed dogrywką;-)﻿ Zresztą zostanę tutaj do późnej nocy. 22.50. Barcelona - Manchester 3:1, choć brakowało naprawdę niewiele, by co najmniej wyrównać finałowe rekordy triumfów czterobramkowych, należące do Realu Madryt i Milanu.  Najpierw o pokonanych. Jeśli nie wyjaśnią nam tego sami piłkarze - a nie sądzę, by prędko się wyspowiadali, też muszą ochłonąć - długo będziemy dociekać, dlaczego nie poszli w zwarcie z Katalończykami. Naprawdę sądzili, że mogą się z nimi mierzyć na umiejętności czysto futbolowe? Ściemniali, kiedy opowiadali, że również, podobnie jak eksperci i fani, widzą w rywalach niedoścignionych wirtuozów? Dali się podejść, wysłuchając od różnych Xavich i Iniestów, że zachowają się godnie i zadbają o atrakcyjność wieczoru? Aż mi się nie chce pochylać nad kwestiami taktycznymi i technicznymi, skoro Manchester nie próbował zmusić Barcelony do ciężkiej fizycznej walki - niekoniecznie pełnej brudnych chwytów, lecz zwyczajnie twardej, dla przeciwnika przykrej w odbiorze, zakłócającej płynność w grze. Do przerwy to chyba, jeśli pamięć mnie nie zawodzi, prawie wcale nie faulowali. I podejrzewam, że będą teraz wściekli na siebie jeszcze bardziej niż przed dwoma laty w Rzymie. 23.14. Ponieważ w finale nie zdarzyło się nic nadzwyczajnego, ponieważ o La Masii, Messich i Puyolach napisano już wszystko, ponieważ Iniestę nawet w Hiszpanii biorą w restauracjach za kelnera (taki ma potencjał gwiazdorski), ponieważ Abidal też już został w sporej mierze medialnie skonsumowany, to w najbliższych dniach spodziewam się dwóch naczelnych wątków - historycznego oraz futurologicznego. Historyczny: czy Barcelona zasługuje na miano drużyny wszech czasów, jak ją porównać z Realem z lat 50., Ajaksem lat 70., Milanem schyłku lat 80. etc (wyjmuję z pamięci spontanicznie, to nie moja przemyślana czołowa trójka). Futurologiczny: skoro reprezentacji Hiszpania latem wreszcie ma wolne, to czy w następnym sezonie wreszcie doczekamy się obrony Pucharu Europy?﻿ 23.40. Zapytali Fergusona, kogo by wziął z Barcelony, gdyby mógł sobie wybrać. Odpowiada trener przyjemniaczek, którego Guardiola uważa za dżentelmena: „Najgłupsze pytanie, jakie kiedykolwiek słyszałem... Mascherano”.﻿ 00.12. Katalonia odetchnęła, Guardiola rzekł, że zostaje na następny rok. A ja się przyglądam jego drużynce i wciąż nie umiem wymyślić, kogo mógłby przytransferować - może poza rzeczonynm Evrą, nawet dziś było widać, jakie to zwierzę - by ta drużynka jeszcze wyładniała. I jak sobie przypomnę konsekwentnie przedłużaną serię chybionych zakupów i w ogóle trudności adaptacyjne przyjezdnych, to się zastanawiam, czy najwspanialszym wyzwaniem dla Barcy nie byłoby dziś jeszcze intensywniejsze promowanie absolwentów La Masii. Wiem, proponuję strategię absolutnie ekstremalną, kompletnie wbrew trendom w nowoczesnym futbolu, ale gdybym wybierał jako entuzjasta kopanej fabułę, której perspektywa mnie pociąga, to wskazałbym właśnię tę - udać się na podbój Ligi Mistrzów, przynajmniej w niektórych meczach, z oddziałem złożonym wyłącznie z wychowanków. Jeśli kogoś na to stać, to tylko Barcelonę.﻿ 