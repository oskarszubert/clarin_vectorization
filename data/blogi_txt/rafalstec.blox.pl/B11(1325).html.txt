W 1/8 finału Ligi Mistrzów włoskie kluby przerżnęły niemal wszystko, co było do przerżnięcia, ale dla mnie o skali zapaści calcio najwięcej mówi jedyny z pięciu dotąd rozegranych mecz nieprzegrany. Milan wypadł w nim znakomicie pod względem atletycznym i taktycznym (wspaniale przysposobił na środowy wieczór nawet blisko 35-letniego Clarence’a Seedorfa), zręcznie ukrył niedobory kadrowe, od zwycięstwa dzieliły go centymetry. A jednak gola nie wydusił. Generalnie sytuacja wygląda na razie tak, że jeśli piłkarze z Italii grają średnio lub dobrze, to w Champions League przegrywają, a jeśli grają bardzo dobrze, to remisują. I też odpadają. W grudniu wpadli w euforię, bo w losowaniu uniknęli Barcelon z Realami oraz Manchesterów z Arsenalami, teraz patrzyli, jak lider Serie A nie umie przepchnąć czwartej/piątej  drużyny angielskiej Premier League. Włosi z przerażeniem spoglądają w ranking UEFA, z którego coraz bardziej wynika, że z zaledwie trzema miejscami w LM będą musieli żyć dłużej niż sezon. Bundesliga nie tylko im uciekła, Bundesliga wciąż się oddala, a po ewentualnej porażce Interu z Bayernem w przyszłym tygodniu ostatecznie zniknie południowym sąsiadom z oczu. Ci wpatrują się w klasyfikację z przerażeniem, ale i wnikliwie. Właśnie odkryli, że w dół spychają ich przede wszystkim mierne wyniki w Lidze Europejskiej. W minionej pięciolatce przyniosły im one około 40 proc. rankingowych punktów, tymczasem Niemcom aż 70 proc. Pierwszy, dość oczywisty wniosek, jaki wyciągam z tego odkrycia: kluby z Serie A muszą przyłożyć się do LE. Nigdy nie pojmowałem popularnej również na moim blogowym forum tezy, że z tą ligą nie dzieje się aż tak źle, jak sugerują wyniki pucharowe, bo Włosi zwyczajnie gardzą Ligą Europejską - wystawiają tam wielu rezerwowych, skupiają się na rozgrywkach krajowych. Dla mnie to też objaw upadku ich futbolowej kultury. Jak już ignorujemy albo nie całkiem poważamy, to na całego, słabszym składem nie da się niczego wygrać, poza tym jest jasne, że wygrywać nie ma sensu, nikt tego nie doceni, nie przybędzie nam ani premii, ani prestiżu. A przecież inni uczestnicy LE też czasem dają odpoczywać gwiazdom, też muszą łączyć rywalizację międzynarodową z krajową (to nie balast, lecz przywilej silnych), też nie zostaną hojnie za sukces wynagrodzeni. A jednak wygrywają częściej. Włosi też kiedyś wygrywali - Parma dokopała się półfinału Pucharu UEFA, choć zaangażowana w bój o utrzymanie w Serie A posyłała na zagranicznych rywali juniorów bez śladowego choćby doświadczenia w graniu z dorosłymi. Czy zatem do Włochów wreszcie dotarło, że trzeba walczyć zawsze i wszędzie, że na tym polega sport? Nie, Włosi jęli szeptać rządzącemu kontynentalną piłką Michelowi Platiniemu, by rozdzielił ranking klubowy na ranking Ligi Mistrzów (tylko jej wyniki wpływałyby na liczbę miejsc rozdzielanych krajom) oraz ranking Ligi Europejskiej (jej wyniki wpływałyby tylko na obsadę jej samej). Zrazu mówili o pomyśle półgębkiem, przemycali doniesienia o swoim planie odnowy na ostatnich kolumnach gazet. Teraz zaczynają mówić głośno, dziś sążnistą argumentację promującą rewolucję wykłada w mediach Adriano Galliani. Nie będę na razie wnikał, czy nowe rozwiązanie ma sens. Wiem tylko, że jego pomysłodawcy przedstawiają je w fatalnym momencie (obecny regulamin był dobry, dopóki im sprzyjał), że ta inicjatywa również świadczy o kondycji calcio - tym razem mentalnej - i jeszcze utrwali wizerunek włoskich kombinatorów, którzy wolą kręcić niż walczyć. Właściwie to powinienem napisać: w głowie się nie mieści, że oni nie czują obciachu. Przypominam sobie, jak niedawno Napoli nie wystawiło kilku kluczowych graczy w meczu LE z Villarrealem, bo szykowało się na szlagier Serie A. Oczywiście odpadło, a potem przyjechało na San Siro, zagrało beznadziejnie (nawet oszczędzany supergwiazdor Cavani ruszał się jak zakuty przez obrońców w dyby), uległo Milanowi 0:3. Nie lepiej było jednak bić się z Hiszpanami na całego?  Nawiasem mówiąc, pomyślcie, do której dziesiątki zleciałaby w rankingu LM Polska, gdyby UEFA na proponowane zmiany przystała. Skoro fason w klubowej hierarchii trzymamy tylko dzięki podrygom Lecha w LE, a drogę do LM rywale estońscy i czescy zagradzają nam jeszcze przed ostatnią rundą eliminacji... 