No i wylądowałem. Przed wylotem straszyli mnie umoczoną w kryminale RPA wszyscy i wszędzie, tubylcy się też chyba o mnie (o nas) boją, bo prawie wpychają w ręce ulotki z precyzyjnym instruktażem, jak się zachowywać w razie kłopotów. Typowe zalecenia: „nie udawaj bohatera, to może skończyć się fatalnie”, „mów powoli i wyraźnie, kiedy cię pytają”, „niczego nie żądaj”, „nie panikuj, bo skomplikujesz swoją sytuację”, „rób dokładnie to, co ci każą”. Ale po dzisiejszych doświadczeniach - podobnie jak po wspomnieniach z Kapsztadu, który odwiedziłem w maju - jakoś nie mam ochoty czegokolwiek się obawiać. Nad pensjonatem, w którym mieszkamy z kolegami ze Sport.pl, powiewa biało- czerwona flaga, ponoć zamówiona na naszą cześć, a gospodarze przywitali nas hymnem RPA. Zobaczcie samą końcówkę występu, więcej nie zdążyliśmy nagrać:          Generalnie w Johannesburgu wszyscy cholernie się starają, choć skłamałbym, gdybym napisał, że im wychodzi. Bezprzewodowy internet w prasowym hangarze przy Soccer City rozpylają tylko teoretycznie - co rusz zanika. W okolicach stadionu jest brudno i prowizorycznie, im więcej osób próbuje ci wytłumaczyć, gdzie masz skręcić, tym bardziej błądzisz. Niewielki bar, w którym usiłowałem zamówić kawę i kanapkę z indykiem, obsługiwały z zapałem 24 osoby (nie przesadzam, przysięgam), co roboty nie usprawnia - przerzucali mnie z kasy do kasy przez kilkanaście minut, przekazywali z rąk do rąk banknot, wrzeszczeli przy tym na siebie niemiłosiernie, z siedem razy składałem zamówienie (nie przesadzam, przysięgam), ze 14 razy usłyszałem, że im przykro (nie przesadzam, przysięgam), aż złapałem jednego delikwenta za rękę i zagroziłem, że nie puszczę, dopóki nie da mi jeść. Dał, a jego koledzy w tym samym czasie we czterech kombinowali, jak poradzić sobie z kartą kredytową wciśniętą im przez dziennikarza z Japonii. On też nie wytrzymał, przejął terminal i (prawdopodobnie, nie wnikałem) obsłużył się sam. Ale atmosfera jest, metropolia żyje mundialem. Nawet przy autostradach zwisają flagi wszystkich uczestników, tzw. partnerzy biznesowi i sponsorzy FIFA wtryniają się z wokółturniejowymi reklamami na każdy słup, każdą ścianę i w ogóle każdy skrawek wolnej przestrzeni, furorę robią pokrowce na boczne lusterka samochodowe w narodowych, południowafrykańskich barwach - czuję, że przyjmą się też w Europie. Jutro w południe piłkarze gospodarzy po raz ostatni przed piątkową inauguracją pokażą się publicznie. Ludzie mają wyjść na ulice, dąć w wuwuzele (dostałem już jedną w prezencie) i poszaleć z samochodowymi klaksonami, żeby dać swoim bohaterom wsparcie.  Na pewno pójdę zerknąć, jak dają wsparcie, na razie ruszamy na poszukiwania telewizora, by sprawdzić, czy Hiszpanie przetrwają bez strat w ludziach sparing z Polską, ostatni przed mundialem. 