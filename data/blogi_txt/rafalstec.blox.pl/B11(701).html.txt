Przepisy są, co potwierdziliśmy dziś w „Gazecie” u źródeł, nieubłagane: UEFA ukarze Legię za chuligańskie wybryki kiboli opasanych szalikami w jej barwach, nawet jeśli warszawski klub nie zorganizuje im wyjazdu na mecz pucharowy i nie weźmie za nich odpowiedzialności. Co brzmi - wbrew pozorom - sensownie. Piłkarskie władze wychodzą ze słusznego założenia, że nie wolno ulegać szantażowi bandyckiej mniejszości i z powodu ewentualnych zadym odbierać frajdy prawdziwym entuzjastom futbolu. A skoro sama UEFA nie dysponuje pankontynentalną policją oraz pankontynentalną mocą ustawodawczą, musi zachęcić kraje członkowskie, by na własną rękę tępiły kibolską dzicz i zadbały o względny spokój na stadionach. Kto nie zadba, ten będzie cierpiał, nawet gdyby zarzucał wymierzającym karę stosowanie odpowiedzialności zbiorowej. (Czyż usuwanie z pucharów całej Wisły Kraków za winę jednego rzucającego nożem Miśka, przecież zrozumiałe, nie było takim właśnie przypadkiem?).Legia wydała chuliganom wojnę. I pewnie można by się zżymać, że czasem działa niekonsekwentnie, a czasem nieudolnie, gdyby nie działała w osamotnieniu. Nikt inny - począwszy od naszych najważniejszych futbolowych osobistości i instytucji, skończywszy na polskim rządzie - jej nie pomaga. Za to niektórzy przeszkadzają.PZPN rozdaje bilety na mecze chuliganom, choć słyszy ostrzeżenia, że organizuje w ten sposób zadymy. A później domaga się - ustami aroganckiego, rozbestwionego nietykalnością prezesa Michała Listkiewicza - kar dla tych, którzy ostrzegali i chcieli burdom zapobiec. Patronuje też PZPN rozgrywkom, w których notorycznie łamie się prawo, lekceważąc ustawę o bezpieczeństwie imprez masowych. Nie obchodzi go, że na trybuny wchodzą ludzie objęci zakazem stadionowym. Klubów też nie obchodzi - one albo pozorują walkę z kibolami, albo zawierają z nimi sojusze. Łamanie prawa nie przeszkadza nawet policji, której obojętność ostatecznie uśmierca zakaz stadionowy. Wreszcie rozczulająco bezradnie brzmi wicepremier Grzegorz Schetyna - jego zdaniem „trudno zorganizować obecność osób z zakazem w komendach w czasie meczów”.Kibol ma Schetynę, podobnie jak poprzednich ministrów spraw wewnętrznych, w głębokim poważaniu. Ze słabej policji szydzi, na szefa PZPN wraz z całą jego ferajną bluzga, klubami rządzi. Chełpi się władzą niemal absolutną. Powinien być przez państwo trzymany za mordę, a jest odwrotnie - to on trzyma za mordę państwo.Dlatego grozi nam, że pewnego dnia UEFA zastosuje odpowiedzialność zbiorową. W skali mikro - wyrzucając z międzynarodowych rozgrywek jeden klub, np. Legię (już najbliższego lata?) - bądź w skali makro - wyrzucając wszystkie polskie drużyny. Może dopiero wówczas, tak jak było 20 lat temu w Anglii, zareaguje państwo. I nie pozwoli, by wodziła je za nos - wszystkich, od prostego kibica po wicepremiera - garstka zwyrodnialców. 