Finał Ligi Europejskiej obejrzałem przed chwilą również dlatego, że losami Raula Lozano będę interesował się już zapewne po ostatni dzień jego trenerskiej kariery. I podejrzewam, że nie ja jeden wśród polskich fanów siatkówki. Chociaż Liga Europejska słusznie uchodzi za imprezę drugorzędną - brzydszą siostrę Ligi Światowej - to Niemcy, biorąc pod uwagę ich skromne tradycje, osiągnęli naprawdę ładny sukces. W każdym razie cieszyli się jak zwariowani. W półfinale rozbili Portugalię 3:0, w finale pokonali 3:2 mistrza kontynentu Hiszpanię i wygrali swój pierwszy w historii turniej. Po krachu komuny nigdy i nigdzie - wyjąwszy może prowincjonalne zawody, o których nikt nie słyszał - nie stanęli nawet na podium. Na mundialu zajęli dziewiąte miejsce, w Europie - dawno temu czwarte, na ostatnich igrzyskach olimpijskich w Pekinie wygrali tylko z Egiptem. Naszym siatkarzom nie urwali nawet seta. Wreszcie jednak wychowali grupkę indywidualności, więc 4 września poczujemy trochę emocji. Bieżący sezon reprezentacji Polski przeżycia oferuje bowiem raczej letnie - najpierw była odbębniona przez młodzież Liga Światowa, w sierpniu przyjdzie słabiutko obsadzony turniej eliminacyjny do mundialu (w grupie z Francją, Słowacją i Słowenią do awansu wystarczy zająć drugie miejsce), potem rozpoczną się mistrzostwa Europy, przed którymi sprzyjała nam, wypowiadajmy się oględnie, fortuna w losowaniu. Dlatego jedyny przed ewentualnym półfinałem ME hit z udziałem naszych siatkarzy zobaczymy 4 września. 4 września, godz. 17.30, Izmir, Polska - Niemcy. Miejmy nadzieję, że tym razem Raul Lozano na historię naszej siatkówki radykalnie nie wpłynie. 