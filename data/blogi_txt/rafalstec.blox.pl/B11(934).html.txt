Złota Piłka pod nogami Leo Messiego wydarzeniem nie jest, że mu ją wręczą, wiedzieliśmy od maja. Wydarzeniem jest dystans, jaki w plebiscycie „France Football” dzieli go od ustępującego z tronu króla Cristiano Ronaldo - bezprecedensowo przepastny, oddający przewagę Barcelony nad Manchesterem Utd w finale Ligi Mistrzów. I skłaniający ku wspomnieniu półfinałów z Chelsea, których Katalończycy wcale nie wygrali, awansując po dwóch remisach. Efekt motyla nastąpił, bo skrzydełkami zatrzepotał niejaki Andres Iniesta - gdyby nie strzelił gola w 93. minucie, Barca nie doskoczyłaby do finału; gdyby Barca nie doskoczyła, nie wzięłaby pucharu; gdyby nie wzięła pucharu, Messi zgodnie z niewypowiedzianą regułą praktycznie straciłby szanse na indywidualne zaszczyty. I tak 240-punktową otchłań między herosem argentyńskim a herosami sklasyfikowanymi poniżej zrodził niuans, jedno precyzyjne kopnięcie, wykonane wraz z ostatnim tchnieniem gry, akurat szczęśliwie dla zainteresowanych udane… Wiersze niech piszą inni, ja znów przywołam cyferki. Oto 49 razy, więcej niż jakikolwiek inny piłkarz, dryblował z powodzeniem Messi w bieżącej edycji Ligi Mistrzów. On musi rywali mijać, bo ich nie przewróci - pośród graczy uhonorowanych przez pół wieku istnienia plebiscytu „France Football” jeden Allan Simonsen był niższy, choć nie umiem powiedzieć, czy drobniejszy. Jak inni laureaci „Złotej Piłki” w ostatnich latach ucieleśniali ideę skończonego atlety, tyleż urzekającego techniką, co przytłaczającego fizycznością, tak Messi ucieleśnia pierwotną, dziecięco czystą radość z futbolu. To nie król, lecz raczej mały książę, bohater z baśni dla dorosłych. Z szusowania między większymi od siebie czerpie może nawet większą frajdę, niż ze strzelania goli, jest w najlepszym tego słowa znaczeniu piłkarzem podwórkowym. 