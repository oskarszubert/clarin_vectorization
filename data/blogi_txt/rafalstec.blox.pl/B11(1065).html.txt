A niewiele brakowało, by Wiewiórki przepoczwarzyły się we Wschodzące Partnery. Kilkanaście miesięcy temu parlamentarzyści Beninu - parlamentarzyści nie wszędzie zajmują się duperelami, jak u nas – zapytali ministra sportu, dlaczego piłkarską drużynę narodową pohańbiono przydomkiem ze wszechmiar kompromitującym. - Żalili się, że reprezentację skazaliśmy na nazwę zwierzęcia, które ucieka, kiedy poczuje strach - oświadczył Galiou Soglo. I zaproponował nowe otwarcie, po którym ku chwale ojczyzny za piłką ganiałyby właśnie wspomniane Pantery. Cóż, może i na szczytach władzy w Beninie mają odwagę stawiać czoła problemom zasadniczym, ale na historii wyznają się średnio. Gdyby się wyznawali lepiej, wiedzieliby o szlachetnej genezie Wiewiórek. Otóż przydomek został zaabsorbowany już w latach 60., by piłkarze przejęli odwagę małej istotki, która nie lęka się - i potrafi! - wspiąć baaardzo wysoko, do nieba prawie, o ile oczywiście drzewo pozwoli. Politykom benińskim wybaczam ignorancję i nieodpowiedzialność z prostej przyczyny - ich intencje były czyste, futbol szczerze kochają, w 2007 roku rządzący z prezydentem Thomasem Boni Yayi w roli kapitana zagrali nawet towarzysko z kadrą i po 30 minutach twardej walki (biegano krócej ze względu na obecność w składzie sędziwych przedstawicieli Sądu Najwyższego) zremisowali 2:2. Ogólnonarodowa debata nad sensownością sztucznego wzniecania rewolucji terminologicznej była burzliwa i długa, na szczęście idea polityków, których uczucia religijne - bo czymże jest piłka? - zostały urażone, się nie przyjęła, i na tegoroczny Puchar Narodów Afryki przyleciały doskonale nam znane i powszechnie lubiane Wiewiórki. Dzisiaj zadebiutują, dlatego dla mnie Puchar zaczyna się dopiero dziś. Całą pompą, wszystkimi tętnicami i po ostatnią żyłkę jestem za Wiewiórkami. I wcale nie idę tutaj w tanią koniunkturę, nie popisuję się sympatią do Beninu dziś, gdy wiadomo, że Beninowi kibicuje tak wielu. Z dzielnymi Wiewiórkami trzymałem już przed dwoma laty, gdy nie kibicował im niemal nikt, oczywiście poza Thomasem Boni Yayi i poddanymi - dowody znajdziecie w tym w pamiętnym wpisie, pamiętnym w każdym razie dla mnie. Lubię ich, bo obywateli Benin ma mało - zaledwie 8,5 mln - a mało ludzi oznacza, jak wiadomo, mało możliwości. Niby jeszcze skromniej demograficznie wygląda Gabon, ale jego piłkarze suną ostatnio ku szczytowi rankingu FIFA, dosunęli już do zaszczytnego 48. miejsca, tymczasem Benin tkwi na pozycji 59., to wręcz jeden szczebelek pod Polską, więc musi być z nim naprawdę źle. Nawet pomimo imponującego awansu w minionych kilkunastu latach. Jak dotąd wspięły się Wiewiórki przez eliminacje do Pucharów Narodów zaledwie dwukrotnie, by na wysokościach zebrać po łapkach we wszystkich sześciu meczach, mógłbym nawet rzec, że nie strzeliły żadnego gola - wszystkie dwa im zaliczone ustrzeliły w doliczonym czasie gry, czyli zdobyły bramki w pewnym sensie nieważne, skoro wszyscy się zgadzamy, że mecz powinien trwać 90 minut i ani orzeszka dłużej. Będę też trzymał z Wiewiórkami z sentymentu do migawkowej znajomości z wysłannikami Beninu na mundial w 2006 roku, o której wspominaliśmy już chyba i ja, i Michał Pol. Otóż nasi koledzy po fachu proponowali wówczas biznes polegający na spieniężaniu prasowych wejściówek na mecze, a my ową propozycję odruchowo i lekkomyślnie odrzuciliśmy, zaprzepaszczając niepowtarzalną być może szansę na zawiązanie stosunków gospodarczych polsko-beninińskich czy też, by upamiętnić inicjatorów kooperacji, benińsko-polskich. Dziś zmierzą się moi - i, mam nadzieję, również Wasi – faworyci z Mozambikiem. Jeśli wolno mi się posłużyć paradygmatem wyjętym z mózgu kibica polskiego, to napiszę, że będzie to mecz „kluczowy” (pamiętacie Koreę, Ekwador, Niemcy?), po którym nastąpią, rzecz jasna w razie niepowodzenia, mecze „o wszystko” (Portugalia, Niemcy, Austria) oraz „o honor” (USA, Kostaryka, Chorwacja). Ale dość czarnowidztwa, mój apetyt podsycają czynniki magiczne. Czy to nie wygląda jak przepowiednia, jeśli turniej rozpoczyna się akurat 10 stycznia - sprawdźcie poprzednie edycje, normalnie ruszał znacznie później - czyli w hucznie obchodzony w Beninie Narodowy Dzień Wudu? 