Notkę tworzę dzięki czujności Łukasza Anczyka, który pod poprzednią zamieścił link do kolejnego arcydziełka Władysława George’a Engela. Arcydziełko zainspirowane środą w Lidze Mistrzów przeklejam w całości, zachowując oryginalną pisownię, od siebie dodając wyłącznie podkreślenia: W ubiegłym roku zespół Anorthosis Famagusta z Łukaszem Sosinem w składzie, reprezentował w Lidze Mistrzów klubowy futbol z wyspy Afrodyty. Obecnie kolejny zespół cypryjski Apoel Nicosia awansował do fazy grupowej Ligi Mistrzów. To szczególny powód do zadowolenia dla polskich zawodników. Wypada przypomnieć, że na jakość marki Apoelu Nicosia od wielu lat pracowali również polscy trenerzy i piłkarze. Jacek Gmoch zdobył Mistrzostwo Cypru a mnie udało się zdobyć z tym klubem przed trzema laty Puchar Cypru z grającymi w składzie zespołu Jarosławem Popielą i Andrzejem Krzyształowiczem. Znakomicie zapisał się również w tym klubie nasz piłkarz Wojciech Kowalczyk a obecnie świetnie sobie radzą Kamil Kosowski, Marcin Żewłakow i Adrian Sikora, którzy właśnie świętują największy sukces w historii tego klubu. Cypryjski futbol od wielu lat powoli, mozolnie buduje swoją rangę na międzynarodowej arenie. Zaczęto od infrastruktury. Piękne stadiony w każdym większym mieście a w niektórych po kilka, znakomite miejsca treningowe, z których korzystają w okresie przygotowawczym również polskie zespoły. Budżety klubowe wciąż zdecydowanie większe aniżeli w Polsce, ciekawi piłkarze ściągani z całego świata. Sezon trwa cały rok bez przerwy zimowej a więc zupełnie inny sposób przygotowań do sezonu aniżeli w Polsce. Pamiętam, kiedy mówiłem o mojej pracy z cypryjskimi zespołami i moje przewidywania że w niedalekiej przyszłości trudno nam będzie z nimi rywalizować większość moich przyjaciół przyjmowała to z pobłażliwym uśmiechem. Najważniejsze, że będzie komu kibicować w fazie grupowej bo i sympatycznemu zespołowi grającemu w żółto-niebieskich barwach i naszym zawodnikom, którzy mają swój wielki udział w tym sukcesie. Jaki Engel jest, każdy widzi, nie będę tutaj znów sławił jego analitycznych talentów oraz onieśmielającej głębi przemyśleń. Cytuję go, bo choć wy - jak napisaliście w komentarzach - uważacie jego komentarz za przewidywalny, to mnie jednak, słowo honoru, on znów nie mieści się we łbie; bo to jednak wciąż wpływowy człowiek w naszej piłce; bo kompletnie nie umiem wymyśleć, co musi się dziać w mózgowych zwojach ważnej pezetpeenowskiej persony, żeby z awansu Apoelu Nikozja do Ligi Mistrzów wyciągnąć akurat te wnioski. Czy nasz eksselekcjoner naprawdę siedział, patrzył na gola Kosowskiego i przyjemnie mu się na duszy robiło, że wspaniale zasłużył się dla nikozyjskiej marki? Rozmyślał, jak to pięknie bywało z Popielą i Krzyształowiczem? Mówił sobie w duchu, że „najważniejsze, że będzie komu kibicować”? Właściwie to chciałem zaproponować wspólne przeprowadzenie zdalnej tomografii albo EEG engelowego mózgu. W ostateczności zadowoliłaby mnie nawet prosta psychoanaliza. Do meczu Lecha w Brugii trochę czasu jeszcze zostało, może rzucicie ciekawą hipotezę? 