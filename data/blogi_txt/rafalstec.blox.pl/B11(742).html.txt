„Oszustwo niedoskonałe” to lektura wstrząsająca, ale i obowiązkowa dla każdego, kto nie chce pasjonować się sportem naiwnie – bezrefleksyjnie wzruszać się heroizmem kreowanych przez szołbiznes półbogów, dać się omamić tezą, że przyłapani na koksie stanowią drobne lub większe błędy w systemie. Niesprawiedliwie byłoby bowiem sprowadzić książkę tylko do opowieści (też fascynującej) o tym, jak David Walsh latami tropił Lance’a Armstronga. Brytyjski reporter odkrywa cały świat wszechogarniającego szwindlu, w którym uczestniczą wszyscy zainteresowani ­– i atleci, i ich trenerzy oraz lekarze, i organizatorzy imprez, i zblatowani z nimi lub powiązani biznesowo dziennikarze, i międzynarodowe władze. Ba, pojawiają się tutaj ludzie, którzy kierują instytucjami mającymi szukać metod na walkę z dopingiem, tymczasem doping unowocześniają i propagują. Doping to nie błędy w Matriksie, doping to Matrix. Ostrzegam tych, którzy nad bolesną prawdę przedkładają kolorową iluzję, że Walsh skutecznie wysysa resztki wiary zwłaszcza w dyscypliny wytrzymałościowe. Ale tym, którzy połknęliby nie niebieską, lecz czerwoną pigułkę, rzecz bardziej niż rekomenduję. Jeśli planujecie w 2013 roku przeczytać jedną książkę o sporcie, wybierzcie tę. Sam mam kilka nadmiarowych egzemplarzy i z entuzjazmem się nimi podzielę. Zwierzcie się na forum o swoim największym kibicowskim rozczarowaniu – nie klęsce jednak, lecz triumfie, historii, idolu, bohaterze czy zdarzeniu, jakimkolwiek wspaniałym przeżyciu, które zmieniło się w niesmak wywołany kłamstwem lub innym sportowym przestępstwem (niekoniecznie podlanym szprycą, możliwości, jak wiadomo, są tutaj nieograniczone). Może być w być w pięciu zdaniach, dziesięciu lub piętnastu, byle zgrabnie, ciekawie, może oryginalnie lub odkrywczo. Wspólnie z kolegami z redakcji wybiorę pięć i ich autorom roześlę „Niedoskonałe oszustwo”. Na odpowiedzi czekam do godz. 23.59 w piątek, 17 maja.﻿ 