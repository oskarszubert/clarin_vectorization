W Liverpoolu kardynalnie pomylił się Pepe Reina; w meczu Arsenalu rozczarował Wojciech Szczęsny; wokół Manchesteru United trwa dyskusja, czy między słupkami powinien stać David de Gea, czy jednak Anders Lindegaard; Tim Howard strzelił gola dla Evertonu, ale nie okazał radości z niezwyczajnego wyczynu, bo współczuł temu, którego pokonał. Bramkarze przyciągają ostatnio uwagę, a ponieważ ich popisy zbiegły się z początkiem okresu, w którym kluby znów mogą handlować żywym towarem, mogę się wreszcie zająć tematem od dawna odsuwanym przeze mnie w przyszłość - nieracjonalnością uczestników rynku transferowego, chyba najlepiej widoczną właśnie między słupkami. Tak przywykliśmy do tego, że bramkarze są najtańsi, że rzadko uświadamiamy sobie, do jakiego stopnia są najtańsi. Otóż do ubiegłego roku więcej niż 20 mln euro kosztowali tylko Gianluigi Buffon (50 mln, z Parmy do Juventusu, rok 2001) i Francesco Toldo (26 mln, z Fiorentiny do Interu, 2001). Na rynku, na którym sezon w sezon przeprowadza się kilkanaście takich transakcji! Nigdy tego nie rozumiałem, zawsze sądziłem raczej, że czołowi specjaliści od skakania między słupkami powinni należeć do najdroższych. Po pierwsze, ich kariery trwają najdłużej, można zakładać, że będą służyć nawet kilkanaście lat. Po drugie, dzięki swojej długowieczności wolniej tracą na wartości - nawet jako trzydziestoparolatkowie pozostają dobrem pożądanym. Po trzecie, rozgrywają najwięcej albo prawie najwięcej meczów w sezonie. Po czwarte, na boisku niemal zawsze wytrzymują pełne 90 minut - trenerzy ściągają ich jedynie w przypadkach wybitnie nadzwyczajnych. Po piąte, ponoszą szczególną odpowiedzialność, tylko ich błędów nikt nie jest w stanie naprawić. Powodów, by na nich nie oszczędzać, jest mnóstwo, tymczasem dopiero minionego lata kluby zaczęły śmielej wydawać na piłkołapów. Sporo kosztowali Manuel Neuer (22 mln, z Schalke do Bayernu) i David De Gea (21 mln, z Atletico Madryt do Manchesteru Utd). To wciąż zdumiewająco krótka lista - zaledwie cztery nazwiska warte więcej niż 20 mln euro w całej historii futbolu (Galatasaray zapłaciło jeszcze 12 mln za Fernando Muslerę). Cztery bramkarskie nazwiska w gronie 178 piłkarzy, którzy kosztowali co najmniej tyle - o ile oczywiście wierzyć zestawieniom serwisu transfermarkt.de. (A jeśli nawet im nie dowierzać, to skala zjawiska się znacząco nie zmieni, królestwa za bramkarza się raczej nie proponuje). Kiedy pisałem niedawno - przy okazji premiery filmu „Moneyball” - o wzmagającej się inwazji nauki na świat futbolu, sugerowałem, że to dyscyplina dopiero wchodząca w swój wiek oświecenia. Nadal naznaczona przesądami, uprzedzeniami, osobnikami bazującymi na instynkcie, którzy bardziej ufają oku niż szkiełku. Skoro jednak drożeją bramkarze, to najwyraźniej wkraczamy w erę rozumu.﻿ PS Znów informuję/przypominam, że „A jednak się kręcil” żyje także na Facebooku, bo zaobserwowałem, że jak poinformuję/przypomnę, to się tam tłoczniej robi;-) Tutaj jestem.﻿ 