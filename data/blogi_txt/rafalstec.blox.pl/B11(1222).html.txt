Nasi siatkarze wyjechali na mistrzostwa Europy w swojej ulubionej roli - nie są faworytami, mało kto liczy na medal. Ale reprezentacja, która dzisiaj zagra z Niemcami, jest okaleczona bardziej niż kiedykolwiek wcześniej. Memoriał Wagnera to turniej towarzyski, ale jego przebieg zazwyczaj zapowiadał, co z naszymi siatkarzami będzie się działo później. Wygrywali go trzykrotnie. W 2006 r., który zakończyli sensacyjnym srebrem mundialu; w 2008 r., w którym centymetry dzieliły ich od półfinału igrzysk w Pekinie; w 2009 r., w którym zdobyli mistrzostwo kontynentu, czyli dokonali wyczynu nieosiągalnego nawet dla legendarnej grupy Huberta Wagnera. Kiedy w memoriale ledwie odrywali się od ziemi, zwiastowało to katastrofę w grze o poważną stawkę. Najsłabsze występy zakończone na najniższym stopniu podium – w 2007 i 2010 r. – poprzedziły najbardziej szokujące klęski minionej dekady – 11. miejsce na ME oraz 13. miejsce na MŚ. Gdyby ta reguła miała się utrzymać, teraz musielibyśmy oczekiwać kolejnego nieszczęścia. W sierpniowym memoriale biało-czerwoni wypadli beznadziejnie. Przegrali wszystkie mecze (z Czechami, Włochami, Rosją), urwali rywalom zaledwie jednego seta. To ich najgorszy bilans w historii turnieju. Niepokoi jednak nie bilans, lecz gra. Przewidywalna, niestabilna, w ofensywie oparta niemal wyłącznie na potężnych ramionach Bartosza Kurka, którego nie tylko polski trener Andrea Anastasi obwołuje kandydatem na najlepszego przyjmującego świata. Nastroje w środowisku są takie, że kadrowicze głośno skarżą się na atmosferę bezprecedensowo podłą i brak wsparcia. Przed dwoma laty reprezentacja też leciała na ME pokiereszowana, a jednak bez gwiazd – Mariusza Wlazłego, Michała Winiarskiego, Sebastiana Świder-skiego – zdobyła tytuł. Ozłociły ją fenomenalne zbicia przeżywającego trzecią już chyba młodość Piotra Gruszki, rozkwit Kurka, inteligencja organizującego grę Pawła Zagumnego, poświęcenie i biegłość w defensywie, szczęśliwy układ grup. Dziś wyrwy w kadrze są znacznie większe. Zmieściło się w niej sześciu debiutantów na ME, znów nie ma Wlazłego, Winiarskiego i Świderskiego, ale też Plińskiego i Zagumnego, bezdyskusyjnie najwybitniejszego polskiego rozgrywającego minionych lat. Z każdą personalną stratą reprezentacja umiała sobie poradzić – właśnie poza nieobecnością tego ostatniego. Nie ma wreszcie Zbigniewa Bartmana, w którego Anastasi mocno inwestował, w trybie alarmowym przestawiając go z przyjęcia na atak. A przecież brakuje także Gruszki. Tamtego Gruszki. 400-krotny reprezentant Polski (jest pod tym względem rekordzistą) na ME pojechał, ale on też z trudem podnosi się po urazie. Jeśli się nie podniesie, Polacy prawdo-podobnie znajdą się w opałach. Choć Kurek wciąż sprawia wrażenie atlety niezniszczalnego i nienasyconego w ofensywie, bez wsparcia ze skrzydeł może nie podołać, a tam pewniaków nie widać. Michał Ruciak to siat-karz rzetelny, lecz z ograniczeniami (ledwie 191 cm wzrostu, potrzebuje precyzyjnie wystawionej piłki), Michał Kubiak spędza w reprezentacji dopiero pierwszy sezon, a młodziutki Mateusz Mika to absolutny żółtodziób na poziomie międzynarodowym i na razie postać drugoplanowa nawet w naszej lidze. Zostaje Jakub Jarosz, który będzie się dzielił funkcją atakującego z Gruszką. Siatkarz również niepewny, po przejściach, w tym roku przebłyski miał tylko w turnieju finałowym Ligi Światowej w Gdańsku, gdzie Po-lakom do historycznego podium pomogła doskoczyć turniejowa drabinka, tradycyjnie wybitnie sprzyjająca gospodarzom. Cztery najwyżej sklasyfikowane drużyny znalazły się tam w innej grupie. Na ME Polacy wpadli do najtrudniejszej grupy pierwszej rundy. Najpierw zmierzą się z Niemcami Raula Lozano, który specjalnie mobilizuje się na mecze z biało-czerwonymi, odkąd we wrogiej atmosferze rozstał się z PZPS. Jego ludzie trenowali ostatnio w Brazylii (przegrali cztery sparingi z „Canarinhos”), a jeśli sam argentyński trener – raczej niechętny do obiecywania złotych gór – przebąkuje, że jego drużynę stać na pierwszy w historii medal, to znaczy, że czuje się bardzo pewnie. Jutro Polacy zagrają z celującymi w medal, prowadzonymi przez trzykrotnego triumfatora Ligi Mistrzów Radostina Stojczewa Bułgara-mi, a w poniedziałek ze Słowakami – najmniej w tym gronie renomowanymi i osłabionymi przez kontuzję rozgrywającego Michała Masnego, ale groźnymi, skoro umieli w tym roku zwyciężyć w Lidze Europejskiej. W turnieju możemy się jednak spodziewać zaskakujących zwrotów, bowiem w systemie rozgrywek jak zwykle nie brakuje psujących rywalizację małych dziwactw lub dużych absurdów. W pierwszej rundzie odpadają tylko ostatnie drużyny każdej grupy, a zwycięzcy grup mogą w ćwierćfinale spotkać się z rywalami, którzy zajęli w nich trzecie miejsca. Czyli np. jest możliwe, że Polska dwukrotnie z rzędu zagra ze Słowacją. Co więcej, niewykluczone, że biało-czerwoni będą mieli powody, aby rozważyć podłożenie się rywalom. Jeśli bo-wiem skończą pierwszą rundą jako wiceliderzy, w ćwierćfinale zderzą się prawdopodobnie z murowanymi faworytami Rosjanami. Bezpieczniej zsunąć się na trzecie miejsce. A z deklaracji Anastasiego wynika, że bez skrupułów poleci oddanie meczu, jeśli uzna je za korzystne. Polscy siat-karze mają zresztą fatalne wspomnienia z grania serio bez względu na okoliczności – gdyby w zeszłym roku na pełnym skandali mundialu nie uparli się wygrać grupy, nie zostaliby w drugiej rundzie znokautowani przez Brazylię. W Europie blady strach wśród rywali wywołuje tylko Rosja. Za nią jest przepaść, a potem spora grupka zespołów bardziej lub mniej śmiało myślących o podium – wśród nich reprezentacje po radykalnych rekonstrukcjach, jak opuszczona przez wspaniałego rozgrywającego Nikolę Grbicia Serbia czy kompletnie przebudowane Włochy. Trwałej hierarchii ustalić nie potrafi nikt, o czym świadczą także prognozy fachowców – nasz Grzegorz Wagner doradza, abyśmy przywykli do porażek, tymczasem fantastyczny serbski bombardier Ivan Miljković umieszcza Polskę na drugiej pozycji wśród faworytów. Chaos pogłębiają wyniki o mistrzostw Europy. Na przedostatnich medale zdobyli Hiszpanie, Rosjanie i Serbowie, na ostatnich – Polacy, Francuzi i Bulgarzy. Na podium nie utrzymał się nikt. Dla nas przyjemnie brzmi konstatacja, że w 2009 r. złoto wzięli biało-czerwoni, a dwa lata wcześniej ich aktualny trener Andrea Anastasi. Dopadł go Hiszpanami, którzy skaczą do piłki dla kraju wyżej od siatkówki ceniącego nawet hokej na wrotkach i sprawił on największą chyba sensację w dziejach turnieju. A skoro udało się z nimi...﻿ 