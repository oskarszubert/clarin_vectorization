Po własnych wakacjach widzę, jak ciężki rok przeżywa polska piłka. Najpierw pogruchotałem sobie stopę i wciąż tuptam wolniutko, więc musiałem zrezygnować z łażenia po Islandii (planowałem zacząć łazić za kilka dni). A w środę ofiarnie walczącej Wiśle Kraków paskudny numer wycięli niewychowani Estończycy, więc bezcelowa okazała się moja decyzja, by przyspieszyć urlop, zdążyć z powrotem na ostatnią rundę eliminacji Ligi Mistrzów i z bliska podziwiać głośno zapowiadany awans polskiej drużyny. Moja prawa stopa i Wisła razem wzięte to naprawdę wyrok zbyt surowy, nawet biorąc pod uwagę odwiecznego pecha polskiego futbolu. Tak czy owak wakacje odbębnić trzeba, co oznacza odwyk od blogowania. Mam nadzieję dać radę - początki są obiecujące, dziś mi się udało, choć porywający finał Ligi Światowej zadania nie ułatwił. A zatem przestaję pilnie śledzić wydarzenia sportowe, spróbuję pomilczeć. Spędzę tydzień w ciemnościach, przez następne dni będę eksplorował grupkę państewek, które dawały ostatnio wycisk polskim piłkarzom. Na razie. 