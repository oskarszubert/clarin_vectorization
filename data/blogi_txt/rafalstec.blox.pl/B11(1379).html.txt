Rooney znów poczuł, że jest piłkarzem wybitnym. Nie wiem, co bardziej podziwiać w jego dzisiejszej przewrotce, dającej zwycięskiego gola w derbach Manchesteru - perfekcję wykonania jednego z najbardziej wymagających technicznie (i fizycznie!) zagrań, czy decyzja, by w ogóle akurat tak spróbować. Co ja zresztą w odurzeniu wypisuję, jaka decyzja, jakie próby, piłka szybuje ze skrzydła zbyt szybko, by cokolwiek analizować - fenomenalny strzał zawdzięczamy raczej instynktowi, eksplozji mocy drzemiącej w drapieżniku, który nie kontroluje swojego sportowego geniuszu - to geniusz steruje nim. Akrobatycznych goli trochę już w historii futbolu padło. Strzelali bosko snajperzy wybitni, jak Marco van Basten:  ...strzelali - jeszcze bardziej bosko - gracze zapomniani, jak Mauro Bressan z Fiorentiny:  ...strzelali najwięksi w historii, jak Pele w meczu z Belgią. Strzelali przewrotką gracze, dla których to był naturalny odruch, bo saltem celebrowali każdą zdobytą bramkę, jak Hugo Sanchez:  ...strzelali gracze uchodzący za pokracznych, jak Peter Crouch:  ...Youri Djorkaeff postanowił nawet uderzać (pół)przewrotką z bardzo ostrego kąta:  Ale dzisiejszy wyczyn Rooneya kojarzy mi się przede wszystkim z krzywdą, jaką swego czasu wyrządził Valencii Rivaldo:  Jak bowiem Brazylijczyk w ostatniej minucie ostatniej kolejki ligi hiszpańskiej podarował Barcelonie awans do Ligi Mistrzów, tak i Rooney spłodził swoje arcydzieło w chwili arcyważnej, gdy ważyły się losy derbów Manchesteru, a poniekąd również rywalizacji o mistrzostwo Anglii. To aż nierzeczywiste - cios, o którym śnią wszyscy wyczynowi i amatorscy kopacze świata, zadać w takiej chwili... Sam Wayne już zdążył wydukać, że poprzednio z przewrotki trafił w szkole...  Swego czasu składałem hołd wdzięczącej się na Old Trafford najpiękniejszej parze na świecie, którą angielski napastnik tworzył z Cristiano Ronaldo. Duet z Nanim, który dziś asystował, sam ładnie strzelił i od wielu tygodni rozstrzyga o wynikach MU, nie musi być brzydszy. Zwłaszcza z Rooneyem czarującym na drugim piętrze, Rooneyem, który dziś wskoczył na podium mojego prywatnego rankingu najwspanialszych futbolowych przewrotek: 