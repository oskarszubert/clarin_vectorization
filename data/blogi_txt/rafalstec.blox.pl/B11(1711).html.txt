Sevilla przegrała z Bragą (dwukrotnie!) i nie awansowała do Ligi Mistrzów, więc odcięła się od obfitego źródła finansowania, które pozwoliłoby jej choć częściowo nadążać ekonomicznie nad kolosami zasłaniającymi całą resztę ligi hiszpańskiej. Jej wpadka - ach, ten koszmarny wieczór Andresa Palopa - to przygnębiająca wiadomość dla wszystkich, którzy wyżej uszu mają oglądania co weekend, jak krajowi rywale klękają na sam widok piłkarzy Barcelony i Realu Madryt, a ci wychodzą z kolejnych zwycięskich sparingów bez drobnych choćby zadraśnięć. Tego lata mistrz Hiszpanii wziął już wyborowego snajpera Davida Villę, a zaraz weźmie wybitnego defensywnego pomocnika Javiera Mascherano. Wicemistrz wziął natomiast tłumek arcyzdolnych młodzieńców i oddał ich w ręce Jose Mourinho, trenera, który nigdzie nie przegrał - kolekcjonował trofea i w Portugalii, i w Anglii, i we Włoszech. A konkurenci? Trzecia w minionym sezonie Valencia oderżnęła sobie obie najwartościowsze pary nóg - oddając wspomnianego Villę oraz Davida Silvę. Czwarta Sevilla odetchnie z ulgą, jeśli zatrzyma Luisa Fabiano, o wzmocnieniach nie ma mowy, aktualną formę właśnie zaprezentowała. Piąta Mallorca, której utrzymywanie się przy życiu jest jedną z największych zagadek europejskiego futbolu, ze względu na zrujnowane finanse została wyproszona z europejskich pucharów. Z szóstego, uwodzącego stylem Getafe też zbiegli lokalni superbohaterowie - Pedro Leon oraz Roberto Soldado. Właściciel siódmego Villarrealu dawno temu uświadomił kibiców, że w czasach kryzysu trzeba prowadzić się skromniej. Mowę pogrzebową można by ciągnąć, pośród drużyn z ambicjami tylko Atletico Madryt nie wypuściło liderów drużyny, podbierając w dodatku rywalom świetnego obrońcę Diego Godina. Zdaję sobie sprawę, że z przesunięć transferowych nie wywróżymy przebiegu całego sezonu, że wycenieni na dziesiątki milionów euro niekiedy zawodzą, że wyrwana z rezerw młodzież może rozkwitnąć szybciej niż się spodziewamy. Ale na razie wciąż przybywa powodów, by przeczuwać, że ekstremalność rywalizacji o mistrzostwo Hiszpanii jeszcze się pogłębi. W wielu krajach - Holandia, Rumunia, Turcja, Portugalia, Rosja etc - sensacyjne wyniki osiągają ostatnio kluby z prowincji. Primera Division nadal zmierza w przeciwnym kierunku. Choć po jej boiskach biegają tabuny wirtuozów techniki (dlatego nawet mecze słabych oferują mnóstwo wrażeń), to wyścig po tytuł, który powinien wywoływać najwięcej emocji, znów grozi nam przeraźliwą nudą.  Nie tylko nam. Fanom na Camp Nou i Santiago chętnie się wyrzuca, że kiedy już przycupną na stadionowym krzesełku, nieruchomieją, niemal nie otwierają paszcz, kontemplują zamiast przeżywać. Paradoks: wraz z dokupywaniem gwiazd zjawisko może narastać. Skoro niepokój o wynik ożywia kibiców raz na pół roku... 