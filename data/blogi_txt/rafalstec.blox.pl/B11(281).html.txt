PZPN rozesłał po redakcjach zaskakującego mejla. Tytułuje go szumnie „Podsumowaniem roku pracy Franciszka Smudy”, ale wypełnia nagim statystycznym zestawieniem, w którym czytamy np., że reprezentacja za kadencji obecnego selekcjonera cztery mecze wygrała, pięć zremisowała i pięć przegrała. Co zgodnie z wolą samego szefa całego bałaganu - inaczej naszej kadry nazwać nie sposób - nie powinno mieć żadnego znaczenia, bo na razie nie organizujemy sparingów w poszukiwaniu zwycięstw, lecz w poszukiwaniu wojaków, z których zlepimy oddział bitny, zdolny walczyć ku chwale ojczyzny podczas Euro 2012. Jeśli jednak PZPN proponuje zadumać się przez chwilę nad wynikami, to ja proponuję ich własną interpretację. Przeciwników Polaków dzielę na tych, którzy prezentują poziom odległy od niezbędnego, by wystąpić na mistrzostwach naszego kontynentu, oraz na tych, którzy wedle mojej oceny kopią lub są w stanie kopać na poziomie turnieju finałowego. Do pierwszej kategorii zaliczam Kanadę, Tajlandię, Singapur, Bułgarię, Finlandię oraz Ekwador - w starciach z nimi podwładni Smuda uzbierali aż cztery zwycięstwa. Do drugiej kategorii wrzucam Serbię, Ukrainę, USA, Rumunię (mimo poważnego kryzysu), Danię, Hiszpanię, Kamerun oraz Australię. Tutaj bilans wygląda beznadziejnie - trzy remisy, pięć porażek, stosunek bramek 4-17. Jeszcze raz: nie chcę znęcać się nad kadrą za miesiące nędznej kopaniny, rozumiem, że porażek Smuda potrzebuje dla osiągnięcia wyższego celu. Swoje małe statystyczne podsumowanko rzucam tylko z kronikarskiego obowiązku i w odpowiedzi na zagajenie PZPN-u. Inni wyzłośliwiają się chętniej, dlatego selekcjoner ogłosił w wywiadzie dla „Piłki Nożnej”, że dziennikarze już go nie denerwują, a wkur... Czym zawinili? Przede wszystkim odwoływaniem się do rankingu FIFA, w którym Polacy leżą pod Panamą, Ugandą czy Albanią. Rzeczywiście, niemądre to namolne odwoływanie się. Skoro zwolnionio nas z eliminacji do Euro 2012 i rozgrywamy tylko sparingi, to i rankingowych punktów nie ma jak zdobywać - co sam zapowiadałem i tłumaczyłem. Furię Smudy nie całkiem jednak rozumiem. Sądzę, że szeroko pojmowana opinia publiczna - i lud ujadający w mediach, i lud ujadający na ulicach - traktuje go wyjątkowo łagodnie. Owszem, wytykamy mu, że wyprawy za ocean są bezsensowne, bowiem w trakcie latania po USA i Kanadzie dałoby się przeprowadzić kilka dodatkowych, bezcennych treningów. Ale wytykamy mu delikatnie, bez przesadnego awanturowania się. Zaledwie półgębkiem wypominamy też trenerowi, że ciąga po Amerykach zaawansowanego wiekiem napastnika Niedzielana, by potem osadzić go w rezerwie na 160 ze 180 minut gierek z USA i Ekwadorem. Zamiast dramatyzować, że Smudę opętało, bo chce przymuszać piłkarzy do gry brawurowej i szuka natchnienia w stylu reprezentacji Niemiec, lekko tylko się uśmiechamy, że kadrę wreszcie przejął uroczy, nieszkodliwy wariatuńcio, więc nasz kopacz wreszcie dostał to, na co zasługuje. Ze zrozumieniem przyjmujemy podstawową aktywność selekcjonera - uprawianą nawet na drugoligowych zagranicznych stadionach żebraninę u obcokrajowców z nadwiślańskim obciążeniem genetycznym, która ma wzbogacić kadrę o jakichkolwiek piłkarzy nieskażonych dorastaniem pod nadzorem polskiej myśli szkoleniowej. Ba, nikt nie oskarża Smudy - przynajmniej publicznie - o łapówkarskie konszachty z menedżerami, mimo że Smuda również, jak jego poprzednik, ignoruje atuty różnych Gancarczyków czy Piotrów Brożków. Gdy obu uparcie nie powoływał Beenhakker, był zbrodniarzem tym bezczelniejszym, że talenty obu promowanych lewych obrońców - dziś ślęczących na ławce nawet w klubach - ubijał ostentacyjnie, na oczach całej Polski i wbrew napomnieniom autorytetów. Smudzie wybaczają najbardziej bezlitośni recenzenci, Smuda ma prawo szczebiotać bez umiaru i sensu - niedawno znienacka palnął, że czas wesprzeć defensywę kadry na Arkadiuszu Głowackim, którego nie wystawił dotąd w żadnym sparingu, który przez całą karierę zawodził w najważniejszych meczach Polski i krakowskiej Wisły, który w lidze tureckiej głównie się leczy. A dziś dowiadujemy się, że nieodwołalną w zapowiedziach reprezentacyjną banicję dla Peszki (za nocną libację) nasz ulubiony trener postanowił jednak odwołać. Ułaskawił moczymordę od razu, nie wytrwał w postanowieniu o karze nawet jednego zgrupowania. I też nie słyszę, by lud ponownie planował bojkotować mecze. Przywykliśmy, że Smuda lubi wycofywać się z obietnic, zapominać o własnych groźbach, pleść trzy po trzy. Skąd ta gromadna, niemal bezwyjątkowa wyrozumiałość i tolerancja dla selekcjonera? Chyba z ostatecznej rezygnacji i dojrzałości kibica, który pojął, że okrucieństwem byłoby żądać od sportowych inwalidów, by rywalizowali z piłkarzami pełnosprawnymi. Pogodziliśmy się z losem, reprezentacja stała się drużyną, od której nikt już niczego nie wymaga. Na kolejne zwycięstwo w sparingu czekamy z takim samym zniecierpliwieniem, z jakim zwycięstw w meczach o punkty wypatrują szalikowcy z Luksemburga. Z podglądania, jak nasi kopacze partaczą, niektórzy czerpią wręcz perwersyjną przyjemność, przybywa podglądaczy, którym do pełnej satysfakcji brakuje efektownej, dwucyfrowej porażki - nikt przytomny nie mówi już o klęskach - z nacją peryferyjną, Mołdawią albo inną Maltą. W końcu po raz pierwszy nasza reprezentacja w międzynarodowych rankingach plasuje się niżej (na 36. miejscu w Europie) niż nasze kluby (na 27. miejscu w Europie). Dotąd było odwrotnie. Moc mentalnościowego przełomu uświadomiłem sobie po meczu z Australią. Nasi przerżnęli, ale na wyścigi wynajdywaliśmy powody do optymizmu. Reagowaliśmy jak wspomniany szalikowiec z Luksemburga, który wypina się z dumą, gdy do 64. minuty jego piłkarze postraszą potężnego rywala utrzymywaniem bezbramkowego remisu. Zdajemy sobie sprawę, że dzisiaj nie jesteśmy bliżej sukcesiku na Euro 2012 niż wczoraj, dlatego mamy szansę, by podczas wielkiej futbolowej imprezy wreszcie nie wpaść w depresję. Jeśli nikt nie będzie kolportował dyrdymałów o wychodzeniu z grupy, ucieszy nas każdy ewentualny punkcik. A w zdobycie punkcika wierzyć wolno, nie takie cuda na boiskach się zdarzały.  Smuda, uprawiający fach wyjątkowo niewdzięczny w okresach niepowodzeń, jest niesłychanym szczęściarzem. Zwierza się, że jako selekcjoner cierpi, a naród nie chce go linczować. Raczej przytula, głaszcze, pociesza. To pierwszy selekcjoner, któremu po serii porażek tłum przede wszystkim współczuje. Jeśli Brazylijczycy i Anglicy kierowanie swoimi reprezentacjami futbolowymi lubią nazywać najgorszą pracą na świecie, to my powinniśmy obwołać dłubaninę przy naszej kadrze robotą najprzyjemniejszą. 