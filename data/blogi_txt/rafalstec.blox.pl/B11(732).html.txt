Trochę żałuję, że Waldemar Fornalik zamierza, jak wnoszę z jego manewrów sparingowych, żonglować konfiguracjami taktycznymi 4-2-3-1 oraz 4-4-2, bezpieczniej czułbym się chyba przy wybieraniu między 4-2-3-1 a 4-3-2-1. We wtorkowy wieczór to już w ogóle bez wahania - wobec pomoru skrzydłowych - preferowałbym ustawienie zwane z powodu kształtu „choinką”. Skończyliśmy pisanie, redagowanie i składanie jutrzejszej „Gazety Sport.pl” poświęconej wiadomemu meczowi (polecam Kuczoka), a mnie zachciało się zabawić w selekcjonera - selekcjonera, nie trenera - i ulepić autorską jedenastkę na Angoli. Dłoń odmawiała posłuszeństwa tylko przy nazwisku Kamila Grosickiego, ale wyperswadowałem jej buntownicze podrygi, tłumacząc, że na ostatniej nieobsadzonej pozycji wybieramy między dżumą a cholerą. Toż chyba nie wypchniemy na murawę Narodowego Adriana Mierzejewskiego, który w sparingu z RPA przy każdej, zawsze desperackiej próbie wejścia w bezpośredni kontakt z piłką przypominał, że na tureckim wygnaniu go do niej nie dopuszczają wcale?! Anglicy nie wywołują na mnie specjalnego wrażenia, od lat widzę w nich bazgraninę wymazywaną luksusowymi piórami, za jedną z sensacji Euro 2012 uważam, że wyleźli z grupy. Ale przy naszej piszczącej biedzie ta ich ciężkawa bazgranina zaczyna wyglądać na świadomie arcydzielne kreski Picassa. Wybieram ścisk w środku, bo nie wierzę, by Anglicy - zwłaszcza pod Royem Hodgsonem - usiłowali rozrywać gęstą polską ciżbę podstępem, czyli graniem kombinacyjnym, łatwiej wyobrażam sobie próbę rozsadzenia jej zwalistością Andy’ego Carrolla. A Grosickiego traktuję w rozpaczliwej ostateczności jako marniejszą wersję Theo Walcotta, czyli nieprzesadnie boiskowo bystrego, polegającego na przypadkowych dotknięciach piłki pędziwiatra, który przy sprzyjających zawirowaniach powietrza może się przydać w kontrataku - i świadomie nie wymieniam tu liczby mnogiej. A wy? Jak zasadzilibyście się na Angola?﻿  PS Przypominam o konkursie na „Jasnowidza roku”.﻿ 