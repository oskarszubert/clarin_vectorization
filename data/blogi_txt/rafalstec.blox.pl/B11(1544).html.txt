Doświadczeni blogerzy niezmordowanie pouczają mnie, bym wykorzystywał osobisty charakter gatunku i pozwalał sobie tutaj na więcej - znacznie więcej - niż w „Gazecie”, dlatego wyznaję bez skrępowania: wreszcie jestem, do cholery, w ekstazie z powodu polskiej piłki. Ekstazie, której pewnie bym tu z siebie nie wylewał, gdyby nie szokujący dla mnie tytuł relacji kolegów zczuba: „Remis Polski z Serbami po nudnym meczu”. Nudnym!?W sobotę, gdy przeżuwaliśmy w Chorzowie belgijskiego gniota, w ekstazie jakoś nie byłem. Niby z goli Smolarka się cieszyłem, niby fruwający nad głowami piłkarzy Beenhakker mnie poruszał, ale ogólnie raczej czułem, że reprezentacja dopełniła czystej formalności. Dopiero dziś, gdy ekipa głęboko rezerwowa ledwie chwytała równowagę na poharatanej przez pogodę murawie w Belgradzie, jej okupiony potwornym wysiłkiem występ prawie mnie porwał. No, może nie tyle jej ostatni występ, co razem z nim wzięta refleksja, jak piękne były całe te eliminacje.Po losowaniu grup machnęliśmy rękami. Byliśmy nie tyle zrozpaczeni, co smętnie zrezygnowani. Pewne rzeczy zwyczajnie nie mieściły się w głowach, nawet tych zakażonych beznadziejnym optymizmem. Nie przegrać ani razu z Serbią!? Z Serbią, która wystawia ludzi z Manchesterów i Interów Mediolan (dziś nie grał), za innych Valencia płaci 20 mln euro, a o jeszcze innych bije się pół ligi włoskiej!? Wygrać i zremisować z Portugalią!? Wygrać tak mocną grupę!? Będę się upierał: to największa sensacja sprawiona przez naszą reprezentację od legendarnego remisu na Wembley. A wczoraj oglądanie - już na spokojnie - takiego sobie ligowca Wawrzyniaka, który niekiedy potrafił pod wywieraną przez rywala presją przyjąć piłkę, umiejętnie się zastawić, odwrócić i celnie podać, sprawiało mi niewysłowioną przyjemność. Przed przerwą się trząsł i radził sobie średnio, ale potem - jak to u Beenhakkera - postępy robił błyskawiczne. (O 100 sekundach, w których Serbowie dwukrotnie wepchnęli piłkę do naszej bramki, szczerze mówiąc już zapomniałem.)Mityczny październik '73 przywołuję nieprzypadkowo, bowiem właśnie na Wembley - już innym, nowiusieńkim, lśniącym - wyścig o mistrzostwa Europy z kretesem przegrała przed chwilą Anglia. Anglia pełna megagwiazd, które wcale nie musiały pobić przeciwników mocniejszych niż Polacy. Przeciwnie, duet ich pogromców (Chorwacja i Rosja) uważam nawet za o co najmniej jedno piekło mniej straszny niż gwiazdy portugalskie i serbskie, które w światowym futbolu zapracowały na reputację bezsprzecznie okazalszą.A jednak wyspiarze, chyba najbardziej wyniosła i zarozumiała nacja w świecie futbolu, prawdopodobnie właśnie opijają klęskę ponurymi wspominkami sprzed 34 lat. I wyłapują różnice: wtedy Polska grała o epokowy triumf, dziś Chorwacja grała dla frajdy, bo awansowała już wcześniej. Mimo to zwyciężyła.Chorwacja, Polska, Rosja. Niemal wszyscy inni finaliści widzieli w przebrnięciu eliminacji żmudny obowiązek. My - wraz z Chorwatami i Rosjanami - osiągnęliśmy fantastyczny sukces.PS. Anglicy, jak pewnie sami się zorientowaliście, to pod względem sportowych fascynacji lud dość specyficzny. Kiedy w sobotę Izrael wygrał z Rosją i podarował im ostatnią - nawet zdaniem wyspiarskich mediów niezasłużoną - szansę na awans do Euro, internetowy portal BBC miał na czołówce relację z meczu krykieta Sri Lanka - Australia. Dlatego już wiem, czego przyjaciołom z Anglii życzyć na czas ME. Udanych krykietowych bojów ze Sri Lanką. 