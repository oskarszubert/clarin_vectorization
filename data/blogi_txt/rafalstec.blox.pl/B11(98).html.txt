Przed szlagierem najbardziej utytułowanych międzynarodowo klubów na kontynencie - podupadłych ostatnio Realu Madryt i Milanu - trąbiło się przede wszystkim o rekordach. Filippo Inzaghi (niesłychane, ale nigdy wcześniej nie zagrał na Santiago Bernabeu!) miał strzelić 69. gola w europejskich pucharach i wyrównać Gerda Muellera (według Włochów, UEFA zalicza Niemcowi "tylko" 62 trafienia). W drużynie Realu miał natomiast snajpersko poszaleć Raul Gonzalez, który ściga Inzaghiego (Włosi dawali mu 66 bramek, UEFA jedną więcej) i na pewno go zdystansuje, bo urodził się cztery wiosny później. Poławiaczy rekordów usatysfakcjonował tylko Hiszpan, na boisku rekordowo było od kardynalnych błędów (począwszy od sędziowskich - na korzyść obu stron). Ani piłkarze Realu, ani piłkarze Milanu nie sprawiali wrażenia zdolnych przetrwać w rozgrywkach do późnej wiosny, doskonale za to podsumowali zadziwiającą kolejkę Champions League, w której najsławniejsi gracze niezrozumiale często okazywali słabość, podobnie zresztą jak ci trochę mniej sławni - siedem goli samobójczych i trzy niewykorzystane rzuty karne to również musi być, nie będę nawet sprawdzał, rekord LM. Wracając do Madrytu - liczne wpadki Ikera Casillasa zaskakują, wpadkę Didy można wręcz uznać za wpadkę oczekiwaną. Brazylijczyk to - skoro już jesteśmy przy niewyjaśnionych zdarzeniach z Archiwum X i nagłych przemianach herosów w zwykłych ludzi - jeden z najbardziej tajemniczych przypadków we współczesnym futbolu. Należał niegdyś do ścisłej czołówki najznakomitszych bramkarzy na planecie (zdaniem wielu był wręcz najznakomitszym), aż tu pewnego dnia dostał w głowę racą - w trakcie przerwanych derbów Mediolanu w LM - i od tamtego incydentu powoli, acz konsekwentnie stawał się piłkołapem beznadziejnym. Coraz chętniej popełniał kuriozalne błędy, został osadzony w rezerwie, potem odsunięty jeszcze dalej od boiska, bo na trybuny. Kiedy wracał, działy się dziwne rzeczy, pewnego razu w trakcie meczu doznał urazu kręgosłupa, choć oglądał go z ławki (zrobił sobie krzywdę wstając). Dziś raczej nikogo nie wprawił w zdumienie, gdy wypuszczał piłkę z rąk po leciutkim strzale Granero i podarował gola Realowi - zresztą w czasach świetności zachowywał się podobnie, manifestował pewność siebie także w ten sposób, że futbolówki często nie łapał, lecz ją po uderzeniach rywala niedbale odbijał. Tyle że wówczas nie tracił nad nią kontroli. Przywołuję postać Didy, mimo że jego wybryk nie przeszkodził drużynie niespodziewanie wygrać (3:2), bo na Santiago Bernabeu obiecywano nam orgię rekordów. Do obietnic się przywiązałem i zwracam uwagę na grupkę bramkarzy zatrudnianych obecnie przez Milan - są nimi Dida (36 lat), Christian Abbiati (32), Marco Storari (32) i Flavio Roma (35). Dzięki pozyskaniu latem tego ostatniego rossoneri odmłodzili kadrę, bo do ligi greckiej wyniósł się Zeljko Kalac (37). W klubie został natomiast (jako trener) Valerio Fiori, który rok temu zakończył karierę (miał 39 lat). Gdzie tutaj rekord? Otóż aż pięciu z nich stało w minionych dwóch latach w bramce Milanu w oficjalnych meczach o stawkę. I przez te dwa sezony Milan nie znalazł zasługującego na tytuł - w pełnym tego słowa znaczeniu - podstawowego. Najbliżej był Abbiati, który jednak wiosną zerwał więzadła. Oczywiście zerwał je, co podaję a propos serii dziwnych zdarzeń, po zderzeniu z kolegą z drużyny Giuseppe Favallim. Znacie inny w miarę klasowy klub przez dwa sezony wstawiający między słupki pięciu ludzi i pozbawiony numeru jeden? Znacie inny, który nawet czwartym w klubowej hierarchii bramkarzem nie mianuje zdolnego młodzieńca, lecz daje przyjemną fuchę ambitnemu 35-latkowi? I wcale nie awanturuję się ze względu na odesłanego do Chievo Werona Michała Miśkiewicza... 