Zaskakujący zwrot akcji po klubowych mistrzostwach świata. Trener Rafa Benitez wreszcie coś z Interem wygrał, ale zdaje sobie sprawę, że choć kibice trofeum sobie cenią, to już zapomnieli, jak się nazywali pokonani rywale. Dlatego zamiast się cieszyć, ruszył do gwałtownego kontrataku. Turniej był nudnawy. W półfinale Koreańczycy z Seongnam wytrzymali bez straty gola trzy minut, w finale Kongijczycy z Mazembe - niespełna kwadrans. Nie sposób nawet wyczuć, czy mediolańczycy odzyskali moc. Mecze były byle jakie, faworyci wygraliby je w półtruchcie. Benitez to wszystko wie i nie przypuszcza, że beznadziejna jesień w Serie A zostanie mu przebaczona. A za sukcesik (dla niego tylko sukcesik, fundamentalną pracę piłkarze wykonali w Lidze Mistrzów) zapłacił słono - kontuzją rozgrywającego Wesleya Sneijdera, który będzie pauzował w trakcie styczniowego nadrabiania ligowych zaległości. Właściciel Interu nie ma szczęścia do historycznych wieczorów. Zaraz po finale Champions League usłyszał od Jose Mourinho, że ten wynosi się do Realu Madryt. Tuż po dzisiejszym finale usłyszał od trenera, że jest oszustem. Co oczywiście nie zostało podane wprost, choć generalnie Hiszpan przemawiał bardzo wprost. Obwieścił, że przełożony obiecał mu trzy transfery, by nie dokupić do drużyny nikogo. Że on, Benitez, czuł się po wakacjach „w stu procentach rozczarowany". Że odziedziczył grupę podstarzałą. Że poprzednik piłkarzy zaniedbywał i wycisnął do ostatniej kropli, więc teraz trzeba było ich zagonić na siłownię, a oni zaczęli padać jeden za drugim. „Widzę trzy możliwości. Pierwsza: dostaję 100 procent poparcia i czterech- pięciu graczy, już zaraz, w styczniu. Druga: kontynuujemy pracę z tym, co jest, bez planu, z obwinianiem o wszystko trenera. Trzecia: rozmawiamy z moim agentem i osiągamy porozumienie”. Brzmi jak ultimatum. I publiczne wotum nieufności wobec swoich piłkarzy, w dodatku wygłoszone w chwili, gdy unosiła ich zasłużona euforia. Robi się w Mediolanie pasjonująco. W drugim tamtejszym klubie (dziś w kiepskim stylu przegrał z Romą) przybywa świrów, w Interze przybywa powodów, by się upierał, że syndrom sierot po Mourinho istnieje. Sądzicie, że Benitez dotrwa do wiosennego rewanżu za finał LM z Bayernem? 