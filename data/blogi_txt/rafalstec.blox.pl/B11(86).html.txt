Czy huczne ogłaszanie, że zbliżyliśmy się do granic ludzkich możliwości, nie wynikało z naszej pychy, z przeświadczenia, że pozjadaliśmy już wszystkie rozumy i jeśli nawet wylądują u nas kosmici, to wydźwigniemy ich cywilizację na wyższy poziom? Najbardziej wyśrubowane lekkoatletyczne rekordy miały ponoć zacząć dzielić się na dwie grupy - te, które przez wieczność ani drgną, oraz te, które będziemy poprawiać niemal w wymiarze nanosekund albo nanometrów. Aż przybiegł Usain Bolt. Jamajczyk jest oczywiście zjawiskiem szokującym - choćby biegł w tłumniejszym niż ośmioosobowy finale, to idę o zakład, że też nikt nie zająłby za nim drugiego ani trzeciego miejsca. Gdyby w sporcie istniała cząstkowa choćby sprawiedliwość, Bolt w Berlinie zająłby szpagatem wszystkie stopnie podium. Wielu mądrych ludzi diagnozuje, że jest wybrykiem natury absolutnie unikalnym, że okaże się następnym Bobem Beamonem wyprzedzającym swoją epokę, że w żadnym razie nie zwiastuje trendu częstszego pokonywania kolejnych barier. Właśnie dlatego, że według naukowców homo sapiens nie miał prawa przemknąć 100 metrów w 9,58 przez rokiem 2030. Nie wierzę. Wyznaję to szeptem i z pewną taką nieśmiałością, ale nie wierzę. Wierzę tylko w ograniczenia naszej wyobraźni. Nauka też mknie jak oszalała, a pól do popisu dla jajogłowych jest mnóstwo. Dietę już optymalną jeszcze zoptymalizujemy. Trening już optymalny jeszcze zoptymalizujemy, wyselekcjonujemy z dokładnością do jednego włókienka mięśnie niezbędne do idealnego biegania, którym warto poświęcić najwięcej pracy. Położymy inną bieżnię - wydajniej zwracającą energię włożoną w bieg, być może leżącą na osobnym torze, np. na środku stadionu, by sprinterzy deptali co innego niż długodystansowcy. Będziemy szukać wśród innych kandydatów na szybkobiegaczy - dotąd zbyt wysokim młodym odmawiano naturalnych predyspozycji do bicia rekordów, bo miało im rzekomo brakować sprzyjającej sprinterom struktury mięśniowej i zdolności do błyskawicznego wyjścia z bloków, teraz znienacka dla wszystkich stało się oczywiste, że wygodniej przemierzać dystans 41 krokami - jak dwumetrowy Bolt - niż 45 lub więcej kroczkami. Odkryjemy wreszcie jeszcze doskonalszą, efektywniejszą mechanikę ruchu biegnącego homo sapiens. Pamiętacie, jak niejaki Bokloev ze Szwecji - postać tragiczna, niewystarczająco doceniona przed końcem kariery - mimowolnie zrewolucjonizował skoki narciarskie, bo zaczął fruwać kompletnie inaczej niż się przyjęło? W sprincie aż tak spektakularnej, radykalnej zmiany pewnie nie przeżyjemy, nikt nie będzie biegał do tyłu lub na czworakach, ale modyfikacje mogą być znaczne. Dlaczego niby stwór boltopodobny nie miałby jeszcze wyraźniej wyprzedzać słonia, bydlę przecież wyjątkowo niegramotne, które osiąga nawet 40 km/h? Już widzę roje matematycznych modeli, które postawią na głowie nasze wyobrażenie o właściwym dwunożnym przemieszczaniu się z miejsca na miejsce. No dobra, ja też nie wierzę, że jamajski jajcarz naprawdę wybiegał te 9,58 i 19,19. To gruby błąd w Matriksie, elektronika za karę nam siadła, nad ranem nastąpi koniec świata. W urodziny Bolta, żeby było symboliczniej. 