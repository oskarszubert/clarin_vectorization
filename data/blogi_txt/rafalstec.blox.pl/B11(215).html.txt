Zziajany i ociekający szampanem Daniel Pliński powtarzał po meczu z Portugalią jak najęty, że „wybitny trener Raul Lozano to najlepsze, co się mogło przydarzyć polskiej siatkówce”. Nikt go nie podpuszczał, nikt nie podsuwał mu tematu, wypytywaliśmy go - ja i jeszcze dwóch dziennikarzy - ogólnie o wszystko. (Wtrącę tutaj, że Daniel jest bezwzględnie najbardziej interesującym rozmówcą w 12-osobowej kadrze siatkarzy z turnieju w Espinho. Należy do rzadkiego gatunku sportowców unikających nieznośnych komunałów o dawaniu z siebie wszystkiego i zawieszaniu wysoko poprzeczki, w dodatku znajdywanie innych słów i zdań przychodzi mu naturalnie, nie usiłuje filozofować, nie przekombinowuje, zwyczajnie ciekawie gada).Dzisiaj środkowy reprezentacji spontanicznie złożył hołd argentyńskiego selekcjonerowi, co ucieszyło mnie specjalnie. Obawiałem się i właściwie wciąż obawiam, że po licznych porażkach jego autorytet nieco podupadł i że grupę przestało spajać bezwzględne zaufanie w jego kompetencje. Przed turniejem w Espinho nie wystarczały mi zapewnienia o braku konfliktów i podziałów w zespole, tak jak członkom zespołu brak konfliktów i podziałów nie wystarcza, by miesiącami razem pracować i przeć do celu w kolorach medali. Niezbędna jest odpowiednia chemia - jeśli boss (używam beenhakkerowego tytułu nieprzypadkowo) i jego ludzie się wzajemnie nie inspirują, to nie będą w stanie poświęcać się na całego w hali treningowej.Opinia Plińskiego oczywiście niczego nie gwarantuje, a gdyby koledzy jej nie podzielali, swoim wotum separatum publicznie by się zapewne nie przechwalali. Trochę - troszeczkę - uspokojony się jednak poczułem i znów zacząłem dziecięco wierzyć w olimpijski medal. Korespondencję dla „Gazety” sporządziłem raczej chłodną i trzeźwo powściągliwą, nie popadłem w ekstazę po zwycięstwach nad Portoryko, Indonezją i Portugalią (które zresztą nigdy nie wystąpiły na igrzyskach), wygranie turniej uznałem za elementarny obowiązek ludzi z ambicjami sięgającymi jeszcze rok temu zdetronizowania Brazylii. Optymizm opadł mnie, kiedy zobaczyłem radość siatkarzy celebrujących sukces wspólnym tańcem z kibicami, kiedy wysłuchałem Plińskiego, kiedy przypomniałem sobie formułę i obsadę olimpijskiego turnieju.To ostatnie wpłynęło na mój stan ducha decydująco. 12 drużyn zostanie w Pekinie podzielonych na dwie grupy. Najwyżej rozstawieni zostaną gospodarze, resztę ustali światowy ranking. System tzw. „serpentyny” przypuszczalnie tak podzieli stawkę (jedną grupę wytłuszczam): Chiny, Brazylia, Rosja, USA, Bułgaria, Polska, Serbia, Włochy, Australia/Japonia, Egipt, Niemcy, Wenezuela. Do czołowej ósemki awansują po cztery zespoły z każdej grupy, co znacznie poszerza margines błędu, umożliwia zrehabilitowanie się za porażki, sprawia, że mamy prawo serio wierzyć w awans naszych ludzi. A przede wszystkim - czyni absolutnie kluczowym ćwierćfinał. Jeśli Polacy będą grali przyzwoicie, dopiero w tym meczu stracą prawo do wpadki. Nie zagrają wówczas z Brazylią lub Rosją, bo ich dostaną wcześniej w grupie. A jeśli nie zagrają z Brazylią lub Rosją, rywale - ktokolwiek by naszym nie wyrósł nad siatką - nie będą zdecydowanymi faworytami. W czołówce poziom się przecież ostatnio bardzo wyrównał - co piszę ze wstydem, bo w przeciwieństwie do Plińskiego karmię was powtarzanym przez sportowców frazesem, którego sam serdecznie nie znoszę. Ale co robić, jeśli frazes brzmi akurat jak święta prawda?PS Co pokazuje Lozano - ten ze zdjęcia - Woickiemu? Proszę o hipotezy. Najciekawsze nagrodzę pomrukiem uznania. 