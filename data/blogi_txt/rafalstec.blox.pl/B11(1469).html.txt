Przemawiający Jose Mourinho hipnotyzuje słuchaczy, więc ci nie zawsze zwrócą uwagę, że ucieka się do demagogii. Jak we wrześniu, gdy chwalił konkurencyjną, godną elitarnych rozgrywek grupę Ligi Mistrzów z Realem Madryt, Milanem, Ajaksem i Auxerre, a zarazem pogardliwie skwitował jesiennych zagranicznych rywali Barcelony - jako godnych co najwyżej Ligi Europejskiej. Pominął wówczas istotny detal. Otóż w „madryckiej” grupie nie ma ani jednego mistrza kraju, natomiast grupę „barcelońską” - z FC Kobenhavn, Rubinem Kazań i Panathinaikosem - tworzą wyłącznie mistrzowie swoich krajów. Katalończycy, nawiasem mówiąc, wylądowali w takiej już drugi raz z rzędu. A może Mourinho rzeczywiście lekko oderwał się od ziemi, zachłysnął demoralizująco łatwymi zwycięstwami w hiszpańskiej Primera Division (w Serie A każda kolejka stanowiła wyzwanie) i dlatego uwierzył, że Barcelona to drużyna jak każda, którą mimo wszystko można pokonać zwyczajnymi środkami, bez specjalnego planu gry? Dziś mamy prawo podejrzewać, że owszem, zagalopował się. Zgodnie z obietnicą złożoną madrykim fanom, iż dochowa wierności tradycji klubu, nie chciał, by jego piłkarze „zabijali” grę, zapomniał o mentalnym paliwie niezbędnym, by przeżyć na Camp Nou - pokorze. Podszytej nie lękiem przed klęską, lecz szacunkiem dla maestrii przeciwnika. Stąd być może decyzja, by nie dotykać stałej jedenastki Realu, nie obłożyć drugiej linii dodatkową osłoną (Lass Diarra), nie kazać drużynie skulić się w sobie w pewnym oddaleniu od linii bocznych i w ten sposób uniemożliwić Katalończykom tańce na przestronnych trawach przed własną bramką. Tercet Messi - Xavi - Iniesta inaczej skrępowac trudno, na ich tle Cristiano Ronaldo, przecież zdobywca Złotej Piłki, znów wyglądał jak osiłek, który zaraz się rozpłacze, bo usiłuje rywalizować z wybitnymi pianistami, a ma zbyt grube paluchy, żeby nie uderzać w kilka klawiszy na raz. Chciałoby się napisać, że Mourinho stanie teraz przed dramatycznym wyborem - albo wyrzeknie się próby podjęcia śmiałej, otwartej walki z Barcą (i narazi się trybunom), albo wiosną znów poniesie nieuniknioną klęskę. Ale dotarliśmy już chyba do momentu, w którym Madryt, przytłoczony pięcioma kolejnymi klęskami w Gran Derbi, wybaczyłby trenerowi każdą strategię. Byle rywal wreszcie padł. To dla Mourinho - pragnącego zostać trenerem wszech czasów - wyzwanie niezwykle inspirujące. Zasadza się na przeciwnika będącego spektakularnym triumfem długofalowego myślenia o futbolu, ale uczyć się umie. Przypomnijcie sobie, jak wątły Inter zastał, jak niewiele zdołał w nim zmienić w pierwszym sezonie pracy, jak wiele zmienił w drugim sezonie. Przypomnijcie sobie, jak Barcelona zabawiała się z Interem jesienią 2009, a ile wycierpiała na San Siro wiosną 2010 r. Dlatego możemy się spodziewać, że następnego lata Mourinho zaprosi do Realu - to znów byłaby powtórka z historii mediolańskiej - paru ludzi z osobowością. Niekoniecznie dwudziestolatków. Oczywiście najpierw trener musi przetrwać. Moim zdaniem przetrwa. Ci, którzy wieszczą teraz Realowi serię niepowodzeń (że niby reszta ligi przestanie przed nim drżeć), mogą mylić się tak samo, jak wielu z nas myliło się przed El Clasico. Przebiegu meczu twojej drużyny z Barcą nie ma bowiem sensu prognozować na podstawie przebiegu wszelkich innych meczów, a przebiegu wszelkich innych meczów nie ma sensu prognozować na podstawie przebiegu meczu z Barcą. Nieszczęście Realu polega również na tym, że jego koszulki wyzwalają w Katalończykach więcej niż każde inne. A skoro tak, to z konstatacji, iż Królewscy wypadli na Camp Nou marniej niż ktokolwiek przed nimi tej jesieni, nic nie wynika. Wolno postawić również tezę, że to raczej gospodarze przetrzymywali wszystko, co najcudowniejsze, na poniedziałkowy wieczór. Gry z obecną Barceloną - zwłaszcza wyprawy na Camp Nou - w ogóle tworzą gatunek odrębny. Tak odrębny, że na futbolowych uniwersytetach zasługiwałby na osobną katedrę. Uczyliby tam, że jeśli chcesz ocaleć w starciu z Katalończykami (oczywiście zdrowymi i zmotywowanymi, w boju serio), to musisz zrozumieć, że chodzi o przetrwanie w alternatywnym świecie - będą obowiązywały tam nieco inne prawa przyrody (poniedziałkowe 114 celnych na 117 wykonanych podań Xaviego!), więc trzeba zapomnieć o wszystkim, co się sprawdzało na pozostałych boiskach. Na wykłady można by ściągać trenera Gurbana Berdyjewa. Tylko jego Rubin Kazań regularnie obezwładnia Barcelonę, choć wpada na nią często i musi sprostać jej najsilniejszemu zestawieniu. Na Camp Nou zwyciężył 2:1, u siebie remisował 0:0 oraz 1:1, za każdym razem pozwalając, by faworyt trzymał piłkę jeszcze częściej niż ma to w zwyczaju (przez 81, 75 oraz 76 proc. czasu gry). Co oczywiście mistrzów Rosji, lekceważąco potraktowanych przez Mourinho na tamtej konferencji z września, czołową drużyną na kontynencie nie czyni. Jak już pisałem, stawianie tamy antykatalońskiej to konkurencja osobna, o luźnym związku z całą resztą współczesnego futbolu.  Z którą obecną Barcelonę też łączy niewiele. 