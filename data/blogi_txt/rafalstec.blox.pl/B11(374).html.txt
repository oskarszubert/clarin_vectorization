Futbolowy hicior weekendu rozpocznie się za sześć godzin, ale mnie strzeliło do łba, żeby zaeksperymentować i ruszyć już teraz. Żadnej konkretnej intensywności wrzucania kolejnych zdań nie obiecuję, bo nie wiem, na ile w niedzielnej redakcyjnej zawierusze - przygotowanie „Gazety Sport” jest czasochłonne, słowo honoru - będzie mnie stać.14.30. Zaczynam po bożemu, od składów. Tych ludzi wystawi dzisiaj Jose Mourinho:Drużyna Interu przeżyła w ostatnich tygodniach radykalną zmianę - wreszcie trafił do niej Włoch. 19-letni Santon zastąpił na lewej obronie Mazwella, który stracił zaufanie trenera. W ogóle zrobiło się niezwykle, bo w podstawowej jedenastce jest aż czterech Europejczyków (do niedawna normą był jeden lub dwóch).14.38. A oto wybrańcy Carlo Ancelottiego: Tutaj wszystko w normie, czyli w drużynie jest ledwie dwóch ludzi przed trzydziestką (liczę rocznikowo). Cała jedenastka według metryk: Abbiati (32 lata) - Zambrotta (32), Maldini (41), Kaładze (31), Jankulovski (31) - Beckham (34), Pirlo (30), Ambrosini (32) - Seedorf (33), Ronaldinho (29) - Pato (20).Aha, jak ktoś ma zamiar czekać na derby ze mną, niech da jakiś sygnał - wzniesie prointerowy albo promilanowy okrzyk, westchnie z miłości do calcio albo zwyczajnie piśnie:-)15.02. Gdyby Filippo Inzaghi (36) zastąpił dziś w trakcie gry Pato, Milan pobiłby chyba absolutny rekord świata w rozgrywkach na tym poziomie. Średnia wieku jedenastki biegającej po boisku byłaby bliska 33 lat (32,8). Na początku gry wyniesie 31,4. Inter też nie jest bardzo młody - to specyfika włoskiej ligi, o której pisałem tutaj.Swój rekord śrubuje też Jose Mourinho - w lidze nie przegrał jako gospodarz 109 meczów z rzędu. Niesamowitę serię rozpoczął jeszcze w Porto (ostatnią porażkę poniósł 23 lutego 2002 roku), potem kontynuował ją w Chelsea i na San Siro. Pełną listę znajdziecie tutaj.15.37. Czytam w komentarzach skargi na wciąż żywy stereotyp calcio jako najnudniejszej w świecie odmianie futbolu. Mam propozycję, by tymi bzdurami, wynikającymi zazwyczaj z ignorancji, się w ogóle nie zajmować. (Zaraz wróciłby temat catenaccio, bo pewnie niektórzy nie zauważyli, że cała para w defensywę to idzie ostatnio w Premier League). Dla odpornych na wrogą Serie A propagandę mam wszystkie gole z derbów Mediolanu od 2004 roku - oglądajcie.16.12. A propos reputacji Serie A - pisałem już, że Włosi załamywali ręce spadkiem jej popularności i problemami z wyeksportowaniem transmisji za granicę. W tym roku praw do niej nie wykupili ani Niemcy, ani Anglicy, czyli dwa bardzo ważne rynki. Dlatego teraz świętują, że dziś po raz pierwszy w sezonie transmisję na żywo będą mogli obejrzeć wyspiarze - derby kupiła BBC. A także telewizje z Singapuru, Hongkongu i sułtanatu Brunei:-) W stacje z potencjalnym zasięgiem obejmującym dwa miliardy widzów.16.17 Uderzająca statystyka: według „La Gazzetta dello Sport” przeciwko Interowi sędziowie nie podyktowali rzutu karnego od 35 (!) meczów; Milan natomiast wykonywał ich w tym sezonie najwięcej, bo aż osiem.17.01. W powszechnej chyba opinii, którą podzielam, Inter ma znakomitszych napastników (tutaj górują zwłaszcza liczebnie), obrońców oraz bramkarzy, Milan zebrał natomiast niesamowitą linię pomocy. W zestawie na dzisiejszy wieczór - wobec braku wsparcia ponaddźwiękowego Kaki - o jej specyfice decydują moim zdaniem dwie cechy. Pierwsza: talent do rzutów wolnych tercetu Beckham-Pirlo-Ronaldinho, któremu na moje oko dorównuje jedynie londyńskie trio Lampard-Deco-Ballack (choć razem w Chelsea zagrali pewnie co najwyżej półtora raza). Druga: dreptusiowatość rozgrywających Pirlo, Ronaldinho i Seedorf  - kopią genialnie, ale sprinterami nie są, dla nich już odpowiednika w europejskiej czołówce nie znajduję:-) Ktoś znajduje?17.07. Roma - gdyby liczyć punkty od połowy listopada, byłaby liderem Serie A - poniosła właśnie szokującą porażkę w Atalancie. Generalnie kolejka z niepokojącym przed derbami głównym wątkiem - padło aż siedem remisów. Brrr, nie przepadam za remisami (oczywiście pomijam zwycięskie).17.39. Włoskie telewizje nadają, że Mourinho wciąż rozważa, czy za młodziutkiego Santona nie wstawić blisko 36-letniego mistrza świata Marco Materazziego (do środka obrony, na lewo przesunąłby Chivu). Co jest chyba dobra okazją, by wreszcie uświadomić światu, że osiem tatuaży Beckhama to kiepściutki wynik przy malunkach Materazziego:18.11. Rola Materazziego w Interze maleje, Milan od początku sezonu tęskni za Alessandro Nestą, który nie zagrał jeszcze ani razu. Była nadzieja, że wydobrzeje na derby, a Ancelotti ufa mu tak bardzo, że chciał go wystawić natychmiast mimo wielomiesięcznej przerwy. Niestety, 32-letni obrońca znów doznał urazu mięśniowego i musi pauzować kolejne cztery tygodnie. Fundamentalny problem ma jednak Nesta z kręgosłupem - od lat odmawia operacji, bo nieudana - a nawet udana! - groziłaby mu końcem kariery. Co jakiś czas się podlecza, doprowadza do stanu jako takiej używalności i wraca na boisko. Ostatnie diagnozy mówią jednak, że piłkarz będzie musiał pójść pod nóż. I że już nie wróci do zawodowego futbolu.18.12. Zaglądam na forum i znajduję samych milanistów. Interiści, ujawnijcie się. Gdzie się podziewacie? Wszyscy na San Siro?18.43. Inter i Milan to nie Manchester United i Liverpool, między nimi transfery nie są jakąś nadzwyczajną rzadkością. (Ostatecznie piłkarze nie muszą się nawet przeprowadzać). Rekordzistą jest chyba Aldo Serena, który cztery razy przychodził do Interu i dwa razy do Milanu. Inni znani niezbyt lojalni: Seedorf, Pirlo, Ronaldo, Cristian Brocchi, Giuseppe Meazza (kierunek: z Interu do Milanu), a także Edgar Davids, Fulvio Collovati, Roberto Baggio, Giuseppe Meazza, Francesco Coco i legendarny Andres Guglielminpietro (kierunek: z Milanu do Interu). Jeśli pominąłem kogoś ważnego, proszę o reprymendę na forum (tylko merytoryczną, z pominiętym nazwiskiem).18.58. Pytacie, skąd wieści, że Maldini zagra w derbach po raz ostatni. Z ust samego zainteresowanego. Ogłosił wczoraj albo przedwczoraj, że z tej okazji zamierza wygrać, co sprowokowało do natychmiastowej kontry Mourinho („Paolo jest wielki, ale wolę o tym dyskutować po meczu. Niech wcześniej jego przyszłość nie wpływa na sędziów, kiedy trzeba będzie podyktować karnego.”), ostatnio obsesyjnie wracającego do tematu sędziów. Przyznaję: też doniesieniom o rychłym końcu kariery nie dowierzam, choć Maldini teoretycznie powinien być w swojej własnej sprawie nieźle poinformowany. Nabrałem doświadczenia, karierę zaczął kończyć jakieś pięć lat temu. I tak polubił to kończenie, że nie może z kończeniem skończyć.19.02. A właściwie dlaczego miałby Maldini kończyć? Paradoks polega na tym, że więcej od niego grali w tym sezonie zaledwie dwaj obrońcy - Zambrotta i Jankulovski. Żaden (!) stoper nie dorównuje mu ani liczbą występów, ani stanem zdrowia, ani formą. W całej kadrze Milanie przebijają go liczbą ligowych występów w podstawowym składzie jeszcze Abbiati, Seedorf i Kaka. Paolo to fizjologiczne monstrum jest:-)19.04. Posłusznie dopisuję do listy interisto- milanistów oraz milanisto-interistów Christiana Vieriego, Giuseppe Favallego i Patricka Vieirę. Sorry za lekki chaos i niedopatrzenia, ale w gazecie w niedzielę naprawdę trochę roboty jest...19.23. Jak wiecie, Jose Mourinho, który moim zdaniem niesłychanie wzbogacił Serie A, zdążył się już narazić co drugiemu trenerowi w lidze. A najbardziej chyba Claudio Ranieriemu, przypisując mu m.in. przeżyte 70 lat (trener Juventusu skończył w październiu dopiero 57). Ancelottiego traktuje jednak z respektem, zresztą obaj głównie mówią o wzajemnym szacunku i w ogóle wyjadają sobie z dzióbków. Carletto (tak mówią piłkarze Milanu) tylko raz dogryzł Mourinho, wytykając mu, że nigdy nie kopał zawodowo piłki. Portugalczyk odparł: „Może on [Ancelotti] zapomniał, że najlepszy futbol w historii prezentował Milan Arrigo Sacchiego. A Sacchi, jak ja, nie grał w piłkę na wysokim poziomie”. Nie wiem, dlaczego, ale przeczuwam, że po dzisiejszym wieczorze jednak między oboma panami zaiskrzy...19.57. Obu trenerom nie wierzę. Nie wierzę Jose Mourinho, że zależy mu tylko na scudetto, więc ewentualną derbową porażkę przełknie. Gdyby tak było, nie ryzykowałby zdrowia Maicona - absolutnie kluczowego dla drużyny, choć „tylko” prawego obrońcy. Według moich włoskich źródeł Brazylijczyk może zapłacić za dzisiejszy występ absencją w meczu Ligi Mistrzów z Manchesterem United, czyli meczu rozgrywek najważniejszych dla właściciela klubu Massimo Morattiego. Nie wierzę też Carlo Ancelottiemu, który po kolejnym spotkaniu na szczycie z szefostwem ogłosił, że w następnych derbach też poprowadzi drużynę. Na moje wyczucie jeśli nie zdobędzie tytułu, to tym razem jednak straci posadę. W czerwcu, po blisko ośmiu latach pracy. I wyląduje w Chelsea albo Realu Madryt.20.02. Zaskakujące pytanie na forum. Dlaczego Andres Guglielminpietro jest legendarny?! Jak to dlaczego?! Samo „Guglielminpietro” nie wystarczy? W moich kręgach był legendarny i już. Aż dziw bierze, że nie został powołany do kadry Tajlandii, w której mógłby grać z Worawitem Sumpachanyasathitem, Arj-hanem Srongngamsubem oraz Witthayą Laohakulem. Sam Guglielminpietro wyczuwał chyba, o co be, bo na koszulce wpisywał sobie prostackie „Guly”.20.05. Do sonara-acma: Obiecuję, że swoim kibicowskim sympatiom w odpowiednim momencie poświęcę felieton w Gazecie Sport. To będzie taki oficjalny coming-out:-) Też mnie denerwuje ogólne udawanie, a jeszcze bardziej - przekonanie, że dziennikarz sympatii mieć nie może. Gdyby pisał o piłce i nie miał, to szczerze mówiąc miałbym go z zdrowo szurniętego.20.10. Do przeniesienia na polskie stadiony. Kibice Interu składają hołd Maldiniemu. Rozwinęli na łuku transparent z napisem: Da 20 anni nostro rivale, ma nella vita sempre leale.20.12. Aha, składy potwierdzone. Są takie, jak podane wyżej - z San Siro w tle.20.29. Uczciwie zaznaczam, że jak oglądam, to oglądam, meczu nie smakuje się przy okazji, więc między 1. a 90. minutą rozpisywał się raczej nie będę. Wstukam coś w przerwie, w trakcie gry raczej rzadko. Za to po meczu planuję kontynuować dzień z derbami do póóóźna. (Z krótką przerwą na napisanie relacyjki do gazety, rzecz jasna). No to wpatrujemy się. W czubek buta Pirlo, piętę Zlatana etc:-)21.02. Dwa najładniejsze dotychczas epizody - drybling a la Zinedine Zidane wyczarowany przez Maldiniego oraz ryzykancki wślizg Ambrosiniego, który odebrał Interowi pewne już niemal prowadzenie. Ten ostatni incydent obnażył jednak słabość defensywy gości, ewidentnej niezależnie od wyniku derbów - po innym kardynalnym błędzie zasłużyli na to, by gola załadował im w 15. sekundzie Ibrahimović. Też, jak Stanković, stał kompletnie sam kilka metrów od bramki. Inter na razie tradycyjnie solidnie pancerny (obudzi się Zlatan?), Milan uwodzi przebłyskami zdradzającymi nieskończony potencjał jego indywidualności.21.11. 1:0 po golu Adriano, który źle uderzył piłkę głową, więc użył ręki. Komentatorzy Canal+ skupiają się na błędzie sędziego, ja widziałem przede wszystkim oszustwo. Inna sprawa, że środek obrony Milanu, jak wspomniałem powyżej, wciąż beznadziejny.21.24. Do przerwy 2:0, drugą bramkę zdobywa Stanković po asyście Ibrahimovicia. Adriano oszukał, ale prowadzenie gospodarzy bezsprzecznie zasłużone. Inter skupiony, nie popełnia błędów, prostymi środkami - i konsekwentnie - dąży do celu. Milan wątły na tyłach, a gdzieś hen daleko z przodu hasa sobie Pato. Samotnie, bo reszta za nim nie nadąża. Widać brak dorównującego mu dynamiką Kaki.21.55. Wszedł Inzaghi, czyli po golu strzelonym ręką mamy realną szansę na gola strzelonego tyłkiem. Średnia wieku drużyny Milanu wzrosła do 31,55.22.07. Alexandre Pato to fenomen, jeszcze do niego wrócę. 2:1 po akcji najklasyczniejszej w tym sezonie w Milanie, czyli w pełni brazylijskiej. Będzie jeszcze mecz? Już chciałem napisać, że okazalej niż przewagą jednego gola Inter wygrał derby 11 lat temu...22.33. Wyskoczyło, że za długi wpis. Tworzę nowy, zapraszam do przenosin. 