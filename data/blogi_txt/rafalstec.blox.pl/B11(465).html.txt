Po mundialu, na którym Francja dała występ z pogranicza twardego porno, winnych międzynarodowej kompromitacji ukarano dyskwalifikacjami (piłkarze) lub dymisjami (selekcjoner i prezes federacji), ale amatorzy jej popisów - od lat regularnie zaspokajani - nadal mają uciechę po czubki głów. A to gwiazdora Ribery’ego oskarżą o współżycie z nieletnią, a to niedoszłego gwiazdora Benzemę sam Jose Mourinho wyróżni jako leniucha nie z tej ziemi, a to reprezentacja przerżnie sparing z Norwegią oraz mecz eliminacji Euro 2012 z Białorusią, a to trzej powołani do niej napastnicy (Remy, Hoarau, Saha) padną kontuzjowani, byśmy nabrali już całkowitej pewności, że kadra poleciała na jutrzejsze spotkanie do Bośni jak na ścięcie. Im dłużej francuską jatkę popodglądać, tym łatwiej dojrzeć do wniosku, że na odcinku futbolowym to wcale nie my jesteśmy najsmutniejszą nacją. Daleko mi do snucia uogólniających przypuszczeń, iż zajmujący się kopaniem Francuzi generalnie cierpią na jakieś poważniejsze zaburzenia, wprost przeciwnie, sądzę, że ich piłka nożna kwitnie. O żadnych genetycznych wadach nie ma mowy, z tamtejszych muraw wyrastają całe stada dorodnych osobników, w Lidze Mistrzów liczniej panoszą się tylko Brazylijczycy. Gdyby na chwilę wyprzeć ze świadomości genialne pokolenie barcelońskie (dające też triumfy Hiszpanii), być może wolno byłoby nam zaryzykować i ogłosić, że w Europie to właśnie Francuzi hodują w naszych czasach najwięcej świetnych graczy. A w najgorszym razie - że nigdzie indziej nie jest wyraźnie żyźniej w talent. Wydłużająca się passa reprezentacyjnych klęsk - czterech z rzędu nie przeżyli od 1937 roku - obciąża przede wszystkim jednego delikwenta. Delikwenta dawno temu zdemaskowanego jako rozpylacz śmiercionośnych toksyn, który mimo wszystko utrzymywał władzę nad najcenniejszą drużyną w kraju. Gdyby nie haniebne mundialowe zwieńczenie wieloletniego sabotażu Raymonda Domenecha, jego następca Laurent Blanc nie musiałby marnować jedynego sparingu na klecenie pseudoreprezentacji (na mecz z Norwegią nie powołał żadnego uczestnika MŚ, w geście symbolizującym nowe otwarcie). Gdyby nie haniebny koniec Domenecha, następca nie musiałby obywać się bez czołowego lewego obrońcy na świecie Patrice’a Evry (jakoś nie słychać, by kiedykolwiek się awanturował w Manchesterze). Nie musiałby też rezygnować z Anelki - kiedyś buntownika, dziś odmienionego, w Chelsea w pełni profesjonalnego - przydatnego choćby w sytuacji alarmowej, wobec pomoru w ataku. Nie musiałby Blanc zaczynać pracy od zera i, być może, od kilku porażek, które mogą odebrać trójkolorowym udział w mistrzostwach Europy. Kto wie, kiedy francuscy piłkarze znów poczują, że gra dla kraju to frajda. Domenech przypomina trochę naszego Stefana Majewskiego, to trener zblatowany z rządzącymi federacją działaczami, więc utrzymywał stanowisko wbrew zdrowemu rozsądkowi. Utrzymywał przez długich sześć lat! Różni ich tyle, że Francuz zapracował na jeszcze gorszą reputację u francuskich piłkarzy niż Polak u polskich i że Francuz dostał w prezencie kadrę seniorów, a Polak dostaje kadry juniorskie lub kuriozalny twór zwany kadrą do lat 23 lat, w której roi się od 24-latków. Cały kazus uważam za intrygujący i pouczający, nie pamiętam, by jakąkolwiek wzbudzającą powszechne zainteresowanie reprezentację niszcząca siła jednostki wpędziła w tak głęboką depresję. Depresję, z której trudno wydostać się jeszcze długo po usunięciu truciciela. Co ciekawe, do zguby doprowadziła Francję m.in. nadzwyczajna klasa piłkarzy zdolnych wygrywać nie dzięki trenerowi, lecz pomimo trenera. Przecież Domenech prawdopodobnie nie przyrósłby do stołka na tak długo, gdyby podwładni - choć serdecznie go nie znosili - nie zdobyli wicemistrzostwa świata w 2006 roku. Nie mieści się w głowie, ale jednego z najgorszych selekcjonerów w dziejach futbolu dwa kopnięcia z rzutów karnych dzieliły od mundialowego złota... Od tamtej pory Francja runęła w światowym rankingu FIFA z pozycji wicelidera na pozycję 21., nad nią prężą się nawet Rosjanie, Słoweńcy czy Szwajcarzy. Niżej w stosunku do swoich możliwości nie leży dziś żadna reprezentacja. Tak, wszystko zaczęło się wtedy, w lipcowy berliński wieczór. Gdy Zidane przylał Materazziemu w finale mundialu i wyleciał z czerwoną kartką, wybrzmiał gong. Złowieszczy, zapowiadający erę trójkolorowych nieszczęść i incydentów przynoszących dyshonor. Czy Thierry Henry nie żałuje choć trochę, że późną jesienią zeszłego roku wykonał ów osławiony ruch ręką w barażowym meczu z Irlandią i pomógł awansować drużynie na MŚ dzięki oszustwu? Pomyślcie - gdyby zwariował i się przyznał, zyskałby nieśmiertelną chwałę, Domenech zostałby zgilotynowany, Francja uniknęła mundialowego poniżenia, a nasi wschodni sąsiedzi nie osiągnęli w Paryżu najładniejszego sukcesu w historii białoruskiej piłki. 