Sławne firmy przyjęły już długi korowód polskich bramkarzy, role główne, drugoplanowe i epizodyczne odgrywali nasi w FC Porto, Liverpoolu, Manchesterze United, Arsenalu, Realu Madryt i Celtiku Glasgow, ale gole dla prawdziwego giganta strzelał dotąd jeden napastnik - obwołany w Juventusie Turyn „Pięknością nocy” Zbigniew Boniek. Logo Panathinaikosu Ateny, w którym zasłużyli się Józef Wandzik (na swoim polu karnym) i Krzysztof Warzycha (na wrogich polach karnych), oddziałuje na wyobraźnię jednak trochę słabiej, nawet jeśli to temu klubowi zawdzięczamy jedyną polską bramkę w półfinale Ligi Mistrzów. Teraz w pościg za największymi poprzednikami ma szansę rzucić się Robert Lewandowski, którego nazwisko niejednokrotnie umieszczałem tutaj obok nazwiska Bońka - wysławiając go jako najzdolniejszego polskiego snajpera od ćwierćwiecza. Zwerbować chce go Bayern Monachium, czyli klub legenda, kolos międzynarodowy, z dorobkiem nawet okazalszym niż juventusowy. Te rewelacje przyniósł brukowiec, ale to brukowiec blisko związany z bawarczykami i w sprawach z nimi związanymi akurat świetnie zorientowany. Jego informacje potwierdziliśmy zresztą dziś - znaczy „Gazeta” - w dwóch źródłach. Tak, Bayern jest bardzo zainteresowany. Tak, wstępnie już Lewandowskiego sondowała. Tak, Borussia też już z monachijczykami rozmawiała. Oczywiście zaprzeczać trzeba. Przysięgać, że piłkarz jest absolutnie nie na sprzedaż - też. I dlatego, że to normalna taktyka negocjacyjna, i dlatego, że ujawnienie prawdy zatruło by stosunki Polaka z kibicami - w Dortmundzie imponująco licznymi - a przecież przed letnim transferem warto jeszcze nazbierać trochę punktów dzięki jego golom. Gdyby Lewandowski przeniósł się do Monachium, znów wykonałby skok w nadprzestrzeń. Takim była podróż z prowincjonalnego Znicza Pruszków do wielkomiejskiego Lecha Poznań. I podróż z ówczesnego mistrza Polski do przyszłego mistrza Niemiec. Teraz tabela sugeruje, że Polak zmieniłby jednego potentata Bundesligi na innego. Pozory. Podnoszący się po zapaści grożącej upadkiem dortmundczycy mogli, ale nie musieli. Monachijczycy muszą. Zawsze mierzą w tytuł, każde wicemistrzostwo jest dla nich porażką. W Anglii, Hiszpanii, Francji czy Włoszech tłucze się między sobą kilka historycznych potęg, w Niemczech Bayern konkurencji właściwie nie ma. Złoto wziął 22-krotnie. Następne w klasyfikacji wszech czasów FC Nuernberg - dziś tułające się przy strefie spadkowej - zaledwie 9-krotnie. Jeszcze wyraźniej dominują finansowo. W ostatnich dziesięciu latach tylko ich było stać na transfery warte więcej niż 20 mln euro - tyle wyłożyli za Roya Makaaya, Manuel Neuer kosztował ich 22 mln, Arjen Robben - 24 mln, Franck Ribery - 25 mln, Mario Gomez - 30 mln. Ile luksusu, tyle gry pod presją. W Monachium przygniatającą. Jak tam flinta w napadzie nie wypali, nad tym, kto ją trzymał, znęca się cały kraj. Dotychczasowym wyzwaniom Lewandowski sprostał w niespotykanym u polskich piłkarzy ofensywnych stylu. W Zniczu, Lechu i Borussii utrzymuje mniej więcej tę samą siłę ognia. Utrzymuje zabójczą skuteczność, a zarazem wnosi ze sobą na murawę rosnącą w oczach pewność siebie, ignoruje niepowodzenia, wszechstronnieje. To jego uniwersalność może przyciągać Bayern - Polak umiałby biegać za plecami snajpera wyborowego Gomeza, byłby w stanie wyręczyć Niemca na środku ataku, intensywnie angażowałby się w grę. Jeśli popełnia mnóstwo fauli, to dlatego, że nie odpuszcza także w defensywie, obrońcom wypowiada wycieńczającą fizyczną wojnę, umie twardo osłaniać piłkę, by dać czas pędzącym do ataku partnerom. Porównywałem bohatera Borussii do Bońka, bowiem ustanawia rekord za rekordem i zanosi się, że nadal będzie ustanawiał. Został najmłodszym królem strzelców naszej ekstraklasy od czasów Juskowiaka; zdobywa bramki w debiutach; jako snajper jest najwydajniejszy wśród wszystkich Polaków, którzy grali w Bundeslidze; błyskawicznie poprawia statystyki w reprezentacji kraju i jeśli utrzyma tempo, też wejdzie na szczyt rankingów wszech czasów. Boniek wyleciał do wielkiej firmy jako 26-latek. Lewandowski może pójść w jego ślady jako 24-latek. Jeśli pójdzie, prawdopodobnie zostanie pierwszym polskim bohaterem transferu ośmiocyfrowego.﻿ 