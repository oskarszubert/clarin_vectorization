Dwa tygodnie temu zastanawiałem się na łamach „Gazety”, gdzie leży kres możliwości całej kupy terabajtów futbolowego talentu pozbawionych organizującego je procesora. Czy Chelsea - grupa wybitnych graczy bez trenera - jest w stanie wygrać Ligę Mistrzów?Przez niespełna 94 minuty półfinału z Liverpoolem dostawaliśmy oczywistą odpowiedź: nie jest w stanie.Dotąd sprzyjało jej szczęście w losowaniu - w grupie trafiła na przeciętniaków (Rosenborg, Schalke) i rywala pogrążonego w głębokim kryzysie (Valencia), a wiosną wyeliminowała zespoły, które tak daleko w najważniejszych rozgrywkach pucharowych zabrnęły albo dawno temu (Olympiakos), albo nigdy (Fenerbahce). Teraz wreszcie wpadła na przeciwnika arcymocnego, w dodatku specjalizującego się w europejskich megahitach. I jego zorganizowanemu, przemyślanemu w każdym detalu planowi gry przeciwstawiła wszechogarniający bałagan. Piłkarze z Londynu chcieli umrzeć za awans, poświęcali się dla drużyny i wzajemnie wspierali, lecz ich natarcia były chwilami rozpaczliwie przypadkowe, rwane, jakby pozbawione głównego wątku. Gola stracili po niebywałej na pułapach półfinałowych kaskadzie pomyłek, przed kolejnymi stratami uchronił ich fantastyczny Petr Cech - zwalisty czeski bramkarz po następnej kontuzji głowy będzie prawdopodobnie przypominał Robocopa, ale strzałów Torresa oraz Gerrarda wciąż bronił fruwająco.Liverpool kontrolował sytuację. Liverpool panował. Parł ku nieuchronnemu triumfowi. Zdawało się, że po morderczych bojach z mediolańskim Interem i Arsenalem odniesie zwycięstwo łatwe, lekkie i przyjemne.Ale prowadził tylko 1:0. Utrzymywał wynik w perspektywie rewanżu idealny, który jeden incydent mógł zamienić na wynik w perspektywie rewanżu kiepski.I koniec świata nastąpił. Moce superkomputera w jajogłowie liverpoolskiego trenera Beniteza są niezmierzone, ale nie są nieskończone. Z samobójem wepchniętym do bramki w 95. minucie nie wygra nikt, tak spektakularne samobóje chyba się w ogóle nie zdarzają. Widziałem już różne - groteskowo pechowe, niewiarygodnie przypadkowe, oszałamiająco widowiskowe. Pamiętam choćby nieszczęśliwe kopnięcie Materazziego z (prawie) połowy boiska, znam wpadkę Woodgate'a w pierwszym po kontuzji meczu w Realu Madryt, czytałem o samobóju kapitana Sheffield United, który dał mistrzostwo Anglii rywalom z Leeds. Ale John Arne Riise wyciął kilka godzin temu numer wyjątkowy. W ostatniej sekundzie półfinału Ligi Mistrzów, kiedy wystarczało frunącą tuż nad ziemią piłkę kopnąć gdziekolwiek, byle daleko:Chelsea bardzo chciała, ale grała tak źle, że potrzebowała pomocy rywali. Dzięki temu wiemy już, że bez trenera można przetrwać na Anfield Road. Czy można - ponawiam pytanie - wygrać Ligę Mistrzów? Moim zdaniem tak. Mogą piłkarze z Londynu przebić się po puchar łokciami, mogą go wyszarpać, mogą go dopaść pchani wściekłością po klęskach w poprzednich półfinałach. O ile oczywiście nie będzie im przeszkadzał trener Avram Grant.A Riise strzałów, które poderwały kawał świata, trochę już w życiu oddał: 