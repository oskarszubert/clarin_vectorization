Mechagodzilla kontra Magneto, Dostojewski kontra Proust, Pink Floyd kontra Mozart, Dolina Śmierci kontra Czomolungma. Albo Brazylia kontra Włochy. Futbolowa batalia na absolutnym szczycie już za kilka godzin. Zapomnijcie o gierkach barcelońsko- madryckich, prawdziwe supermegahiperstarcia zdarzają się zupełnie gdzie indziej.A przede wszystkim - rzadziej. Reale z Katalończykami obijają się co kilka miesięcy, podobnie jak mediolańscy kuzyni albo śmiertelni wrogowie z Buenos Aires, angielska magnateria tłucze się nawet częściej. Naprawdę wyjątkowe mecze zdarzają się w rywalizacji reprezentacyjnej. Jak dzisiejszy - Brazylijczyków z Włochami. Poprzednio zmierzyli się 12 lat temu. Towarzysko, czyli nietypowo, bo zazwyczaj usiłują zrobić sobie krzywdę w imprezach rangi mistrzowskiej, i to w zaawansowanej ich fazie. Bilans obu reprezentacji oszałamia - wygrały połowę mundiali (bez naciągania, 9 z 18!), po raz ostatni żadna z nich nie wdrapała się na podium w 1986 roku. Dzisiaj na stadionie Arsenalu zagrają tylko sparing, w dodatku kilkadziesiąt godzin po zmaganiach ligowych, ale prawa do transmisji i tak wykupiło 150 telewizji z całego świata, a Marcello Lippi irytuje się na wszystkich niedoceniających rangi wydarzenia. - Jak pokazówka? Pokazówki są w cyrku, ten mecz daje miliard powodów, by grać na całego - mówi trener, z którym na ławce Włosi nie przegrali 31 spotkań z rzędu. Jeśli nie przegrają i dzisiaj, Lippi pobije selekcjonerski rekord świata, należący dotąd do Hiszpana Javiera Clemente oraz Argentyńczyka Alfio Basile.Ten finał mistrzostw świata - z 1970 roku - uchodzi za jeden z najwspanialszych meczów wszech czasów (trafił niedawno do czołowej dziesiątki plebiscytu magazynu „World Soccer”):Ja z wczesnego dzieciństwa pamiętam inne niesamowite starcie brazylijsko-włoskie: 