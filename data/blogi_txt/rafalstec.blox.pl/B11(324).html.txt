Najpoważniejszym wyzwaniem dla futbolowych supermocarstw, sezon w sezon usiłujących możliwie długo przetrwać w Lidze Mistrzów (czytaj: tłuc grubą kasę), stało się poszukiwanie złotego środka, który pozwoliłby szaleć w rywalizacji międzynarodowej, a zarazem nie tracić dystansu w walce o mistrzostwo kraju.Misja to niemal niewykonalna, o czym przekonują gołe fakty. Aż cztery z sześciu miejsc w finałach Champions League z lat 2005-2007 zajęły Arsenal, Milan oraz Liverpool, które równolegle z sukcesami w Europie wypadały beznadziejnie w rodzimych ligach. Do ówczesnych mistrzów w swoich krajach traciły średnio 29,5 pkt!Tyle skala makro. Jest jeszcze skala mikro, czyli ostatni weekend w ligach europejskich, podczas którego trzeba było oszczędzać energię na dzisiejsze i jutrzejsze starcia wagi superciężkiej. Efekty są, oględnie mówiąc, średnie. Arsenal, Liverpool, Lyon, Real Madryt, Roma i Schalke poniosły porażki, a Milan zremisował. Uczestnicy Ligi Mistrzów powinni nokautować krajowych rywali, tymczasem aż siedmiu - blisko połowa! - nie zdołało wygrać.Może dlatego musiał nadejść dzień, w którym ktoś najbardziej prestiżowe europejskie rozgrywki zepchnie na dalszy plan. Brytyjska prasa doniosła, że trener Chelsea Avram Grant da dziś wieczorem odpocząć... dwóm gwiazdom: Johnowi Terry'emu i Frankowi Lampardowi. Na sensacyjne posunięcia miał się zdecydować pod wpływem niedzielnego finału Pucharu Ligi Angielskiej, w którym londyńczycy podejmą Tottenham. Chelsea bowiem jako jedyna drużyna na kontynencie wciąż zachowała szanse na zdobycie czterech trofeów.Słowo „sensacja” nie jest w żadnej mierze nadużyciem. Obaj wymienieni uchodzą za graczy niemal niezniszczalnych i fundamenty drużyny, także w sensie mentalnego przywództwa. Terry zagrał - jeśli był zdrowy - we wszystkich meczach LM od czasu, gdy trener Ranieri wprowadził go do drużyny, czyli w ostatnich pięciu latach. A Lampard, który - jak powszechnie wiadomo - jest typem cyborgowatym i dopiero ostatnio się pochorował, zdradzając wreszcie ludzkie cechy - nie został pominięty od września 2003, kiedy to nie zagrał ze Spartą Praga.Teraz niecierpliwie czekam na ogłoszenie składów przed dzisiejszymi hitami, bo osobiście widziałbym w pomyśle izraelskiego trenera dodatkową sensację - taką mianowicie, że wywoła ją właśnie on. Byłem jesienią na konferencji prasowej po zwycięstwie Chelsea z Valencią i, choć przeżyłem już multum przeraźliwie nudnych konferencji, klasyfikuję ją w ścisłej czołówce najnudniejszych (zdjęcie wyżej pochodzi właśnie z tamtego uroczego wieczoru). Grant to dla mnie, po pełnej przygód erze Jose Mourinho, ucieleśnienie nudy.A dziś ten nieco mydłkowaty w komunikowaniu się ze światem delikwent wyjeżdżałby z numerem, jakiego Liga Mistrzów nie widziała!? Rezygnować z filarów drużyny, choć rywalizacja z Olympiakosem dopiero się rozpoczyna, choć na ateńskich stadionach bywa gorąco i ciężko nawet najznakomitszym piłkarzom? Rezygnować z nich właśnie teraz, gdy po raz pierwszy za swojej kadencji Grant może dobierać z pełnej, wyjąwszy zgasłego Szewczenkę, kadry?Jeśli londyński duet rzeczywiście usiądzie za chwilę na ławce, pierwszy hit wracającej Ligi Mistrzów będziemy mieli, zanim ktokolwiek kopnie piłkę. Ktoś wreszcie uznał, że wcale nie zawsze jest najważniejsza.PS Już są składy. Terry i Lampard na ławce. Nie wiem, jak wy, ale ja jestem poruszony ;) 