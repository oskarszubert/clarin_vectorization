Kiedy prezes zadzwonił w poniedziałkowy wieczór, byłem zmieszany. Zwykle to raczej ja dzwonię, poza tym nie wiedziałem, czy zagaduje służbowo, czy prywatnie.ML: Przepraszam, dzwonię tak późno, bo mi wstyd. Z tą naszą piłką naprawdę jest coś nie tak...RS: Hę?ML: Głupio mi. Ponad 100 aresztowanych lub zatrzymanych, teraz oskarżyli Wdowczyka, a ja przecież jestem szefem tego całego bałaganu!RS: Bez przesady. Co pan albo PZPN ma niby wspólnego z Wdowczykiem?ML: Mało brakowało, a zostałby selekcjonerem reprezentacji Polski...RS: ... ale nie został, ha! Pan to ma jednak nosa... Dlatego panie prezesie, niech pan nie przesadza i nie pada mi tutaj krzyżem, nie może pan odpowiadać za wszystkich złych ludzi w futbolu. Wszędzie, w każdym środowisku, są i uczciwi, i skorumpowani. Nic się na to nie poradzi. Świata pan nie zbawi.ML: Ale naszą piłkę mogłem przynajmniej próbować naprawiać. Prawie dziesięć lat prezesury to kupa czasu. A ja wcześniej byłem sędzią, znałem realia, wiedziałem np., że system uzależniający awans arbitra od przychylności obserwatora był patologiczny, że sito odsiewało uczciwych, a przepuszczało moralne zera. Czemu nic z tym nie robiłem!?RS: Jak to nic? Przecież apelował pan o zmiany. Wielokrotnie, z pasją. To zarząd PZPN stawał na przeszkodzie. I walny zjazd. Zawsze, odkąd pamiętam. Niepotrzebnie oskarża pan siebie, niewiele pan mógł. Jak człowieka osaczy zarząd, to wpada się w matnię. Takie życie.ML: Eee tam, pociesza mnie pan. Mogłem spojrzeć tym wszystkim działaczom w oczy - twardo spojrzeć! - i pójść na całość. Zaszantażować ich, zagrozić, że się podam do dymisji! To by zadziałało, oni mnie lubią. Ponad 90 procent głosów dostawałem w wyborach...RS: A gdyby się uparli, gdyby pozwolili panu odejść? Niech pan da spokój, to jasne, że był pan w potrzasku. Nasza piłka od dawna jest zepsuta i pan za to nie odpowiada.ML: Ale mogłem, musi pan przyznać, zacząć ją trochę zmieniać. A my, w PZPN, dopiero teraz powołaliśmy zespoły naprawcze do spraw przeszłości, teraźniejszości i przyszłości. Przedtem nawet nie nazywałem rzeczy po imieniu, zła nie nazywałem złem i w ogóle chyba nigdy nikogo nie potępiłem.RS: I dobrze, dbał pan o standardy - nie wolno nikogo osądzać bez prawomocnego wyroku. Łatwo kogoś oskarżyć i opluć, gorzej z dowodami. No, może z tym chwaleniem Wdowczyka troszkę pan przesadził...ML: Prawda... Zmylił mnie tą swoją elegancją... Taki elokwentny, świetnie ubrany i w ogóle fafarafa. Skąd miałem wiedzieć, że od razu się przyzna!? Źle to wszystko wypadło, że wstyd. Sporo umoczonych już prokuratorzy wyłapali, sporo poprzyznawało się do winy...RS: Jakie tam sporo, niech pan policzy na spokojnie: jak kilka klubów zdegradowanych i kilka podejrzanych ma się do tysięcy czystych, które rywalizują we wszystkich ligach? Przecież to tyle co nic, nawet nie jeden procent całości... A w innych krajach niby lepiej? Włosi nie mają afer? A Bałkany? A Chińczycy ze swoimi bukmacherami? W naszym futbolu jest wielu wspaniałych, nieskazitelnych ludzi o wzorowych biografach. Mamy wspaniałe tradycje, a pan, jako prezes szef PZPN, ma świetną passę - reprezentacja dwa razy awansowała na mundial, zagra po raz pierwszy na Euro, następne finały sami zorganizujemy. Jest pan najlepszym prezesem w historii. Niech pan się zastanowi, uspokoi i przestanie już się tak zamartwiać, bo się pan wykończy i tyle z tego będzie.ML: Ale ja cierpię... Chyba naprawdę mogłem zrobić więcej... Cały czas zadręczam się smutkiem kibiców, tych tysięcy oszukanych ludzi, którzy kochają przychodzić na stadion. I młodymi piłkarzami, co to zaczynali trenować pełni ideałów, a potem tracili złudzenia i podłe życie w ligowej szatni przetrącało im kręgosłupy (słychać, jak prezes pociąga nosem i pochlipuje, po cichutku, chyba nie chce mnie stawiać w niezręcznej sytuacji - rs).RS: I znowu muszę przypominać oczywiste: cała Polska korupcją stoi, nie może pan dźwigać na swoich barkach grzechów całego społeczeństwa.ML: Niech pan wreszcie da spokój! Sport to nie to co inne dziedziny, sport ma wychowywać dzieci i młodzież! Nie ma dla mnie żadnego wytłumaczenia! Słyszał pan trenera Majewskiego i innych? Oni twierdzą, że wszyscy mają coś na sumieniu, że inaczej grać się nie dało. A ja im ufałem, dawałem swoją twarz, ręczyłem słowem honoru! Ile się czasem płaci za wiarę w ludzi... Że z naturzy są dobrzy, tylko czasem miewają słabsze chwile... Teraz mogę tylko prosić o przebaczenie i podać się do dymisji...RS: Dymisji? Jakiej dymisji? Prezes ma obowiązki, zwłaszcza w tych trudnych czasach. Piłka pana potrzebuje, poza tym mamy demokrację, więc jak znów pana wybiorą na zjeździe, to nie ma wyjścia - trzeba zacisnąć zęby i prezesować.ML: Panu to łatwo powiedzieć, pan nie ma tego wszystkiego na głowie. A mnie nachodzą najczarniejsze myśli. O niektórych aż strach głośno mówić. Ostatnio prześladuje mnie straszne pytanie: a może ja wcale nie jestem dobrym człowiekiem? 