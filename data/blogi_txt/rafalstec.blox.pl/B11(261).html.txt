Dopóki grywałem w doskonale wam znanego Championship Managera (potem Football Managera), najbardziej irytowały mnie własne zwycięstwa. Każdy w miarę zmyślny maniak tego symulatora zarządzania klubem piłkarskim budował w pewnym momencie perfekcyjną machinę do wygrywania, która wypluwała gola za golem i przestawała miewać sezony bez całej serii ustrzelonych trofeów. Tak brzmiał mój naczelny zarzut wobec autorów gry - udaje realistyczną, a realistyczna nie jest, zwłaszcza w erze Ligi Mistrzów, która nikomu nie pozwoliła obronić tytułu. Dziś tylko stwory zero-jedynkowe są w stanie zwyciężać w piłkę stale - stwory, które muszą jeść, muszą też co pewien czas przegrać. Przypomniałem sobie tamte odczucia, siedząc na Camp Nou. O godzinie 20.08 postanowiłem zapisywać, ile uda się osiągnąć Almerii na połowie Barcelony, zanim faworyci strzelą jej gola. Obracałem długopis bezczynnie, mój kot - spokojnie, zostawiłem futrzaka w Warszawie, na sofie - napłakałby obficiej. Owszem, do godz. 20.37 piłkarze Almerii zdołali nawet wbiec z piłką w katalońskie pole karne. Raz, po kardynalnym błędzie rozkojarzonych gospodarzy. Poza tym przez badane pół godziny kilkakrotnie dotykali piłki głową (po wykopach z własnej połowy, natychmiast ją tracili), spróbowali kilku podań po ziemi do przodu (zawsze niecelnych), a były wiślak Kalu Uche błysnął jedynym udanym dryblingiem. Gol dla Barcy był tak nieuchronny, że nie wierzę, by ktokolwiek na stadionie miał przyspieszone tętno. Piłkarze Guardioli nie są złożonymi z bajtów fantomami, po przerwie zezwolili Almerii trochę poatakować. Ale skończyło się tak, jak się ostatnio kończy co mecz. Jak się kończył każdy mecz w FM-ie. Chciałbym wleźć do jaźni rywali, którzy akurat niezdarnie usiłują stawić mistrzom Hiszpanii opór. I tym oglądającym tortury kolegów w telewizji. I tym świadomym, że za tydzień przyjdzie kolej na nich. Czują przede wszystkim frustrację? Podziw? Zazdrość? Jak długo żyją nadzieją? Czy wynik 0:1 podtrzymuje złudzenia? Wystarczy chwila na Camp Nou, by pojąć, dlaczego tutejsze trybuny głównie milczą. Katalończycy wychowują widza o specyficznej wrażliwości, w aktualnej formie obrabowują futbol z emocji, meczowi wręcz odbierają sens sportowy, o ile oczywiście za niezbędny uznawać w sporcie poziom przeciwnika umożliwiający zachowanie przynajmniej pozorów rywalizacji. Dzisiaj nawet częściowo się udało, bo Barca zagrała najsłabiej w sezonie, długimi okresami kompletnie bezproduktywnie. Otumaniła mnie trochę, dlatego ta pospiesznie spisywana impresja z Camp Nou nie będzie miała puenty. Ze stanu kontemplacji ostatni gwizdek wyrwał tubylców prędko. Spoglądałem na zegarek - minęło osiem minut, a na Camp Nou nie było już nikogo. 