Zakochujesz się w piłkarzu na zabój, bądź gotowy na zabójcze konsekwencje.Kochliwy właściciel Interu Mediolan Massimo Moratti sparzył się już dwa razy. Najpierw pielęgnował schorowanego Ronaldo jak własnego pierworodnego - ruszył niebo i ziemię, by postawić napastnika na nogi po kontuzjach grożących przedwczesnym końcem kariery, z anielską cierpliwością czekał na jego powrót, pozwolił mu podporządkować interes klubu interesowi reprezentacji Brazylii - tymczasem piłkarz po zdobyciu tytułu króla strzelców mundialu opiekuna zdradził i wymusił transfer do Realu Madryt. Potem naftowego potentata zauroczył Adriano, inny snajper kadry „Canarinhos”. Moratti od lat toleruje notoryczne wybryki Brazylijczyka, po alkoholowo-dyskotekowych ekscesach nie usuwa go z klubu, lecz wysyła na wakacje do ojczyzny (w środku sezonu!) bądź sprowadza mu do Włoch babcię i naiwnie wierzy, że ta wpoi wnuczkowi hulace odruchy profesjonalisty. Adriano odpłaca się wyłącznie próżniaczeniem. I konsekwentnie obniża swoją rynkową wartość. Rok temu wielkie firmy oferowały za niego dziesiątki milionów euro, ale Moratti sprzedać pupila nie chciał. Dziś dostanie za niego ochłap.Trener Celticu Glasgow Gordon Strachan ulokował uczucia w Arturze Borucu. Sam go sobie upatrzył, stał się polski bramkarz jednym z jego pierwszych łupów transferowych, kosztował niewiele, a zrobił dla drużyny wiele, był bezdyskusyjnym menedżerskim sukcesem Szkota. Nic dziwnego, że Strachan inwestował weń emocjonalnie bez umiaru, że po kolejnych wpadkach Boruca się za ulubieńcem wstawiał, rugał rozgorączkowanych krytyków i apelował o wyrozumiałość, wolał bagatelizować incydenty, niż niepokoić się ciągiem zdarzeń układających się w logiczną całość.Jemu nie wypada wyrzucać jak Morattiemu, że zwlekał z transferem i przegapił moment, kiedy Boruca dałoby się sprzedać za 8-9 mln funtów. Ambicje Celticu sięgały wiosennych rund Ligi Mistrzów, Szkoci mieli też prawo wyceniać bramkarza wyżej i spodziewać się dalszego wzrostu jego notowań. W końcu jeszcze pół roku temu uwodził Polak międzynarodową publikę podczas Euro, w tarapaty - najpierw osobiste, potem boiskowe - wpadł dopiero jesienią.Na ewidentny, postępujący sportowy upadek Boruca reagował jednak Strachan nie tyle nawet opieszale, ile demoralizująco łagodnie. Pal licho, gdyby bronił go jedynie publicznie przed ujadającą sforą z brytyjskich brukowców. Gorzej, że także wedle relacji ludzi pracujących w klubie trener długo - do soboty? - uważał bramkarza za nietykalnego, nie zadbał nawet o znalezienie mu przyzwoitego konkurenta. Boruc dawał plamę za plamą, po czym docierał do niego sygnał, że wszystko jest w porządku, każdemu się może zdarzyć i w ogóle nie zawsze świeci słońce. A trzeba mu oddać, że nie zwykł tracić formy dyskretnie, poprzez drobne, dostrzegalne tylko dla wytrawnych znawców błędy. Jak już nasza bramkarska kolubryna wypaliła, to z naprawdę grubej lufy i we wszystkich kolorach świata.Strachan zareagował - karnymi sesjami treningowymi i groźbą zesłania bohatera Glasgow do rezerwy - bardzo późno. W momencie, w którym wyspiarscy komentatorzy piszą już o naszym rodaku, że „nie pamiętają innego bramkarza, który by popełnił taką liczbę kardynalnych błędów w tak krótkim czasie”. Dobrego interesu na transferze trener Celticu już raczej nie ubije. Może się co najwyżej pocieszać, że związek z Borucem nie kosztował go wiele. Darzący Inter miłością absolutną Moratti płacił na klub z własnej kieszeni. Zanim cokolwiek wygrał, przez dekadę wydał grubo ponad miliard euro. 