W trakcie podsumowywania ligi coponiedziałkowym felietonem znów stanę przed wrednym dylematem: z życzliwości do polskiej piłki kłamać i się zachwycać, czy pisać szczerze i znów marudzić? W felietonie zajmę się sprawą mistrza szczegółowiej, na razie mam ochotę wyłącznie serdecznie gratulować Wiśle Kraków, która zdobyła tytuł w erze schyłku imperium - po dekadzie niepodważalnej dominacji przestała kolekcjonować wszystkie lokalne gwiazdy, dostarczać tłum piłkarzy reprezentacji, onieśmielać konkurencję nieosiągalnym dla innych budżetem. Słowem, z ligowca wyjątkowego przeobraziła się w ligowca jednego z wielu. Tym głębszy pokłon należy się Maciejowi Skorży. Trener Wisły zdołał połączyć wygrywanie z równolegle przeprowadzaną pokoleniową rewolucją w drużynie, co nie przychodzi łatwo ani w lidze mocnej, ani w lidze słabej. Zdołał ukryć szokujące jak na aspiracje obrońców tytułu kadrowe luki sprawnym przesuwaniem piłkarzy po całym boisku, niekiedy na pozycje bardzo dla nich nietypowe. Wreszcie zdołał zaszczepić piłkarzom imponującą nieustępliwość i zawziętość - bez umiaru sławiliśmy zwycięstwa wyszarpywane w końcówkach przez Lecha Poznań, tymczasem krakowianie aż siedmiokrotnie zdobywali punkty w meczach, które zaczynali od utraty gola. W nagrodę staną do walki o Ligę Mistrzów, oby z Pawłem Brożkiem (od 16 lat nikt nie obronił tytułu króla strzelców!) w napadzie. Jeśli chcą schyłkowy okres imperium wydłużyć i odzyskać finansową przewagę nad konkurencją, wypada awansować. W elicie już nawet ewentualne kiepskie wyniki dałyby premie przy na naszych standardach bajońskie, porównywalne z rocznym budżetem mocnego polskiego ligowca. 