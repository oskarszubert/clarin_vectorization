W grudniu apelowałem do czołowych polskich klubów, by zgłosiły się do NextGen Series, czyli odpowiednika Ligi Mistrzów dla 19-latków, który wielkie firmy zachodnie uznają za doskonałą szkołę dorosłego futbolu dla juniorów. Działacze zareagowali na pomysł entuzjastycznie, obiecali energicznie zająć się wciąganiem swoich chłopców do rywalizacji z chłopcami z Barcelony, Interu Mediolan czy Ajaksu Amsterdam. Kiedy przed kilkoma dniami zapytaliśmy o efekty, usłyszeliśmy, że piłkarscy menedżerowie albo zapomnieli, albo wolą poczekać. Ot, nasze tradycyjne, chroniczne działaczowskie odrętwienie. Dopiero po publikacji w „Gazecie Sport.pl” szefowie Legii się zreflektowali i zmienili zdanie. Leszek Miklas przypomniał sobie, że jednak próbował drużynę zgłaszać, Marek Jóźwiak relacjonował mi swoją korespondencję z przedstawicielami NextGen Series, którzy dawali „odpowiedzi wymijające”. Jeśli warszawiacy w istocie wykazali się inicjatywą i zostali bez dania racji odrzuceni – organizatorzy mówią nam tylko ogólnikowo, że rozmawiali z wieloma klubami Europy wschodniej – to na lokalnym tle się wyróżniają, ale generalnej oceny bezwładu naszych futbolowych zarządców to diametralnie nie zmienia. Zmienia natomiast ocenę juniorskich rozgrywek. Skoro NextGen Series deklaruje pełną otwartość, a w istocie zamyka zabawę dla bogatszych firm z bogatych krajów zachodnich, którym łatwiej przyciągać sponsorów, to właśnie oglądamy pierwszy poważny turniej w Europie organizowany poza UEFA. Poważny, bo choć obejmuje 19-latków, to jednak angażuje czołowe kluby. Jego pomysłodawcy wyłamali się z systemu, założyli własne biznesowe przedsięwzięcie, dopuszczają doń, kogo zechcą, nie widzą potrzeby poprzedzania imprezy eliminacjami o przejrzystych regułach. Kibiców od dawna straszy się rozłamem, czyli Superligą. Komercjalizacja futbolu ma zniszczyć europejskie puchary, zastępując je ekskluzywnymi rozgrywkami tylko dla bogatych. Jeśli NextGen Series chce się w ten sposób elitaryzować – obecność Molde czy Rosenborga temu przeczy – to zaczyna przypominać spełnianie się ponurych przepowiedni na poziomie młodzieżowym. I zamiast promowanego przeze mnie określenia „mała Ligi Mistrzów” zasługuje na logo „małej Superligi”.﻿ 