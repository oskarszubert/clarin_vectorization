Wypad do Milanello okazał się, co nie jest niespodzianką, interesujący, a finał historii wywiadu z Clarencem Seedorfem - żenujący. Aż się nie chce klepać w klawiaturę, ale cóż, skoro zacząłem, to wypada doklepać do końca.Jak doniosłem w czwartek, Milan zaakceptował ledwie jedno z zaproponowanych przeze mnie pytań do Holendra. W dodatku najbanalniejsze pod słońcem: „Czy zgadza się pan z dość popularną tezą, że gwiazdy Milanu ostatnio zawodzą, bo zdobyły już tak wiele, że nie umieją się zmobilizować na mecze z pomniejszymi rywalami z Serie A? Że męczą ich i nudzą śmiertelnie kolejne wyjazdy do Sieny czy Regginy?” Na miejscu nie rozwijałem tematu, bo uznałem, że kiedy już posadzą nas - mnie oraz Tomka Lipińskiego z „Piłki Nożnej” - z piłkarzem, to i tak będę mówił, co zechcę.Niestety, spotkanie, które odbyło się na zielonej trawce (naprawdę przytulne i dopieszczone z dokładnością do każdej grządki i listka to całe Milanello), przebiegało kuriozalnie. Dołożyli nam jeszcze dziennikarza z Aten, który chciał m.in. wiedzieć, czy Seedorf zagra kiedykolwiek w lidze greckiej i znać jego opinię o holenderskim trenerze Panathinaikosu Henku Ten Cate. Ale pal licho oryginała spod Akropolu, działy się lepsze jaja. Rozmowie przysłuchiwały się przedstawicielki klubu i już w jej trakcie (!) usłyszałem szept informujący, że mam prawo podejmować wyłącznie zaakceptowane tematy. Odparłem, że moje propozycje w ogóle nie zostały zaakceptowane, i spytałem, czy w takim razie mogę kontynuować wywiad. Zaczął się cyrk - dostałem kartkę z zestawem pytań dopuszczonych (cudzych), pokazałem swoje notatki, po czym patrzyłem, jak inny - przepraszam za słowo, ale wściekły byłem - babsztyl po nich kreśli, by dokonać ponownej selekcji. O coś tam ostatecznie zdołałem zapytać, Tomek też, ale nie wiem, czy uda mi się sklecić z tego wywiad - słowa Seedorfa wplotę raczej do gazetowego artykułu opisującego całą historię. W każdym razie rozmowa trwała krócej niż planowano, a przerwana została, jak przypuszczam, głównie z mojego powodu.Usiłowałem potem dowiedzieć się, co było niebezpiecznego w odrzuconych pytaniach i jakie na wpół cenzorski obyczaj ma uzasadnienie. Przedstawicielki klubu tłumaczyły (ewidentnie z pozycji mentorskich, przybyszowi z egzotycznego kraju bez piłki nożnej), że: strategia komunikacyjna Milanu nakazuje pytania sprawdzać; nie mogą ufać nieznajomemu dziennikarzowi; Włochów nie trzeba cenzurować, bo wiadomo, o co spytają, zawsze pytają o to samo; chodzi o uniknięcie nieprzyjemnych momentów z wywiadu, bo przecież piłkarzowi niezręcznie oświadczyć, że o pewnych sprawach mówić nie chce etc. Słuchałem z rosnącym zdumieniem, trochę się awanturowałem i dopiero w drodze do Mediolanu przypomniałem sobie, że przecież Silvio Berlusconi - premier rządzący Włochami dzięki cwanemu lawirowaniu na styku biznesu i skorumpowanego państwa - od dawna ma specyficzne podejście do mediów. Kto nie wie, o co chodzi, temu polecam świetny dokument Sabiny Guzzanti „Viva Zapatero!”... 