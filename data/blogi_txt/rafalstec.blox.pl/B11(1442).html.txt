Roztrząsamy, czy Kuszczak popełnił grube błędy, czy zaliczył drobną wpadkę; analizujemy intencje Dudka, który ponoć byłby gotów zamienić Real Madryt na Górnika Zabrze; sławimy kolejny heroiczny popis Boruca. To wszystko tylko w tym tygodniu. A przecież jest szansa, że i Kowalewski pewnego dnia wróci do gry, że Fabiański pewnego dnia stanie między słupkami Arsenalu, że Szamotulski będzie następnym Polakiem w Celticu.Ani myślę wznosić kolejny pomnik dla naszej - domniemanej bądź rzeczywistej - bramkarskiej potęgi. Wręcz przeciwnie, chwilami mam jej dość. Coraz częściej mam dość. Coraz gorzej znoszę to, że cały nasz futbol kręci się wokół bramkarzy.Owszem, cieszę się, że choć w tej jednej indywidualnej konkurencji piłkarskiej liczymy się w Europie, ale jako fan w euforię popaść nie umiem. Pisałem już kilkakrotnie - kibicowanie golkiperowi trąci schizofrenią. Potrzebujesz udanych ataków przeciwnika, by twój pupil się wykazał. Czyli niby kibicujesz tym, ale niech nacierają tamci. Paranoja.Niestety, nie ma alternatywy, bo wszyscy ci Żurawscy i Matusiakowie, Rasiakowie i Saganowscy, dawno temu zniknęli nam z oczu. Albo ostro trenują przysiad naławkowy, albo przepadli gdzieś w drugoligowym wygwizdowie. I odosobnione gole Jelenia wiosny nie czynią. Potrzeba nam polskich bramek w Lidze Mistrzów, potrzeba nam polskich bramek na boiskach angielskich, hiszpańskich czy włoskich. Doszło już do tego, że kiedy zastanawialiśmy w redakcji, kiedy po raz ostatni widzieliśmy choćby asystę rodaka w Champions League, to doszliśmy do wniosku, że największą szansę na nią miał pewnie Boruc. Jakiś lepszy wykop, piłkę przejmuje McDonald lub Vennegoor of Hesselink - bo oczywiście nie Żurawski - i Celtic prowadzi. (Na szczęście z kłopotu wybawił nas w środę Kaźmierczak).Dlatego rwę dredy z głowy, wypatrując wieczornego meczu Racingu Santander z Realem Madryt. Nie boli, bo frajdę sprawia już samo niecierpliwe czekanie. Liczyć, że piłka kopnięta przez naszego chłopaka wpadnie do siatki Realu? Serio w to wierzyć, nawet jeśli Ebi rozpocznie na ławce? Odzwyczaiłem się od takich luksusów. Meczu pewnie nie obejrzę, nie wiem nawet, czy tutaj - w węgierskim Szombathely - znajdę choć transmisję włoskiego hitu Milan - Juventus. Ale jak Ebi strzeli, to zadepczę cały internet, by znaleźć wideo.Na razie - w czasach, gdy bramkarz jest pępkiem naszego futbolowego świata - mogę co najwyżej wspominać Jacka Krzynówka. To on strzelił ostatniego polskiego gola Realowi Madryt. I ostatniego Romie. I ostatniego Liverpoolowi, a zarazem ostatniego w Lidze Mistrzów. We wtorek od tamtego wieczoru minie 1000 dni. 