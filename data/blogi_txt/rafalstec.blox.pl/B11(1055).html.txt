Michał Kiedrowski nawołuje, by nie kpić z ruszającego dzisiaj olimpijskiego turnieju piłkarskiego kobiet, ja mam ochotę wykpić kuriozalność ruszającego jutro turnieju męskiego, którego kuriozalność pogłębiła jeszcze - i zagroziła mu chaosem - dzisiejsza decyzja Sportowego Trybunału Arbitrażowego.Rywalizują w nim drużyny, które nigdy wcześniej niczego nie wygrały i które nigdy później niczego nie wygrają. Ba, nikt ich jeszcze nie widział na boisku i nikt ich nie zobaczy po wyjeździe z Pekinu. Powód jest oczywisty. Futbol organizuje własne, o niebo bardziej prestiżowe rozgrywki, podobnie jak tenis, kolarstwo czy koszykówka. Tylko jednak piłkarski mundial oraz Euro to prawdziwa konkurencja dla igrzysk, konkurencja nade wszystko finansowa. I odwrotnie, igrzyska z normalnym turniejem piłkarskim stałyby się konkurencją dla mundialu. Dlatego światowe władze (FIFA) ani myślą wysyłać gwiazdy na zawody, z których nie czerpią zysków. I które zakłóciłyby i tak już napięty do granic możliwości kalendarz rozgrywek seniorskich.Bywało więc, że na olimpiadzie występowali „amatorzy”, dzięki czemy medale zdobywały reprezentacje państw socjalistycznych, gdzie sport zawodowy oficjalnie nie istniał. Później zapraszano drużyny młodzieżowe. Aż wreszcie - po trudnych negocjacjach z MKOl - FIFA zezwoliła każdemu zespołowi złożonemu z graczy do 23 roku życia, powołać dodatkowo trzy „gwiazdy” niezależnie od ich wieku.Wówczas turniej zamienił się w dziwoląga. Występują w nim nie tylko ci, którzy wywalczyli awans, bo o ten biją się młodzieżówki. Starsi zawodnicy tworzą grono zupełnie przypadkowe, gdyż olimpiada rusza w trakcie rozgrywek ligowych i europejskich pucharów. Sławom futbolu skracać wakacji zwyczajnie się nie chce - nie widzą sensu gry w quasi-reprezentacji i turnieju będącym na igrzyskach wydarzeniem bezsprzecznie drugorzędnym, a pieniądze zarabiają w klubach. Klubach pełnych trenerów i prezesów wściekających się zawsze, gdy ktoś chce im podprowadzić po królewsku opłacanych piłkarzy.Już cztery lata temu turniej poprzedziło mnóstwo awantur. Trener Arsene Wenger pokłócił się ze Szwedem Ljungbergiem, gdy ten pochopnie zdradził się, iż marzy o Atenach (pochopnie, bo Szwecja nie awansowała, więc naraził się niepotrzebnie). Alex Ferguson groził, że Argentyńczyk Heinze zapłaci za patriotyczne odruchy zesłaniem do rezerw. Australijczyk Craig Moore tak nalegał na olimpijski występ, że stracił opaskę kapitana Glasgow Rangers. Składy reprezentacji były zresztą mocno prowizoryczne, np. serbska liczyła 22 nazwiska, ale do Aten dotarło ledwie 13 graczy - oprócz podstawowej jedenastki bramkarz i jeden zawodnik z pola. Nic dziwnego, że do półfinału dotarła m.in. drużyna iracka - kompletnie anonimowa i amatorska, przygotowująca się do igrzysk łąkach.Teraz awantury sięgnęły najwyższych instancji, bowiem kluby nie chciały zwalniać nawet graczy poniżej 23 roku życia. Schalke i Werder Brema szukały pomocy aż we wspomnianym Trybunale Arbitrażowym, bo Brazylijczycy Rafinha i Diego wybrali reprezentację olimpijską wbrew woli klubów. Podobnie jak Lionel Messi (Barcelona walczy o niego w tym samym sądzie), choć skołowany Argentyńczyk stawiał sprawę trochę mniej ostro, wciąż powtarzając, że zagra tam, gdzie nakażą mu grać przepisy.Zanim zapadł werdykt, kuriozum stało się zjawiskiem jeszcze cudaczniejszym - na kilkadziesiąt przed turniejem nie wszyscy olimpijczycy wiedzieli, czy na igrzyskach wystąpią, czy zostaną odesłani do klubów. Po werdykcie nie wiadomo już kompletnie nic, ponieważ pracodawcy teoretycznie mogą odwołać z Pekinu każdego piłkarza. Czemu, nawiasem mówiąc, zawinił znany z chaotycznych pomysłów Sepp Blatter, który nie wpisał igrzysk do kalendarza FIFA dzielącego każdy sezon na czas dla klubów i reprezentacji narodowych.Futboliści z Ameryki Płd. są w olimpijskim gronie przypadkami osobnymi - dzielą się na patriotów, którym autentycznie zależy na igrzyskach, oraz tych, którzy muszą udawać, że im zależy, bo rodacy za dezercję spaliliby ich na stosie. Argentyńczycy i Brazylijczycy w pekińskiej imprezie widzą sprawę narodową, a dzięki nim turniej zyskuje na atrakcyjności - rzeczywistej, nie sztucznie dmuchanej. Pierwsi marzą o obronie tytułu, by zapomnieć o klęskach reprezentacji seniorów, który do finału mundialu nie dotarła od 18 lat, ba, nawet mistrzostwa kontynentu nie zdobyła od od 1993 roku. Przysłali kadrę arcymocną, nawet po ewentualnej stracie Messiego - Barcelona nie podjęła jeszcze decyzji, czy go wezwie - zostaliby im jeszcze Riquelme, Aguero, Mascherano, Gago etc. „Canarinhos” martwią się natomiast, że jeszcze nigdy nie zdobyli olimpijskiego złota i chcą wypełnić ostatnią lukę w ich kolekcji trofeów. Martwią się zresztą niepotrzebnie, bo jeśli Brazylia nigdy nie wygrywa igrzysk w futbolu, to tym gorzej dla igrzysk, trudno wymyślić doskonalszy dowód, że ten turniej ma wątpliwy sens.Dotąd nie wyłaniał on najlepszej drużyny świata, lecz „najlepszą drużynę do lat 23 (a niby dlaczego nie do 24?) wzmocnioną trzema starszymi zawodnikami”, której złoto równe jest zresztą złotu zdobytemu w innych dyscyplinach w rywalizacji między seniorami. Trochę to zawiłe, a werdykt Trybunału unieważnia nawet i tę zawiłę definicję. Na szczęście igrzyskom spadła gwiazdka z nieba, bo odbudowywać formę postanowił w Pekinie upadły półbog Ronaldinho. Ot, zbieg okoliczności. To on decyduje o składach. Jednym trafiają się gracze czołowi, innym przeciętni. Gdyby np. Włosi wzięli Buffona, Nestę i Pirlo (lub inne trio z kadry seniorów), ich szanse na złoto wzrosłyby radykalnie. Nie wzięli, ale za to mają jedynego obok Danny'ego Szeteli Polaka w turnieju - Roberta Acquafrescę. 