Współczesnej polskiej piłki. Po bezprecedensowej w historii naszego futbolu dwucyfrówce z San Marino podzieliłem się refleksją, że reprezentacja maniacko popada ostatnio w skrajności - albo gra nadspodziewanie źle, albo nadspodziewanie dobrze. Co skłoniło mnie do zeskanowania pamięci i wyszukania meczów Polaków, które dały mi najwięcej frajdy, oraz tych, które najdotkliwiej odcierpiałem. Taka prywatna lista niezapomnianych hitów i koszmarnych gniotów (reprezentacyjnych, klubowe już chyba kiedyś spisywałem) obejmująca minione dwie dekady - postanowiłem nie zaglądać w głębokie dzieciństwo, lecz zestawić kolekcję meczów przeżytych świadomie. Klasyfikując nie przyjąłem żadnego wymiernego kryterium (zresztą takie chyba nie istnieje), opierałem się wyłącznie na subiektywnych wrażeniach. Celowo nie zaglądałem do kronik, lecz polegałem na pamięci (dopiero daty sprawdzałem). Dziś daję listę przebojów, jutro lista gniotów:7. Francja - Polska 1:1, eliminacje ME, sierpień 1995. Nasi do przerwy prowadzili, potem była czerwona kartka dla Łapińskiego, obroniony przez obwołanego „Księciem Paryża” Woźniaka rzut karny (i dobitka!), szalona francuska nawałnica. Zabrakło trzech minut, by przetrwać:6. Polska - Czechy 2:1, eliminacje MŚ, październik 2008. Dzisiaj wiemy, że rywale rozczarowują w całych eliminacjach, wtedy doznania zwiększyło poprzedzające mecz podejrzenie, że reprezentacja popada w totalną beznadzieję, i przeczucie nadciągającej klęski (na Euro 2008 Czesi grali dobrze, odpadli, jak pamiętacie, w zagadkowych okolicznościach). I ten niesamowity Błaszczykowski, który z kandydata na gwiazdę wreszcie gwiazdą się stał...5. Norwegia - Polska 2:3, eliminacje MŚ, marzec 2001. Heroiczne wyczyny Matyska, który bronił z wybitym barkiem (potem zmienił go Dudek i też wypadł rewelacyjnie), nasi ludzie zdobywają dwie pierwsze bramki, uparci Norwegowie doprowadzają do remisu. Tutaj znajdziecie wszystkie gole, ja wklejam najładniejszego - ależ to była akcja!4. Polska - Włochy 3:0, igrzyska olimpijskie, lipiec 1992. Wiem, że reprezentacja młodzieżowa, ale jednak reprezentacja. Z tamtego meczu pamiętam przede wszystkim pierwszego gola, strzelonego po akcji, jakiej nie widzieliśmy w naszej kadrze od... Sam nie wiem, od kiedy, kupa czasu musiała upłynąć. Boczny obrońca Koźmiński sunie przez pół boiska (wyobrażacie to sobie w wykonaniu Wawrzyniaka albo Wasilewskiego?), świetnie dośrodkowuje, a tam pięknego woleja ładuje Włochom Juskowiak:3. Holandia - Polska 2:2, eliminacje MŚ, październik 1992. Prowadziliśmy 2:0! A po drugiej stronie van Basten, Rijkaard, Koeman, młody Bergkamp strzelający jeszcze gole dla Ajaksu... Chociaż szlagierem był oczywiście powrót do kadry 35-letniego Smolarka i jego akcja, która mogła dać zwycięstwo. Kilka dni później, już w barwach Utrechtu, nasz weteran Stanleya Menzo pokonał, i to w podobnych okolicznościach...2. Polska - Anglia 1:1, eliminacje MŚ, maj 1993. 65 tys. ludzi na Śląskim, ja nie usiadłem chyba ani na chwilę, choć może i mi się wydaje, pamięć potrafi niemożliwie oszukiwać. Z tego meczu znów bardziej niż gol Adamczuka zapadły mi w pamięć dwie zmarnowane „setki” Leśniaka. Swoją drogą wiele to mówi o naszym futbolu, jeśli w zestawie niezapomnianych cudeniek umieszczam aż trzy remisy.1. Polska - Portugalia 2:1, eliminacje ME, październik 2006. Tutaj już pełna satysfakcja, jedyny moment w życiu, w którym widziałem naszych piłkarzy wygrywających mecz o stawkę z autentycznymi gwiazdami światowego futbolu. Dożyjemy powtórki?Gdyby ktoś miał ochotę, to zapraszam do przedstawienia swojej siódemki (również zhierarchizowanej). Za cezurę przyjmijmy, powiedzmy, koniec pierwszej kadencji Piechniczka, która kończyła erę świetności naszej kadry. Może się nam nawet zechce podliczyć typy i stworzyć ranking czytelników „A jednak się kręci”?:-) 