Rosjanie świetnych piłkarzy mają, o czym niekiedy zapominamy, bo dobrze płacą im swoi, więc nie wyjeżdżają w wielki świat i nie szpanują w koszulkach manchesterskich czy barcelońskich. Ostatnio zafundowali sobie też świetnego trenera - w każdym calu holenderskiego, kosmopolitę adaptującego się wszędzie, od Korei po Australię - który uświadamia nam oczywistość, że my selekcjonera przejęliśmy jednak od Trynidadu i Tobago. I na mistrzostwach Europy nasi potężni sąsiedzi wypadają ujmująco. Nawet jeśli irytują bezproduktywnym wymienianiem piłki pod polem karnym, to irytują dzięki temu, że nad nią znakomicie panują - nasze Krzynówki i Smolarki z taką swobodą na podbramkowych rubieżach nie hasają. Chciałbym, żeby nasi tak irytowali, oj bardzo bym chciał.Rosjanie po raz pierwszy - odkąd nastąpiła największa, jak ujawnił Putin, katastrofa XX wieku, czyli rozpad ZSRR - przetrwali pierwszą rundę wielkiego piłkarskiego turnieju. Ale najciekawsze jest to, że Guus Hiddink czyni cuda niejako przy okazji i na marginesie. On dostał przede wszystkim misję odnowienia całego systemu funkcjonowania piłki nożnej w Rosji - obmyśla, jak rozwijać talenty, ma założyć akademię dla najzdolniejszych, dogląda budowy ośrodków treningowych dla młodych (Abramowicz rzucił już rublem na 55 równiusieńkich boisk) etc. Wyniku reprezentacji będzie się od niego wymagać dopiero na mundialu w 2010 roku.Patrzę, jak Rosjanie rozjeżdżają Szwedów i suną do ćwierćfinału, i tak sobie myślę, że nasz pomysł na holenderskie kurowanie polskiej piłki wygląda ciut biedniej od rosyjskiego - importowany selekcjoner jest OK, ale jeszcze bardziej OK byłby importowany szef wydziału szkolenia (zakochanych w Jerzym E. błagam o wybaczenie). Mile widziałbym też rzecz jasna rodzimą, skromną wersję Abramowicza, co by za to wszystko płacił, ale to już zupełnie inna historia.Szaleją Chorwaci, szaleją Rosjanie, zaimponowali mi Rumuni, którzy polegli w grupie śmierci. Czy za cztery lata nasi - sądząc po dynamicznym rozwoju naszej piłki - będą jeszcze w stanie z kimś wygrać?PS A holenderskie derby Holendrów z Rosjanami coś mi się widzą jako potencjalnie najatrakcyjniejszy ćwierćfinał... 