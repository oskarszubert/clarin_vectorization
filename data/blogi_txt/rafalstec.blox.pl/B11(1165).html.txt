Całoroczny kalendarz gier napięty, w wakacje wypadałoby odetchnąć, ale heros angielskich muraw nie odpoczywa nigdy. A przede wszystkim nie odpoczywa wtedy, gdy może polecieć z uroczystą wizytą tam, gdzie go potrzebują. Gdzie może nieść kaganek oświaty. Tym razem, jak donosi agencja Reuters, wyspiarscy bohaterowie zaszczycą m.in. Malezję. 11 lipca ambitna reprezentacja tego kraju podejmie Arsenal, 16 lipca podejmie Liverpool, 19 lipca podejmie Chelsea. Za każdym razem na mieszczącym 80 tys. ludzi narodowym stadionie w Kuala Lumpur. I oczywiście za każdym razem towarzysko, w przyjacielskiej atmosferze, o żadnych brudnych futbolowych wojnach nie ma mowy. Trybuny wypełnią się na pewno. I rozpiszczą się z ekstazy. - Wszyscy w Malezji jesteśmy podekscytowani - opowiada wiceprezes tamtejszego związku piłkarskiego (FAM) Subahan Kamal. - Podekscytowani są nie tylko fani Arsenalu, Liverpoolu i Chelsea, ale także cały nasz zarząd, nasz selekcjoner, nasi piłkarze. Myślę, że jesteśmy pierwszym krajem świata, który w tydzień zagra z trzema gigantami Premier League. Nawet Brazylia tego nie dokonała - zauważa przytomnie, pomimo i jemu udzielającej się ekscytacji, wiceprezes Kamal. Na wszelki wypadek sprawdziłem w archiwach. Rzeczywiście, nawet Brazylia tego nie dokonała. A to wcale nie koniec oszałamiających sukcesów. Współpraca malezyjskiej federacji z klubami Premier League się zacieśnia, więc tamtejsi piłkarze zostaną zaproszeni do Anglii, by popodpatrywać lepszych od siebie lub wręcz z nimi - lub nieopodal - potrenować. - Chelsea już się zgodziła, byśmy wysłali tam naszych piłkarzy i trenerów, być może na cały miesiąc - relacjonuje wiceprezes Kamal. - Liverpool pomoże nam uruchomić program szkolenia młodzieży, a negocjacje z Arsenalem, do którego też chcemy posłać piłkarzy, właśnie trwają. Tutaj chodzi o pobyt dwu- albo trzytygodniowy. Sądzę, że nasi gracze będą mieli możliwość nauczenia się jakiejś sztuczki albo dwóch. Szlagierowe mecze z potentatami Premier League zorganizowała osadzona w Hongkongu marketingowa agencja ProEvents, która wybrała Malezję, by nagrodzić ją za sukces w kibicowaniu angielskim klubom podróżującym po Azji w każde wakacje. Jeszcze raz oddajmy głos cytowanemu przez Reutersa wiceprezesowi Kamalowi: - Dwa lata temu sprowadzili tutaj piłkarzy Manchesteru Utd. Ci rozegrali sparing i mieli lecieć do Dżakarty, ale z powodu zamachu bombowego odwołali wylot. Zagrali zatem po raz drugi u nas, na co fani zareagowali wspaniale. Wiceprezes Kamal wyraził też nadzieję, że pomimo miłości rodaków do Premier League tym razem sporo fanów założy barwy narodowe, czyli czarno-złote. Przed dwoma laty około 30 tys. osób oglądało mecz w koszulkach Manchesteru. Malezyjskie ubrało niespełna 10 tys. kibiców.﻿ 