Wyspiarze już kombinują, gdzie wyeksportować dodatkową kolejkę ligi angielskiej, którą od 2010 roku chcą rozgrywać za granicą. Bangkok, Dubai, Mumbai, Pekin, Sydney - w „Daily Telegraph” czytam, że miast gotowych wyłożyć majątek za podziwianie z bliska gwiazd Manchesterów czy innych Liverpooli jest całe mnóstwo.Pomysł władz Premier League uważam oczywiście za niebezpieczny, bo wyrasta z ostatecznego - nokautującego! - triumfu produkowania szmalu nad sportem. Wszyscy poza kibicami oblizują się wywalonymi jęzorami na myśl o zyskach (ideę poparł komplet 20 klubów), a nikogo nie interesuje np., że w dodatkowej serii gier jakiś pechowiec wpadnie po raz trzeci na Arsenal lub Chelsea i wskutek porażki może spaść z ligi. To zresztą zagrożenie wcale nie najpoważniejsze, dlatego nad sprawą szerzej się jeszcze porozwodzę w poniedziałkowym felietonie do „Gazety Sport”. Teraz chciałbym tylko podzielić się nadzieją, że jeszcze dłuuuuuugo płacenie za wizytę Anglików nie wpadnie do głowy nikomu w Warszawie, Krakowie, Wodzisławiu i żadnym innym polskim mieście. Bo usłyszałem już wokół siebie rozmarzone głosy takich, którzy by tego chcieli.Wyspiarze liczą na co najmniej kilkanaście milionów funtów zysku z każdego dwumeczu, który rozegrałyby ich kluby z dala od kraju. Gdyby o taką kwotę wzmocnić dziś transferowy budżet Legii lub Wisły, stanęłyby one przed szansą na zbudowanie drużyn, jakich w naszej lidze nie było. Na zgromadzenie wszystkich najlepszych polskich piłkarzy, na zatrudnienie utalentowanych obcokrajowców (jeszcze nie odkrytych przez zachodnią konkurencję lub dla niej utalentowanych niewystarczająco), na obicie ławki rezerwowych świetnymi zmiennikami.Wydać miliony funtów można na miliony sposobów. Jeśli są prywatne, niech sobie pójdą i na wielkie party zorganizowane w Pałacu Kultury dla Paris Hilton i Britney Spears, które będą mogły publicznie wymiotować i tańczyć bez majtek. Głupie trwonienie własnej kasy nie jest karalne. Gdybyśmy jednak kiedykolwiek zapłacili potęgom, by zechcieli nas zaszczycić wizytą, zamiast zmusić ich do przyjazdu awansem do Champions League, z własnej woli przyłączylibyśmy się do futbolowego trzeciego świata. Zachowalibyśmy się jak facet, co to ma ochotę seks, więc włącza sobie dobre porno. Powtórzylibyśmy inwestycję z gatunku tych, które za 10 mln zł pozwalają Warszawie oglądać wybory Miss World (nasza stolica przejęła ten honor od Chińczyków), a politykom jeszcze się tym obciachem chwalić.Nie chcę mizdrzenia się missek porównywać do występów Cristiano Ronaldo czy Fernando Torresa. Ci ostatni wywijają biodrami w celu moim zdaniem ambitniejszym, czyli dla przedryblowania rywali, i są w tym wywijaniu niedoścignieni, są wybitnymi sportowcami. Ale nie chciałbym też, byśmy sprowadzili na siebie porównania do wspomnianych Bangkoków i Pekinów. Zwróćcie uwagę na listę potencjalnych klientów eksportowych zapędów Premier League - wszyscy wywodzą się z piłkarskich peryferii, wszyscy chcą płacić za cudze hity, bo sami nie mają szans zagrać w Lidze Mistrzów. Nawet ich piłkarze grają w niej incydentalnie, bo jak Manchester United kupuje Donga Fangzhou, to nie dlatego, że Chińczyk umie grać, lecz dlatego, że jego rodacy kupią więcej klubowych koszulek.Dlatego jestem dziwnie pewny, że taka np. Praga weekendu Premier League nigdy sobie nie wypożyczy. 