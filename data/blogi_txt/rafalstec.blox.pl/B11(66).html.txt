Afryka krwawi, a przecież to miał być jej mundial. Wybrzeże Kości Słoniowej? Didier Drogba - przywódca potężny wzdłuż i wszerz, ale też potężny wpływem na partnerów - połamał łokieć. Ghana? Michael Essien, również lider popędzający całą drużynę, nie wyleczył kolana. Nigeria? Musi wytrzymać bez Johna Obi Mikela, swojego jedynego piłkarza klubu z najścislejszej czołówki. Kamerun? Samuel Eto’o - znów: gwiazdor przyćmiewający wszystkich w szatni razem wziętych - rozważał, czy nie porzucić reprezentacji, bo wysłuchuje od sławnego poprzednika Rogera Milli, że dla kraju gra od niechcenia, wysila się tylko tam, gdzie płacą, czyli w Europie. Oj, źle się dzieje w państwach afrykańskich, jedynie gospodarze MŚ odzyskali wiarę w siebie, a im akurat szanse na mundialowe pląsy przypisuje się marne. Coraz trudniej uwierzyć w pierwszy, historyczny medal dla kontynentu, który tego medalu wypatruje od dwóch dekad, choć wyścibolił dotąd ledwie dwa ćwierćfinały. Piłkarze padają jednak wszędzie. Niemcy i Anglicy stracili kapitanów - Michaela Ballacka oraz Rio Ferdinanda; Włosi modlą się, by na ostatni mecz grupowy wydobrzał Andrea Pirlo; Francuzom dziwaczne choróbsko odebrała Lassa Diarrę; Holendrzy odlatują do RPA bez Arjena Robbena, który doleci ewentualnie po dzisiejszych badaniach. Wszyscy wymienieni są dla swoich reprezentacji bezcenni, strata każdego mistrzostwa świata okalecza, aż zrozpaczony zaćwierkałem wczoraj błagalnie na Twitterze, żeby odwołać te wszystkie cholerne sparingi, zanim będzie trzeba odwołać mundial.  Jeśli dodać jeszcze, że innemu naturalnemu faworytowi - Argentynie - równowagę odbiera sprawiający wrażenie niezrównoważonego selekcjoner (nie powołał Cambiasso i Zanettiego, nie powołałby też ponoć Diego Milito, gdyby go asystenci nie szturchnęli, że zapomniał), jeśli przypomnieć sobie wszystkie perypetie uczestników MŚ oraz kontuzje wyżej nieprzywoływane, to wychodzi, że duch mundialu chce obu największych faworytów uczynić jeszcze większymi. Wszędzie zawieje i zamiecie z gradobiciem, u faworytów bezchmurnie, ciepło i w ogóle pogoda dla bogaczy. O ile Brazylia leczy przynajmniej drobne dolegliwości Julio Cesara i Michela Bastosa, o tyle Hiszpanie dojrzewają do mistrzostw w sielance skłaniającej do podejrzeń, czy aby czegoś nie ukrywają. Trener Vicente del Bosque mógł kierować się przy doborze graczy względami wyłącznie sportowymi, bo jego ludzie głowy mają stabilne; Torresy i Fabregasy odzyskują pełnię zdrowia akurat na mistrzostwa; nawet zrośnięty ze swoim sewilskim sąsiedztwem Jesus Navas przestał bać się świata i rozbujał sparingowo, okładając Koreę Płd. A jeszcze te wyniki - od ubiegłorocznego Pucharu Konfederacji same zwycięstwa, żadnych zakłóceń, żadnej eliminacyjnej czy towarzyskiej wpadki, żadnego epizodu pozwalającego pomartwić się chwilę dla psychicznej higieny... 