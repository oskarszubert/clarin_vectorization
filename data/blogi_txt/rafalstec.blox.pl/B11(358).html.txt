Chyba mało kto zakłada, że się da. W moim otoczeniu wyczuwam beztrosko niecierpliwe wyczekiwanie fety, która musi nastąpić niechybnie, bo cały ten sobotni ambaras na Stadionie Śląskim nie jest niczym więcej niż czystą formalnością. Nowe Wembley to mieliśmy w tych eliminacjach już z Portugalią, w dodatku dwukrotnie, bo nasi nie dali się ograć ani u siebie, ani na wyjeździe.Polski piłkarz niby jest zdolny wyciąć każdy numer, ale i mnie jakoś nie mieści mi się w głowie, że ten mecz można przegrać. Mecz Polaków - zdeterminowanych, napędzanych oszałamiającą perspektywą wyjazdu na mistrzostwa - z Belgami - skazanymi na uciążliwe dokańczanie eliminacji z kretesem przegranych. Rywale masowo zapadają na chorobę wywołaną tzw. wirusem FIFA, czyli wymigują się metodą dobrze nam znaną z czasów szkolnych - trefnymi zwolnieniami lekarskimi. A ci, co dojadą, pewnie będą wściekli, że po Chorzowie czeka ich jeszcze telepanie się na ostatni mecz do Azerbejdżanu. To realia współczesnej piłki reprezentacyjnej. Nieee, im dłużej myślę, tym bardziej jestem pewny - tego przegrać się nie da. Poza tym rozmawiam z ludźmi i tylko nieliczni przyznają, że głęboko, na dnie duszy, jakiś niepokój się jednak tli.By się ostatecznie uspokoić, próbowałem sobie przypomnieć, jak często drużyny w obecnej sytuacji Polski ponosiły klęskę. W obecnej sytuacji, czyli będąc faworytem (bo wyżej w rankingu FIFA, bo wygrana na wyjeździe, bo rywale zdziesiątkowani etc), walcząc o najwyższy z najwyższych celów i mierząc się z zespołem kompletnie zdemotywowanym. Nie znalazłem - co wyznaję poniekąd ze wstydem - żadnego. Łaziłem wspomnieniami po najróżniejszych prestiżowych rozgrywkach, od klubowych po reprezentacyjnych. Bez skutku. Nawet kiedy Hiszpania ćwierćwieku temu musiała wygrać ostatni mecz kwalifikacji 11 golami, to stłukła Maltę 12:1. Nawet kiedy mizerniutka Łotwa musiała wygrać na wyjeździe z teoretycznie po wielokroć silniejszą Szwecją, by awansować na poprzednie ME, to wygrała i wyeliminowała Polskę. Wyeliminowała, bo Szwedzi zapracowali na udział w finałach wcześniej i biegać chciało im się niespecjalnie.Tak, motywacja bywa w sporcie czynnikiem absolutnie kluczowym. Dlatego rzucam pytanie w wirtualną przestrzeń: czy znacie z historii przypadek, który każe nam się sobotniego wieczoru bać? Powtórzę: nie chodzi mi o przywoływanie sensacyjnych porażek faworytów, tych oglądaliśmy bez liku. Chcę wiedzieć, kto kiedy przegrał taki mecz jak sobotni Polski z Belgią. Kto bijący się o życiowy triumf uległ zgrai odbębniającej pańszczyznę?PS. Sorry, że dopiero tutaj o tym piszę, ale znajomy właśnie przywołał jesień 1999 roku. Gramy w Sztokholmie ze Szwecją, która już awansowała do ME. Walczymy o baraże. I przegrywamy 0:2... 