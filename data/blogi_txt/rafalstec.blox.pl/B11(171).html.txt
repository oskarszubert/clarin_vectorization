Jedynego piłkarza reprezentacji Hiszpanii niezbędnego i niezastąpionego widzę w Marcosie Sennie. Uważnie, zawsze z sensem przesuwającego się na przedmurzu defensywy pomocnika, który ze wspaniałą intuicją rozbraja co drugie natarcie przeciwnika. Ewentualnie znacząco je opóźnia lub zakłóca.Bez niego finaliści Euro 2008 odpadliby w poprzedniej rundzie - niezależnie od świetnej postawy środkowych obrońców byliby wrażliwi na ciosy, którym dziś naturalizowany Brazylijczyk zapobiega, zanim zostaną wyprowadzone. Trener Luis Aragones wypełnił Senną lukę rujnującą wszelkie ambitne plany poprzednim selekcjonerom, bo klasyczny hiszpański defensywny pomocnik zazwyczaj niczym nie różnił się od ofensywnego. Znacie tę sztancę: mikry dreptuś z wizją, ale bez twardości, siły, hardości i zapału do precyzyjnie wymierzonych wślizgów, by czasem przerwać atak rywala już na środku boiska. Senna skleił drużynę, stał się punktem ciężkości gwarantującym jej równowagę. Powtórzę: bez niego, czyli bez wzmocnienia z importu, Hiszpanie moim zdaniem za żadne skarby świata do finału by nie przetrwali.Aragones zrobił to, co Beenhakker. Nie znalazł pośród swoich defensywnego pomocnika w wersji ogólnoświatowej, bez którego żadna drużyna się dzisiaj nie obejdzie, to podebrał Brazylijczyka. Nasz selekcjoner szukał rarytasu niedostępnego w Polsce - kreatywnego rozgrywającego z giętką i szybką stopą, który zamiast patrzeć pod nogi, by kontrolować piłkę, rozgląda się i bada, gdzie najlepiej ją kopnąć. Dlatego przysposobił sobie Rogera.Proceder, jeśli mogę fenomen tak nazwać, staje się coraz popularniejszy. Albo inaczej - popularność zyskał jakiś czas temu, ale dopiero ostatnio skusił potentatów. Mistrzowie świata Włosi spodziewają się, że nowy stary trener Marcello Lippi powoła do reprezentacji Brazylijczyka Amauriego, bo ich kadrze brakuje ostatnio niezawodnego snajpera. Luca Toni nie strzelił na Euro 2008 ani jednego gola, w dodatku przeszkodził Fabio Grosso, który chciał przesądzić o wyniku ćwierćfinału. Nawet złoto mundialu „Azzurri” zdobyli bez supernapastnika, zadanie zdobywania bramek rozdzielając między wszystkie formacje.O Turkach nawet nie wspominam, oni dla dobra swojego futbolu wystąpią pewnie o unię z Brazylią. A są jeszcze Anglicy, którzy chcieliby wszczepić reprezentacji obcego bramkarza, np. Hiszpana Almunię.FIFA, która wprowadza restrykcje utrudniające powoływanie do reprezentacji naturalizowanych piłkarzy, chyba zareagowała w odpowiednim momencie. Jeśli oczywiście chcemy, by rywalizacja drużyn narodowych miała jeszcze jakikolwiek sens. 