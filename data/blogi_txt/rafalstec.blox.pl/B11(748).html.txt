Moi piłkarze muszą pamiętać, że koszulkami wymieniamy się dopiero po ostatnim gwizdku - streszczał swój plan na wtorkowy mecz z Realem Madryt trener FC Zurich Bernard Challandes. Plan, trzeba przyznać, ambitny. Cytat dla lepszego efektu trochę przekręcam, ale nie za bardzo. Piłkarze mistrza Szwajcarii byli - jak opowiadał trener - wizytą „Królewskich” autentycznie rozpłomienieni, jeden śnił o przepoconym t-shircie Kaki, inny zasypiał w marzeniach o szmacie Ronaldo. Na szczęście wszyscy dali radę, trzymali fason. Nie rzucili się na idoli w trakcie gry, po jej zakończeniu nie było bójek o co cenniejsze fanty. Może objedli się piłkarze z Zurychu sławą rywali jeszcze przed meczem? Prasa donosi, że nie przepuścili okazji, wykorzystali bliskość oddanej Realowi szatni i zebrali mnóstwo autografów. Naiwny jestem albo patologicznie nieczuły na urok megagwiazd (choć John Malkovich zamroził mnie kiedyś od stóp do głów, prosząc o długopis), ale cała historia jednak mnie zdumiała. Sądziłem, że jak już ktoś dochrapie się Ligi Mistrzów, to nie zwraca się do Messiego czy Rooneya per „Wasza Wysokość”. Że jednak między nimi zawodowcami układy są nieco inne. W każdym razie po zapoznaniu się z okolicznościami przyrody pojąłem, że stosunkowo niską porażkę Zurychu (2:5) wypada docenić. Dotarło do mnie też, że piłka po petardach z rzutów wolnych odpalanych przez Ronaldo niekoniecznie mknęła za szybko, by zdołał ją zatrzymać bramkarz Johnny Leoni. Może nie zawiódł go refleks, lecz poddańczo drżące nogi i ogólne rozdygotanie organizmu rozanielonego urodą chwili - oto załadować z kopa zamierzał mu sam Ciociu-Nie-Uwierzysz-Cristiano-Ronaldo. Załadował skutecznie, za dwa gole. OK, chłopaki z Zurychu mogły podniecenia nie pohamować, na boiskach ligi szwajcarskiej jest pewnie mniej cudnie. Ale dlaczego, u licha, Barcelonie i Realowi nie umieją się postawić rywale z Primera Division? Dlaczego już teraz, po trzeciej kolejce, dają mi do zrozumienia, że kolejny sezon z katalońsko-madryckim duopolem jest nieuchronny? Czy historia walki o mistrzostwo i wicemistrzostwo Hiszpanii znów musi okazać się najbardziej monotematyczną wśród analogicznych historii w czołowych ligach europejskich? Od pięciu sezonów wciąż oglądamy to samo, raz tylko, zapewne popełniając nieumyślne faux-pas, między wielkich wepchnął się Villarreal. Jeszcze chwila, a nawet w Turcji zrobi się ciekawiej - tam stambulski triumwirat przynajmniej na chwilę rozpędzili Sivasspor z Trabzonsporem. Wiem, za wcześnie na wyroki skazujące, wiem, trupa Guardioli może stracić siły, wiem, trupa Pellegriniego wciąż czeka na prawdziwy test. I mimo całej tej oczywistej wiedzy nie potrafię uwierzyć, że cokolwiek innego niż tradycyjna obsada pozycji mistrza i wicemistrza się w La Liga wydarzy. Barca wytuptała (w sobotę tuptała zniewalająco, aż podłamana bezbronnością przeciwnika postanowiła strzelać gole również do własnej bramki) na razie wyniki 3:0, 2:0, 5:2, Real wypracował 3:2, 3:0, 5:0. Załatwione, serdecznie dziękujemy za przybycie, żadne pojedyncze wpadki przeznaczenia nie odmienią, reszta wirtuozów popląsa do upadłego w konkurach o miejsce trzecie albo wręcz czwarte. Właśnie - wirtuozów. Primera Division uchodzi za ligę tak nieskończenie bogatą w talent, że wystarcza go nawet drużynom środka i dołów tabeli, za ligę z tłumem graczy tylko ciut ustępującym najsławniejszym na planecie, za ligę o być może największym potencjale realnych niespodzianek. Ble ble ble, wystarczy kilka tygodni, by jak zwykle całe to bajanie zweryfikować. Znów nikt kolosom nie podskoczy, nawet Valencii - jako jedyna w tym stuleciu przełamała ich hegemonię, teraz jak na złość upiera się, żeby nie wygrać u siebie ze Sportingiem Gijon, regularne samobójstwo popełnia właściwie - zaufać nie umiem. Są bożyszcza katalońskie i madryckie tak wyraźnie sprawniejsze w kopaniu od ligowego plebsu? Staliby się David Villa i/albo Juan Mata lepszymi piłkarzami natychmiast po założeniu koszulki Barcy, bo trudniej byłoby im godzić się z porażką lub remisem, bo porażka lub remis zdawałyby im się bardziej nienaturalne niż dziś, w barwach Valencii? A może gracze Zurichu jednak oceniali klasę przeciwnika realniej niż my, którym czasem wydaje się, że gwiazdę Realu od gwiazdy Villarrealu dzieli zbyt mało, by w ogóle uznać, że cokolwiek ich dzieli? 