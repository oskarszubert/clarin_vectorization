Lecąc do Izmiru na olimpijskie kwalifikacje siatkarzy zastanawiałem się, czy reprezentacja Polski kiedykolwiek jeszcze wyśle na arcyważne zawody skład wymarzony przez selekcjonera, a nie grupę ludzi oszczędzonych przez epidemię kontuzji i rozmaitych choróbsk. Nie tylko zresztą reprezentacja Polski. My troskamy się o rodaków, ale rywale - nade wszystko Włosi - również przystąpią do tureckiego turnieju zdziesiątkowani.Siatkarze zabawiają kibiców w rytmie szaleńczym. Piłkarze, koszykarze, hokeiści, rugbyści etc miewają chwile wytchnienia, ich terminarze przewidują sezon ogórkowy. Odpoczywają nie tylko mięśnie, ścięgna oraz stawy, ale i głowy. Jedynie atleci odbijający piłkę rękami - ci najlepsi - fruwają nad siatką okrągły rok. Latem dopada ich Liga Światowa, jesienią inne imprezy rangi mistrzowskiej, zimą biją się o igrzyska, kiedy indziej tkwią w kieracie rozgrywek ligowych. Zdarzają się sezony, w których organizowane są aż trzy turnieje globalne. A przecież w tym akurat sporcie trenerzy specjalnie sobie cenią długie zgrupowania, bo pod siatką improwizacja nie zastąpi cierpliwie wykuwanej, perfekcyjnej współpracy całej drużyny. Dwutygodniowy urlop? Szczyt nieróbstwa, o którym wstyd nawet pomyśleć.Problem potęguje właśnie specyfika dyscypliny. Na innych boiskach wszystko opiera się na bieganiu, do którego my, ludzie, przyzwyczajaliśmy się od wczesnych stadiów półmałpich, tutaj trzeba skakać - niemal w pionie, na twardej powierzchni - do czego ewolucja już nas tysiącleciami nie przystosowywała. Słowem, siatkówka wymaga zachowań wybitnie nienaturalnych, najbardziej wymagających dla anatomii i najbardziej grożących deformacjami.Działacze tego nie widzą bądź widzieć nie chcą.Polscy nie skrócą np. rozgrywek ligowych w sezonie przedolimpijskim (co uczynili Włosi i Rosjanie), by najbardziej eksploatowani gracze choć raz wzięli głębszy oddech.A światowi wymyślają horrendalnie rozdęty system eliminacji do igrzysk, w innych grach niespotykany. W tym roku gęstość imprez sprawia, że nie opłaca się awansować do turnieju finałowego LŚ, bo z niego trzeba będzie niemal bezpośrednio lecieć do Pekinu. (A jak Polacy mają nie awansować, skoro grają z Egiptem, Japonią i Chinami?)Wszystkim chodzi o to samo - liczą zyski z każdego turnieju lub meczu więcej, z każdej dodatkowej transmisji.A ja marudzę, zdając sobie sprawę, że blogowym utyskiwaniem rewolucji nie wzniecę, że działacze nie pójdą po rozum do głowy, że sportowcy się nie zbuntują. I wygrywać wciąż będą niekoniecznie najlepsi, lecz ci, których pech akurat nie zbiegł się z ważnym turniejem. Problem w żadnym razie nie sprowadza się bowiem do współczucia dla wyżętych do ostatniej kropli potu graczy. Przeładowany kalendarz imprez nade wszystko fałszuje wyniki, pozwalając decydować przypadkowi. Kto wie, może z tych właśnie względów mistrzostwa Europy przebiegały aż tak sensacyjnie?Dlatego dziś, przed turniejem w Izmirze, o osłabieniach kadry Raula Lozano szkoda w ogóle gadać. Najsilniejsza reprezentacja Polski istnieje tylko w teorii. W realu grają ci, którzy przetrwają. 