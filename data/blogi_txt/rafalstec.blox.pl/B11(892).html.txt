1/8 finału Ligi Mistrzów, gęsty, pulsujący, wyładowany przykuwającymi detalami seans na San Siro. To uwielbiam w futbolu, to wchłaniam pasjami, Milan z Manchesterem przed tygodniem przesadzili jednak z nadmiarem błędów. Inter błyskawicznie strzelił gola. W pierwszej chwili uznałem, że nas, widzów, trafienie Milito zubożyło - nie zobaczyliśmy, jak mediolańczycy wyważyliby proporcje między obroną i atakiem przy bezbramkowym remisie. I jak zaplanował sobie wieczór Jose Mourinho. Mecz mu się, mówiąc językiem polskiej myśli szkoleniowej, ułożył. Chelsea odpowiedziała oblężeniem pola karnego Interu. Mocarny i niezmordowany Drogba rozbijał się między obrońcami przeciwnika, próbował też kopów z dystansu, ale generalnie ciąąągnęłyyy się akcje londyńczyków jak makaron. W przerwie miałem ochotę wytknąć im na Twitterze ospałość i przewidywalność w ofensywie, ale uznałem Inter za zbyt poukładany, zwarty i pilny w utrzymywaniu wąziutkiego ustawienia obronnego - wiadomo, ufortyfikować to się żołnierze Mourinho umieją. Kiedy goście wyrównali, westchnąłem o nieśmiertelnych paradoksach futbolu. Bezcennego wyjazdowego gola na 1:1 strzelił Salomon Kalou, dotąd najbardziej irytujący na boisku - tak aktywny jak bezmyślny, podejmujący notorycznie niewłaściwe decyzje, za długo przytulający się do piłki, czasem usiłujący zakiwać się na śmierć. Pomógł mu Julio Cesar, który nie zachował się jak bramkarz z aspiracjami do miana najlepszego na planecie. Kiedy piłkarze Interu w mgnieniu oka odzyskali prowadzenie, znów pomyślałem, że bardzo upodobnili się do Mourinho. Cambiasso uderzył wściekle raz, uderzył wściekle drugi raz i mieliśmy 2:1. Wśród mediolanczyków nie było śladowej zgody na niewygrywanie, gościom zezwolili utrzymywać w tym meczu remis przez sześć minut. Minimalne prowadzenie ich satysfakcjonowało, choć próbowali wygrać wyżej, Mottę zmienił trzeci napastnik, dryblasowaty zabijaka Balotelli, który ruszył na debiutującego na lewej obronie Maloudę. Było pysznie. Lucio rządził pod swoją bramką spektakularnie, a Zanetti w swoim stylu, bez narzucania się - spróbujcie udowodnić, że choć raz niecelnie podał. Cambiasso ruszał się z sensem bez piłki, Milito ruszał się z sensem z piłką. Nie tylko on doprowadzał do zawrotu głowy Terry’ego, który ponoć najmocniej pożąda Pucharu Europy, a wyglądał najmarniej wśród wszystkich biegających po boisku. Od 75. minucie widziałem głównie wycieńczenie. Po obu stronach. Po takich meczach właściwie nie ma sensu ustalać, kto był lepszy. Ważne, kto osiągnął cel, liczy się bilans zysków i strat przed rewanżem. Chelsea osiągnęła tylko cel pomniejszy - zdobyła bramkę. Ale przegrała. Ale straciła Petra Cecha. (Szczęście w nieszczęściu, że wbrew pierwszym diagnozom nie zerwał więzadeł). Ale pozwoliła rywalom utwierdzić się w przekonaniu, że w LM też można zwyciężać. Mediolańczycy nie osiągnęli tylko celu pomniejszego - stracili bramkę. Ale wygrali. Ale nie stracili żadnego z obrońców, choć każdego ewentualna żółta kartka wykluczała z rewanżu. To istotne, bowiem Maicon, Lucio, Samuel i Zanetti tworzą bezdyskusyjnie najszczelniejszy defensywny kwartet dostępny - po urazie Chivu - w szatni nerazzurich. Stali bywalcy blogu nie dowierzali mi, gdy przekonywałem, że piłkarze Interu to już nie są mentalne mięczaki, które struchleją przy hymnie Ligi Mistrzów, że tym razem wydadzą wyspiarzom wojnę. Wydali. W poprzednich czterech meczach nie strzelili im - Liverpoolowi oraz Manchesterowi - ani jednego gola, teraz wreszcie wygrali. Jeśli porównywać ich występ do występów z minionych lat, wypadli wprost rewelacyjnie. Wojna trwa, w decydującej bitwie weźmie udział niejaki Essien. Faworyta już nie ma. Kto zwycięży, chyba przeżyje do finału. 