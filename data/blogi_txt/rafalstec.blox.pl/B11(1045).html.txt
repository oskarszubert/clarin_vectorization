Gdyby reprezentacja Portugalia osiągnęła sukces na Euro 2008, wokół „Złotej Piłki” przyznawanej przez magazyn „France Football” najlepszemu piłkarzowi roku grającemu w Europie nie byłoby pewnie żadnych sporów - zdobyłby ją bohater Manchesteru United, mistrz Anglii oraz triumfator Champions League Cristiano Ronaldo. Nawiasem mówiąc, stałby się zaledwie drugim graczem ligi angielskiej nagrodzonym w minionych 40 latach, co zachłyśniętym jej aktualną hegemonią może wydać się zaskakujące.Ponieważ jednak Portugalczycy po medal nie sięgnęli, głosowanie 96 dziennikarzy z całego kontynentu (Polskę reprezentuje Czesław Ludwiczek, wyszperał ktoś pozostałe nazwiska?) da prawdopodobnie ścisk w czołówce znacznie gęstszy niż ubiegłoroczna klasyfikacja. Z Ronaldo ścigać się będą, jak przypuszczam, Leo Messi oraz hiszpańscy mistrzowie Europy - wymienia się Fernando Torresa, Xaviego, Iniestę czy Davida Villę (jego rekomenduje Kaka, jedyny Brazylijczyk na ogłoszonej w weekend liście nominowanych, według mnie akurat za upływający rok wyróżniony niesłusznie).Moim faworytem jest Iker Casillas. Najchętniej wskazałbym dwóch zwycięzców - jego oraz Ronaldo, bowiem nie umiem znaleźć kryteriów dla precyzyjnego i miarodajnego porównania dokonań graczy o tak rozbieżnych zadaniach na boisku. Przyciśnięty przez regulamin postawiłbym na Hiszpana, w którym widzę najwybitniejszego futbolistę w swoim kraju naszych czasów.Teraz zdobywał trofea i z klubem, i z reprezentacją. Jego poprzedni - fruwający - sezon w Realu Madryt już na blogu opiewałem - choć stał między słupkami mistrza kraju, żaden bramkarz ligi hiszpańskiej nie obronił więcej strzałów od niego. Świetnie wypadł też na Euro 2008. W ćwierćfinale, półfinale oraz finale nie puścił gola, wygrał prestiżowy pojedynek na bronienie rzutów karnych z Buffonem, w kadrze poległ ostatnio po 723 minutach bez strat (nie liczę spotkania z Grecją podczas ME, wtedy bronił Reina), ma istotny udział w jej niesamowitej serii zwycięstw, liczącej już 26 meczów. No i właściwie nigdy, o czym mógłby coś opowiedzieć nasz Dudek, nie leniuchuje na ławce rezerwowych ani się nie leczy. 