Dwa miliony ludzi wyległo we wtorek na główny plac Barcelony, by uczcić narodowe święto, ale też domagać się oderwania regionu od reszty Hiszpanii. Manifestację zamknęło nagrane w Nowym Jorku posłanie Josepa Guardioli, który obwieścił, że również oddaje swój głos na niepodległość Katalonii. I zezłościł m.in. byłych kolegów z reprezentacji. Emerytowany już napastnik Alfonso: „Skoro Pep czuje się aż tak Katalończykiem, to nie rozumiem, dlaczego grał dla Hiszpanii”. Rządzeni przez nacjonalistów Katalończycy - a także Baskowie - coraz głośniej żądają odcięcia się od reszty kraju z powodu nie tyle rozbudzonej świadomości narodowej (tę mieli zawsze), co gospodarczej zapaści, odczuwalnej w Hiszpanii wyjątkowo dotkliwie - jako mieszkańcy najbogatszych regionów sądzą, że będzie im się żyło lepiej, gdy nie będą dopłacać do regionów biedniejszych. Kryzys wypiera ducha solidarności nie tylko tam, w całej Europie przybywa krajów, w których lepiej rozwinięte regiony chcą autonomii przynajmniej finansowej, ale mnie zajmują oczywiście sportowe skutki ewentualnej dezintegracji Hiszpanii. A kiedy o nich myślę - tylko o nich, politykę odsuńmy na bok - to mam ochotę przyłączyć się do apelu trenera Guardioli. Tak, Hiszpania powinna zostać zburzona. Tak, rozbierzcie tę krainę futbolowego dobrobytu, dajcie nam osobną reprezentację Katalonii, dajcie czym prędzej, już nie mogę się doczekać jej epickich batalii z sąsiadami, aktualnymi mistrzami świata i Europy. Ustalaliśmy już na blogu, że nastał czas totalnej hegemonii Półwyspu Iberyjskiego w europejskiej piłce. Reprezentujące go firmy zdominowały Ligę Europejską, Barcelona i Real Madryt uchodzą za najsilniejsze kluby świata (pomimo wpadek w półfinałach Ligi Mistrzów), hiszpańscy i portugalscy piłkarze podbijają angielską Premier League, Jose Mourinho i Josep Guardiola są trenerskimi superbohaterami początku XXI wieku, przed chwilą niewiele brakowało, by Hiszpanie z Portugalczykami zagrali w finale Euro 2012 - niestety, zderzyli się już w półfinale, rozstrzygniętym dopiero w rzutach karnych. Giganci. Skarbów widzę na iberyjskich trawach tyle, że zastąpienie dwóch reprezentacji narodowych trzema podarowałoby nam jeszcze jedną potęgę, która natychmiast wtargnęłaby do ścisłej kontynentalnej czołówki (według Johana Cruyffa do czołowej szóstki w świecie). Wyobrażacie sobie drużynę z Puyolem, Pique i Jordim Albą w obronie, Xavim, Fabregasem i Busquetsem w pomocy, Krkiciem w ataku, całą chmarą dojrzewającej dopiero młodzieży? A ile by się zrobiło miejsca w hiszpańskiej reprezentacji dla tych wszystkich rewelacyjnych graczy, których bezkresne kadrowe bogactwo osadziło w wiecznej rezerwie! Katalońska drużyna narodowa istnieje. Na Camp Nou dopinguje ją 90 tysięcy ludzi; trenerem jest Cruyff, osobistość w regionie ikoniczna; od 1997 roku, w którym zintensyfikowała działalność po dwóch dekadach, przegrała tylko z Argentyną i Brazylią. Jej mecze (najczęściej rozgrywane tuż przed Sylwestrem) mają jednak wymiar wybitnie towarzyski, a przecież dysponuje zasobami ludzkimi na miarę medalu mistrzostw Europy albo świata. Czy ojczyzna tiki-taki nie zasługuje, by wystawić własną reprezentację? Czy futbol reprezentacyjny nie zasługuje na własną wersję El Clasico?﻿ 