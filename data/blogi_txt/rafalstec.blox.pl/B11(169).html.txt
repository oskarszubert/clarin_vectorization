Dotąd selekcjoner reprezentacji kłamał programowo (i na słodko), bo kłamać musiał, o czym już tutaj pisałem: bajerował o podniebnych możliwościach cudownie uzdolnionych polskich piłkarzy, którzy całe Alpy przeniosą, byleśmy sławili ich historyczne osiągi nie tylko w eliminacjach, ale i finałach mistrzostw Europy. Niestrudzenie podnosił morale ludzi na co dzień raczej do kopania zniechęcanych, zsyłanych przez pracodawców do odległych rezerw, jakby cały świat zmówił się i chciał im wcisnąć do głów: nie nadajecie się do futbolu. To grane od święta mecze reprezentacji miały wyznaczać ich klasę, nie ligowa młócka. To reszta świata się myli, gdy naszymi gardzi, nie zatrudniając ich lub - po zatrudnieniu - pośpiesznie zwalniając.W dzisiejszym wywiadzie dla „Gazety” Leo Beenhakker opowiada rzeczy - wspominając jego dotychczasowy ton - szokujące. Nikogo poza Rogerem nie chwali, za to obficie gani. Rzuca, że awans na Euro 2008 był cudem, znęca się nad poziomem finału Pucharu Polski, podaje listę nazwisk reprezentantów, którzy w tym meczu zawiedli.Nie sądzę, by cokolwiek mu się bezwiednie wyrwało, by popłakiwał pod wpływem chwili, powodowany niesmakiem po zaaranżowanym przez PZPN, kibolskim pokazie w Bełchatowie. Holender lubi powtarzać, że selekcjoner reprezentacji narodowej w mniejszym stopniu trenuje, a w większym, by posłużyć się korporacyjną nowomową, zarządza zasobami ludzkimi. On zdaje sobie sprawę, jaki efekt wywołują jego publiczne wypowiedzi, więc nie wolno mu w wywiadzie chlapnąć byle czego - umiejętność wpływania na drużynę poprzez media to dziś w warsztacie szanującego się trenera elementarz.Podłamał się pewnie Beenhakker poziomem gry bezwzględnie najmocniejszych ligowców - Wisły i Legii , podłamał się upadkiem Radosława Matusiaka, którego prawdopodobnie planował wypuścić 8 czerwca na Niemców. (Moim zdaniem temu napastnikowi poważnie grozi, że po zgrupowaniu przed Euro wyleci z kadry). I najwyraźniej po raz pierwszy podczas swojej kadencji uznał, że kadrowiczom trzeba wymierzyć kopniaka i popędzić ich do pracy, a nie częstować cukierkami i podkarmiać pewnością siebie. Wcześniej wotum nieufności wobec klasy polskich graczy złożył tylko raz - gdy zainspirował operację ekspresowego spolszczania Rogera.Kibicom, którzy nie zawsze pamiętają, jaką pozycję w futbolowej hierarchii zajmują gwiazdy reprezentacji Niemiec i Chorwacji, zaaplikował przy okazji Beenhakker otrzeźwiającą dawkę realizmu. Czyżbyśmy po raz pierwszy od dawna rozpoczynali wielki turniej nie w euforii, lecz z ostrożnym przeświadczeniem, że każdy celny strzał na bramkę rywali będzie wymagał ingerencji sił nadprzyrodzonych? 