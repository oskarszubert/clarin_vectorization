Publicystyczne omawianie selekcjonerskiej działalności Leo Beenhakkera było dla mnie do niedawna dziennikarskim doświadczeniem wybitnie specyficznym. Nie znajdowałem niemal żadnego powodu, by go krytykować, niekiedy z trudem uciekałem od popadania w tony hagiograficzne, a czytelnicze reakcje w miażdżącej większości miały charakter potakująco-klakierski. Z aplauzem pochwalne hymny spotykały się, co oczywiste, ze względu na wszechnarodowe uwielbienie dla Holendra, które złościło tylko nielicznych. Oni obawiali się, że krzykniemy santo subito, zanim Beenhakker wygra jakikolwiek mecz na Euro 2008. Generalnie jednak pisanie o trenerze było najłatwiejsze pod słońcem, bo idealnie wpisywało się w nastroje ogółu i nie groziło zatkaniem skrzynki listami wściekłych fanów.Dopiero casus Brazylijczyka Rogera, którego selekcjoner bardzo chce powołać do kadry, więc lobbował za przyznaniem mu obywatelstwa w trybie nadzwyczajnym, kibiców trochę podzielił. Chyba po raz pierwszy jego pomysł wywołał realne wątpliwości, mimo że zwolennicy wciąż są w wyraźnej liczebnej przewadze. (Zaznaczam, że odwołuję się do własnych wrażeń, internetowych sondaży etc, nie zamawiałem żadnych badań w profesjonalnych ośrodkach filtrujących opinię publiczną). A ci najbardziej niezdecydowani, odczuwający pewien dyskomfort, szli na kompromis z samymi sobą: apelowali, by z igieł nie robić wideł, bo jeden importowany zawodnik kadry nam nie wynarodowi.Dziś dowiadujemy się czegoś nowego: Beenhakker chciał, by dla Polski grał również Mauro Cantoro. Pomysł upadł, bo Argentyńczyk grał kiedyś w juniorskiej reprezentacji swojej ojczyzny.Czyli wiemy już, że gdyby nasz selekcjoner mógł, wzbogaciłby naszą kadrą o przynajmniej dwóch obcokrajowców.Sam Holendra uważam za najlepszego polskiego selekcjonera od ćwierćwieku (stąd te zarzuty o moim przesadnym dlań uwielbieniu), lecz Rogera w kadrze już teraz, przed Euro 2008, widziałbym niechętnie - z powodów już się tutaj spowiadałem, zastrzegając zarazem, że po powołaniu natychmiast go zaakceptuję. Do Polaka Mauro Cantoro stosunek mam cieplejszy, on mieszka w Krakowie od 2001 roku i zdążył się z naszym krajem zżyć, a paszport (już swój trzeci) otrzymał w normalnym trybie, odczekawszy nań 2,5 roku.Bez poważniejszych rozterek przyjąłbym również w kadrze Brazylijczyka Hernaniego, który przyjecha do nas przed czterema laty, wkrótce weźmie ślub z Polką, zabiega o obywatelstwo i - jak wyznał w dzisiejszym „Dziennika” - również chciałby grać w reprezentacji Beenhakkera.Nie wiem, co na to Holender, ale dziś znów cisną mi się na usta intrygujące pytania, na które odpowiedzi poznałbym chyba tylko na wycieczce do światów alternatywnych (Philipie K. Dicku, pomocy!). Pierwsze: ilu obcokrajowcom z naszej ligi Leo zaproponował już lub zamierzał zaproponować grę w reprezentacji? Ilu złowiłby, gdyby mógł dobierać spośród wszystkich zagranicznych piłkarzy Orange Ekstraklasy? I wreszcie - ilu Rogerów musiałby zainstalować w drużynie, by czytelnicy/kibice gromadnie zaprotestowali i znów udzielili dziennikarzom - tym razem oceniającym decyzje selekcjonera niepochlebnie - rzadko spotykanego, niemal bezwyjątkowego poparcia, uznając, że kadra staje się jednak nieco mniej polska? 