Nigdy nie pojmę, dlaczego tylu znawców - także znawców Realowi przychylnych, o prowieniencji madryckiej, jak mityczny Alfredo di Stefano - wyrzuca Jose Mourinho, że pod jego przywództwem królewscy piłkarze depczą własne, szlacheckie tradycje, zniżając się na murawie do walki o przetrwanie. Nie pojmuję postękiwań z przyczyn estetycznych - pochłaniam futbol w całym jego nieskończonym bogactwie i choć jestem admiratorem poematów barcelońskich, to usechłbym, gdyby wszyscy postanowili je kopiować, nawet jeśli kopiowaliby po mistrzowsku. Patrzyłem wczoraj zafascynowany, jak w finale Copa del Rey mianowany dowódcą środka pola Pepe zmienia się w bestię grasującą po całym boisku, jak jego kompani wydają bezwzględną wojnę totalną, jak strzał w słupek poprzedza na prawym skrzydle subtelne podanie Ozila do Ronaldo i odpowiedź tego ostatniego barkiem. Lubiłem też czytać, że również na Mestalla, podobnie jak na Santiago Bernabeu, intrygowano przyziemnie, bo jedni pragnęliby grać na ściernisku, a drudzy na stole bilardowym - trawę ostatecznie skoszono na wysokość 25 mm (choć Barcelona chciała 22 mm) i znów jej nie zroszono (potrzeba zgody obu przeciwników, Real zaprotestował). Przede wszystkim jednak nie pojmuję postękiwań z przyczyn merytoryczno-logicznych. Oto portugalski trener miał rzucić wyzwanie superdrużynie, za którą stoi wieloletnia strategia, wrastająca w klub głęboko, aż po poziom szkolenia kilkuletnich brzdąców, i realizowana przez pokolenie absolutnie fenomenalne, obwieszone wszelkimi odlanymi medalami, być może skazane na dekady wypatrywania następców. Mourinho natomiast wylądował w Madrycie wczoraj; w szatni zastał nałogowych przegrywaczy, zaciągnął do niej tłumek nowych (wyjęci z obcych ligowych światów Carvalho, Khedira, Ozil, di Maria), natychmiast jął instalować ich w podstawowej jedenastce; żąda się od niego, by zwyciężał już. Wiedział też, że w arcyważnych meczach istnieje tylko jeden sposób na Katalończyków, który czasem przynosi powodzenie - oparty na świadomie podjętej decyzji, by oddać im inicjatywę. Kiedy kilkakrotnie obezwładnił ich Rubin Kazań (2:1 na Camp Nou, 0:0 i 1:1 u siebie), za każdym razem godził się, by faworyt trzymał piłkę jeszcze częściej niż ma to w zwyczaju (przez 81, 75 i 76 proc. czasu gry). Tylko Arsenal próbował dokazywać trochę śmielej, ale, po pierwsze, tradycyjnie przegrał, a po drugie, on też posługuje się w grze schematami rzeźbionymi przez trenera Wengera od kilkunastu lat. Zmieniają się jedynie artyści trzymający dłuta. Nie wykluczam, że jutro ktoś przycupnie pod drzewem, dostanie w głowę spadającym jabłkiem, odkryje sposób na powstrzymanie Barcy spektakularniejszy i jeszcze w oszołomieniu wynajdzie piłkarzy zdolnych malowniczą wizję oblec w konkret na murawie. Ale Mourinho nie dostał czasu na fantazjowanie. I nie miał alternatywy. Gdyby ugrzązł w poszukiwaniu uniemożliwiającej katalońską zabawę w podania po ziemi kwadratury piłki, zamiast zaplanować najkrótszą drogę do zwycięstwa, w pewnym sensie swoją drużynę by zdradził. A ponieważ nigdy nie przypominał marzącego o niebieskich migdałach Wengera - nad urok zwycięstw przedkładającego urok eksperymentu - to czasem mam ochotę podejrzewać, że jesienią posłał swoich ludzi na rzeź z premedytacją, by 0:5 na Camp Nou otrzeźwiło Madryt i uświadomiło, że rewanż wymaga podjęcia nadzwyczajnych kroków. Wymaga także wskutek wieloletnich zaniedbań. Real nie ma swojego Johana Cruyffa i wiecznego doskonalenia własnego projektu, którym mógłby odpowiedzieć na dzieło wykuwane w La Masii. W Madrycie każdy trener realizuje autorską koncepcję. By ją zrealizować do końca, trzeba jednak trenerskiego demona, patologicznie odpornego na wpływy z zewnątrz - tam nawet zwycięzców sądzi się surowo, w każdy weekend, bez oglądania się na logikę, intelektualną uczciwość czy zdrowy rozsądek. Mourinho spełnia warunki z naddatkiem. Nie tyle adaptuje się do każdego środowiska, ile porządkuje rzeczywistość wedle swoich potrzeb wszędzie, gdzie przyleci. I jest najbardziej niebezpiecznym, prawdopodobnie jedynym wywołującym autentyczny lęk wrogiem Barcelony. Najpierw poznał ją od wewnątrz, potem ćwiczył się w grze z nią jako regularny przeciwnik, aż stał się jej prześladowcą. Z 13 meczów przegrał tylko pięć. Dwukrotnie był lepszy w dwumeczu jako trener Chelsea, wypchnął ją z Ligi Mistrzów jako trener Interu, wczoraj zabrał jej sprzed nosa Puchar Hiszpanii jako trener Realu. Niekiedy przegrywał, ale też stale się Barcelony uczył. Teraz pewnie zna już ją na pamięć, bo model kataloński - wybaczcie herezję - bywa ograniczony w swojej nieelastyczności i niezdolności do nagłej taktycznej wolty, po której rywale zdębieją (zwłaszcza przy słabującym, jak wczoraj, Xavim). Drużyny jej portugalskiego dręczyciela zmieniają styl w zależności od klasy przeciwnika (z meczu na mecz) bądź przebiegu gry (w trakcie meczu), barcelończycy uwolnić się od tiki-taka nie potrafią. I coraz częściej im się nie wiedzie pomimo sprzyjających okoliczności. W zeszłym roku na San Siro przegrali 1:3, choć błyskawicznie strzelili gola. W rewanżu nie odrobili strat, choć przez godzinę biegali z przewagą jednego zawodnika. W minioną sobotę oddali prowadzenie, choć wraz z jego objęciem znów zyskali przewagę jednego przeciwnika... W pół roku otchłań dzieląca ich od Realu została zredukowana do szczeliny. Czy sposób na Barcę nie nazywa się po prostu Mourinho? Katalończycy pozostają faworytami półfinału Ligi Mistrzów (zwłaszcza wobec dyskwalifikacji Ricardo Carvalho i prawdopodobnego powrotu Puyola), ale straty ponieśli bolesne - ich obawa przed portugalskim oprawcą mogła tylko wzrosnąć, rywale jeszcze bardziej wierzą w jego wszechmocność. I niezależnie od przebiegu następnych starć Mourinho wyinterpretuje bieżący sezon jako sukces. Owszem, mistrzostwa kraju nie odzyskał. Ale krajowego pucharu Real nie dotknął od 18 lat. A do półfinału Champions League nie zajrzał od ośmiu. Jeśli wtargnie do finału, jego trenera będzie dzielił już tylko jeden wieczór od stania się naprawdę Wyjątkowym. A jeśli nie wtargnie, nawet madryccy niewierni nie zwątpią - wiecie, on umie opowiadać - że w następnym sezonie, już po dokonaniu niezbędnych korekt w kadrze, to nie ich piłkarze będą szukać sposobu na Barcelonę, lecz Barcelona na Mourinho. 