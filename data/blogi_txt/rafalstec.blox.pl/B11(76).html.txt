Nie na te najbliższe, pekińskie, lecz następne, które w 2012 roku się odbędą w Londynie. Stanowisko selekcjonera piłkarskiej reprezentacji gospodarzy żywej legendzie Manchesteru United zaproponował lord Sebastian Coe - najpierw wybitny lekkoatleta, potem parlamentarzysta, teraz szef komitetu organizacyjnego igrzysk.A będzie to reprezentacja wyjątkowa, od dawna nieistniejąca, prawdopodobnie już niepowtarzalna. Do boju o olimpijskie medale wyspiarze rzucą bowiem kadrę Wielkiej Brytanii - twór niby oczywisty, a zarazem świętokradczo oryginalny - zapominając na chwilę o futbolowym wariancie rozbicia dzielnicowego. Precz ze Szkocjami, Waliami i Północnymi Irlandiami, jesteśmy razem, przestajemy udawać, że my nie gęsi i swoje języki mamy. By tę wizję zrealizować, Ferguson, czyli czyściutki Szkot, może okazać się niezbędny. Szkoci bowiem scalonej Brytanii nie chcą, a i pozostali sąsiedzi Anglików obawiają się, że ich odrębność w świecie futbolu będzie zagrożona. (Choć szef FIFA Sepp Blatter obiecuje, że igrzyska będą wyjątkiem i kampanii promującej zjednoczenie inspirować nie planuje). Coe prawdopodobnie czuję wagę problemu, bo proponując posadę Fergusonowi zapomniał nawet, że sam jest zapamiętałym fanem Chelsea.Mnie, futbolowego pasjonata z łąk zielonych Dzikiego Wschodu, wewnątrzbrytyjskie polityczne zawiłości obchodzą średnio. Ale Ferguson obchodzi mnie na całego. Sir Alex na igrzyskach? Biorę natychmiast, bez żadnych warunków wstępnych, jestem wniebowzięty i zniecierpliwiony, by doświadczyć na własne oczy. Miejsce kolosa współczesnego sportu jest na sportowym olimpie.Będzie miał Ferguson na inaugurację igrzysk przeżytych 71 lat i 8 miesięcy, będzie miał za sobą prawdopodobnie ponad dwie i pół dekady na trenerskiej ławce Manchesteru United, a kto wie, czy do obfitego dorobku nie dostawi jeszcze kolejnego triumfu w Lidze Mistrzów. Co więcej, jego obecność daje nadzieję fanatykom futbolu znajdującym olimpijskie święto jako czas jałowy, który trzeba przeczekać, przecierpieć, przetrwać. Turniej piłkarski na igrzyskach to przecież wyjątkowe cudactwo. O złoto teoretycznie najważniejszej sportowej imprezy biją się drużyny dziwolągi, nie złożone z juniorów bądź seniorów, lecz piłkarzy, którzy nie skończyli - arbitralność tej liczby jest specjalnie absurdalna - 23 roku życia. A w dodatku dziwactwo to można wzmocnić trójką graczy starszych - co sprawia, że niektórzy namawiają prawdziwe gwiazdy, inni średniaków, a jeszcze inni patałachów.Z Fergusonem będzie o tyle inaczej, że wreszcie wielkiej postaci futbolu będzie cholernie zależeć na triumfie. Szkot przegrywać nie znosi, a Londyn 2012 stanowiłby piękne wyzwanie na zwieńczenie pięknej kariery. W końcu wyspiarze żadnego piłkarskiego złota nie wyszarpali od 1966 roku. Gdyby chciał je wyszarpać sir Alex, turniejem ktoś by się wreszcie zainteresował. A ja jako korespondent „Gazety” (mam taką nadzieję) mógłbym z czystym sumieniem zająć się dyscypliną podczas olimpiadą kompletnie poboczną.PS Uprzejmie proszę o nienarzekanie - jak tydzień temu - że w sobotę ignoruję okoliczne stadiony i odwracam uwagę internetowego ludu od polskiej ligi. Na razie mnie ona trochę nudzi. Ale jutro jadę na wielkie derby Śląska. Jak będzie wyjątkowo ciekawie - lub wyjątkowo nieciekawie - to się wrażeniami podzielę. 