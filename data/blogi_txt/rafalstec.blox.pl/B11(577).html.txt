Kiedy piłkarze padają jeden za drugim, kiedy gromadnie zmieniają się w chronicznych pacjentów, kibice zazwyczaj psioczą na pecha, ewentualnie tłumaczą pomór nadwrażliwością członków swoich idoli. Trenerowi czasem pomór wręcz sprzyja, bo pozwala usprawiedliwić niepowodzenia lub dodaje chwały po zwycięstwach. On zostaje uznany za winnego plagi rzadziej. A winny bywa - wyniszczać zdrowie piłkarzy mogą jego metody treningowe. Minionego lata natknąłem się - przypadkiem, w zaskakujących okolicznościach - na jednego z lekarzy Interu, który powiedział mi, że mediolański klub zanalizował swoją dokumentację medyczną z ostatnich kilkunastu lat, by zbadać, pod czyim przywództwem kadra cieszyła się dobrym zdrowiem, a pod czyim szatnię toczyły choróbska. Wyszło, że piłkarze najłagodniej znosili ćwiczenia Jose Mourinho. A najciężej znoszą ćwiczenia Rafaela Beniteza - co rusz dopadają ich mniejsze lub większe urazy. Był początek sezonu, mój rozmówca nie umiał jeszcze rozstrzygnąć, czy podupadli na zdrowiu wskutek zmiany metod, czy wskutek niewłaściwych metod. A może cierpią po wycieńczającej wiośnie, podczas której musieli przetrwać do finałów wszystkich rozgrywek? Mijają tygodnie, gracze Interu wciąż padają. Najczęściej nie wytrzymują im mięśnie (przede wszystkim dwugłowy uda, także podczas zgrupowań reprezentacji narodowych), mechaniczne uszkodzenia wywołane starciami z rywalem prawie się nie zdarzają. Położyło ich już blisko 30 kontuzji przeciążeniowych, ponad miesiąc leczył się Diego Milito, jako ostatni nie wytrzymali bramkarz Julio Cesar oraz Esteban Cambiasso. Wśród ofiar był nawet uchodzący za niezniszczalnego Javier Zanetti. Benitez lubi zagonić ludzi do siłowni, każe im też biegać. Wywrócił sportowe życie mediolańczyków do góry nogami, bo jego poprzednik wierzył tylko w trening z piłką. Ze swojego fundamentalizmu w tej kwestii Mourinho słynie, zawodnicy uwielbiają jego zajęcia, bo właściwie zawsze w coś grają. Stały asystent Portugalczyka - współpracujący z nim w Porto, Chelsea, Interze i Realu Madryt specjalista od przygotowania fizycznego Rui Farias - tłumaczy, że mięśnie muszą się adaptować tylko do zachowań boiskowych, więc poza boiskiem szarpać nimi nie ma sensu. „Widział ktoś pianistę, który biega wokół fortepianu zamiast uderzać w klawisze?” Teoria sprawdzała się na San Siro i na razie sprawdza się na Santiago Bernabeu, w Realu leczy się zawodników niewielu i leczą się raczej drugorzędni, wyjąwszy rzecz jasna Kakę, zmagającego się z problemem starym i przewlekłym. Sezon ledwie się rozpoczął, więc nie wiadomo, jak długo „Królewscy” w zdrowiu wytrwają. Nie wiadomo też, czy metody Beniteza nie okażą się skuteczne na dłuższym dystansie - piłkarze go bronią, także ustami Zanettiego, który pewnie nie pamięta, kiedy poprzednio kurował się tygodniami. Niewykluczone, że mediolańskie organizmy przywykną do nowego i Inter w odpowiedniej chwili odetchnie pełną piersią. Hipotezę o niesprzyjającej muskułom technologii treningu Beniteza i sprzyjającej muskułom technologii Mourinho uprawdopodobnia jednak analiza ich strategii personalnych. Hiszpański trener lubi rozrośniętą kadrę i tzw. rotację w składzie. W Liverpoolu zarzucano mu, że zamiast wydać pieniądze na kilku supergraczy, rekrutuje tabun przeciętniaków. I udowadniano, że boje rekordy w manipulowaniu podstawową jedenastką. Jakby obawiał się, że minuta więcej na murawie powali najwyższą górę mięśni. Na San Siro tasować nazwiskami Benitez może niespecjalnie, bo drużynę odziedziczył po Mourinho. Transferów nie było, a portugalski trener jako jeden z nielicznych w tym fachu woli kadrę stosunkowo wąską - uważa, że wraz z rosnącą liczbą rezerwowych przybywa kłopotu z utrzymaniem wszystkich w dobrym humorze. On na pewnym etapie pracy lubi wyznaczyć wyraźne kontury podstawowej jedenastki. Tak było ostatnio w Interze, tak jest w Realu. Tyle że w Mediolanie wszystko działo się dość wolno (Mourinho popełnił tam kilka grubych błędów transferowych), a w Madrycie wszystko przebiega szokująco szybko. Po kilku zaledwie meczach prób Mourinho wyselekcjonował podstawową jedenastkę, od pięciu kolejek ligowych zmienia co najwyżej prawego obrońcę, niemal od początku sezonu proponuje niemal niezmienne linie pomocy i ataku - z Xabim Alonso i Khedirą, przed nimi di Marią, Ozilem i Ronaldo, przed nimi Higuainem.  Stabilniejszej drużyny nie wystawia żaden czołowy klub w Europie, choć w trakcie gry Mourinho umie porwać się na ruch radykalny - jak sobotnie zdjęcie obrońcy Pepe, by Herculesa spróbował ugodzić napastnik Benzema. A im częściej gang Portugalczyka będzie doskonalił się w ostrzeliwaniu wrogów tą samą plątaniną nóg, tym prędzej posłuchamy zapewne jego kanonady w półfinale Ligi Mistrzów (nie było tam Realu od 2003 roku), finale Copa del Rey (nie było tam Realu od od 2004 roku) albo szlagierze nad szlagierami (Barcelona wygrywała cztery ostatnie Gran Derbi). O ile oczywiście kończyny Królewskich wytrzymają. Oni pod jeszcze jednym względem nie mają w europejskiej czołówce konkurencji - są nie tylko najzdrowsi, ale i najmłodsi. 