Lojalnie uprzedzam: to będzie smutny kawałek. Kto nie lubi klimatów siatkarskich melancholijno-przynudzających, niech kliknie gdzie indziej.Kilka dni temu zadzwoniłem do trenera Raula Lozano, a ten chyba po raz pierwszy od przyjazdu do Polski wyznał, że martwi się formą siatkarzy. Wczoraj Sebastian Świderski powiedział kolegom po fachu z „Przeglądu Sportowego”, że czuje się zmęczony, że drużynie brakuje entuzjazmu, więc na preeliminacje olimpijskie wyrusza „pełen obaw”. Ja w tym czasie jechałem do węgierskiego Szombathely, gdzie ów turniej się odbywa.I entuzjazmu też nie potrafiłem z siebie wykrzesać.Czytelnicy często zazdroszczą dziennikarzom oglądania z bliska wszystkich najważniejszych imprez. Mają rację, ten fantastyczny zawód daje fantastyczne możliwości. I w naszej pracy bywają jednak momenty, gdy raczej odrabiasz pańszczyznę niż pracujesz podfruwając, niesiony adrenaliną i emocjami. Tak jest właśnie z turniejem w Szombathely.Siatkarze niewiele mogą tutaj wygrać, bo to tylko wstęp do prawdziwych kwalifikacji olimpijskich, natomiast przegrać mogą wszystko - ewentualna klęska byłaby katastrofą. Drużyna wysyła sygnały niepokojące, sprawia wrażenie pogrążonej w depresji. W dodatku w najbliższy weekend cała Polska będzie się pasjonować powrotem na skocznię Małysza i losowaniem grup Euro 2008, a nie jakąś podrzędną siatkarską imprezką ze słabeuszami pokroju Danii. I wreszcie - tutaj, na Węgrzech, odbijanie piłki rękami mało kogo obchodzi, więc już teraz - na chwilę przed wyjazdem na halę - boję się przygnębiącej pustki na trybunach.Moje zwierzenia pewnie brzmią nieco ryzykownie, ale nie spisuję ich na blogu, by skarżyć się na własny los. Opisując swój stan ducha usiłuję raczej wyobrazić sobie - wspólnie z Wami - jak trudny moment przechodzą siatkarze. Oni wejdą do tej samej hali i zobaczą tę samą głuchą pustkę na trybunach. Zobaczą ją dzisiaj, w piątek, sobotę i niedzielę. Oni bardziej niż my uświadamiają sobie, że konieczność grania z Danią czy Węgrami jest dla nich sportową degradacją. Są wściekli, bo sezon mieliby wyczerpujący nawet bez tych meczów. Ich bardziej boli wspominanie, że jeszcze pół roku temu myśleli wyłącznie o pokonaniu Brazylii a igrzyska olimpijskie utożsamiali z wyścigiem po medal. Im trudniej nie popaść w rozpacz, jeśli czują, że jest źle, ale nie mają pojęcia, dlaczego.Wiem: siatkarze sporo zarabiają, są sławni i lubiani, wiodą słodkie pozaboiskowe życie, więc nie ma co się nad nimi użalać, że muszą rzetelnie wykonywać swój zawód. Wypada raczej oczekiwać hartu ducha i umiejętności przezwyciężania własnej słabości.Ale to też są ludzie. Ludzie, którzy wpadli w poważne tarapaty.Dlatego dzisiaj serio obawiam się o ich najbliższą sportową przyszłość, a zarazem myślę sobie, że gdyby się jednak podnieśli, wygrali turniej w Szombathely, a w styczniu awansowali na igrzyska, to - biorąc pod uwagę okoliczności - odnieśliby naprawdę niebylejaki sukces.Nawet jeśli jeszcze przedwczoraj nie interesowało ich nic niż poniżej medalu. 