Obejrzałem derby Mediolanu i znów od pewnego momentu nie mieściło mi się w głowie, że zwycięzca Ligi Mistrzów pozwala sobie na trzymanie między słupkami bramkarza, który od lat pozostaje absolutnie niezdolny do stałego utrzymywania przyzwoitej formy. Bywa Dida najlepszy na świecie, ale bywa i najgorszy. Czasem broni genialnie, czasem beznadziejnie. I tak w kółko, sezon w sezon.Teraz zawalił dla Milanu mecz świętość, czyli starcie z Interem. Przy pierwszym golu rywali zachował się, delikatnie mówiąc, niepewnie. Przy drugim zawiódł na całego. Gdyby nie jego - jak powiedziałby Jan Tomaszewski - "wielbłąd", rossoneri - choć grali słabiej - nie musieliby derbów przegrać.Dida wycina takie numery notorycznie. Nigdy nie wiadomo, co i kiedy wymyśli.Milan jednak nie tylko go nie zwalnia, ale przedłuża z nim kontrakt i nie sprowadza nawet groźnego konkurenta. Milan, czyli - jak chcą jego szefowie - marka globalna, mająca prawo do porażek z przeciętniakami z ligi włoskiej, ale zobowiązana do nieustającego wygrywania szlagierów, którym przygląda się cała planeta.W żadnym innym europejskim potentacie bezkarność Didy nie byłaby możliwa, ale w firmie  Silvio Berlusconiego mają koncepcję prowadzenia biznesu osobną. Promują klub jako przedsiębiorstwo rodzinne, w którym pracowników wpadających w tarapaty się przytula i wspiera. Piłkarzy się nie wyrzuca, umowy przedłuża się nawet z gwiazdami mocno podstarzałymi. W całej Serie A ma Milan reputację klubu, który zawodników bardzo szanuje i bardzo dobrze traktuje.Ładne to, choć mnie intryguje, czy istnieją jakieś granice tej bezbrzeżnej miłości bliźniego. Gdyby być konsekwentnym do bólu, trzeba by przecież tym intensywniej gracza pocieszać, im gorzej mu się wiedzie. Czyli coraz większe wpadki prowadziłyby do coraz większej życzliwości wobec faceta, któremu jest coraz bardziej przykro.Dlaczego jednak nie, jeśli przy okazji - pomimo Didy - wygrywa się Ligę Mistrzów?  Kto by pomyślał, że to właśnie we współczesnym futbolu - świecie uchodzącym za modelowy przykład krwiożerczego, pozbawionego skrupułów kapitalizmu, gdzie cel uświęca wszystkie środki - ziści się idea korporacji z ludzką twarzą. 