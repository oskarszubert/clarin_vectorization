Nie, to nie jest nazwa gatunku włoskiego sera albo fikuśnego deseru, to nazwisko nowego trenera Interu Mediolan. Na imię mu Andrea, ma 36 lat, z wykształcenia jest prawnikiem, nigdy nie grał zawodowo, jeszcze przed chwilą uczył juniorów, wczoraj wygrał z nimi NextGen Series, czyli młodzieżową Ligę Mistrzów. Zastąpi Claudio Ranieriego, z którym seniorzy zsunęli na ósme miejsce w lidze (a gdyby nie karne punkty dla Atalanty, leżeliby na dziewiątym). Można oczywiście pomyśleć, że właściciel mediolańskiego klubu, gorący wielbiciel Josepa Guardioli, podjął strategiczną decyzję, by rozpocząć długą, raczej nie usłaną różami budowę całkiem nowej drużyny. Jej odmłodzenie ze względów biologicznych jest niezbędne. Podejrzewam jednak, że Massimo Moratti - lubiący reagować jak łatwo ulegający emocjom narwaniec - zdecydował raczej pod wpływem chwili, zauroczony sukcesikiem swoich dzieciaków. Poleciał za nimi do Londynu na finał z Ajaksem, zachwycał się, że połowę drużyny stanowią Włosi, przeżył emocje dogrywki i rzutów karnych. Italia w ogóle powariowała - sam wielki Arrigo Sacchi tuż przed meczem radził Stramaccioniemu, jak pobić amsterdamczyków, a dyrektor generalny mediolańskiego klubu obwieścił „Istnieje szkoła Barcelony, istnieje szkoła Ajaksu, a teraz istnieje także szkoła Interu”. A dziś nauczyciel maluchów objął władzę nad weteranami wielu kampanii, tworzącymi najstarszą drużynę w wielkim futbolu. „Szalony Inter” - powinniście pamiętać, do czego piję - naprawdę powrócił.﻿ 