Po głośnym szachrajstwie Thierry'ego Henry'ego, który przywiódł Francję do sukcesu w barażu o mundial dwoma subtelnymi dotknięciami piłki ręką, pewien polski sędzia dzielił się ze mną pomysłem, by arbitrzy w razie wątpliwości mieli obowiązek pytać graczy, czy ci popełnili przestępstwo. I delikwent, który skłamie - ewidentnie, detale trzeba by dopracować - byłby srogo karany, np. dyskwalifikacją. Im bezczelniej by oszukał, tym więcej czasu dostawałby na wędrówkę po samym sobie w poszukiwaniu wyrzutów sumienia. Sędzia Philippe Malige tak właśnie postąpił. W środowym meczu ligi francuskiej Olympique Marsylia - Auxerre najpierw pokazał czerwoną kartkę Bakariemu Kone, którego podejrzewał o uderzenie łokciem Valtera Birsy. Zreflektował się jednak, z gwałtownych protestów gospodarzy wywnioskował, że mógł się pomylić, podszedł do słoweńskiego piłkarza i zapytał, jak było. Upływała 34. minuta, utrzymywało się 0:0. Czerwona kartka mogła przesądzić o wyniku, marsylczyków dopadł tego wieczora pech, już wcześniej z boiska zeszli ich dwaj powaleni kontuzjami gracze. Mimo to Valter Birsa - inauguracyjnego gola w reprezentacji strzelił niedawno Polsce - wyjaśnił arbitrowi, że rywal nie wymierzał mu w gniewie sprawiedliwości, lecz nań spadał i jego gesty były przypadkowe. Sędzia zmienił decyzję. Nie wyrzucił marsylskiego napastnika z boiska, po meczu „po dziesięciokroć” dziękował Słoweńcowi. U schyłku roku 2009 często rozprawiamy o fair play. Jak nie oszuka Henry, to swoim piłkarzom nakazuje stracić gola trener Ascoli (Giuseppe Pillon naraził się zresztą otoczeniu, tutaj całą sprawę opisywałem). Teraz przyzwoicie zachował się Birsa. Lubię takie drobiazgi wynajdywać i kolportować choćby skromnymi mocami niszowego blogu, wciąż żyję w staroświeckim przeświadczeniu, że umiejętność zaakceptowania porażki i uczciwość w walce są w sporcie tak samo cenne, jak zwycięstwo. Prośba na przyszłość - gdybyście sami natrafili gdzieś na uczciwych odmieńców, to dawajcie o nich znać na forum. Wesołych! 