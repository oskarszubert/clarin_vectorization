Czechom zazdroszczę. Kundery, Formana, Homolków, autoironii i dystansu do świata, Pilsnera Urquella oraz Vaclava Havla, który kumpluje się z Jaggerem, a prezydenta USA zaprasza na piwo do gospody „U Zlateho Tygra” i nie ma obciachu. O ile jednak wymienionym czeskim cudom ktoś mógłby przeciwstawić nasze kontrargumenty (z wyjątkiem jednego - my mieliśmy po 1989 r. prezydentów wyłącznie obciachowych), o tyle w dyskusji o piłce kontrargumentów nie mielibyśmy żadnych. Poza, tradycyjnie, historycznymi.Nasi sąsiedzi rozbijają się po Milanach i Arsenalach, kopią tam piłkę regularnie zamiast ugniatać ławki rezerwowych (zerknijcie do tego ponurego porównania), na Euro 2008 zawieźli kwartet obrońców z Serie A, nie grają w ligach luksemburskich czy trzecich angielskich, bo do byle klubów nie wyjeżdżają, wolą zostać w kraju. Dlatego ich kluby trochę częściej wpadają do Ligi Mistrzów niż polskie, choć Sparta czy Banik zatrudniają wyraźnie mniej obcokrajowców niż Legia czy Lech.Z naszego punktu coś ich jednak w szeroko pojętej futbolowej czołówce wyróżnia. Nie mamy związanych z nimi fatalnych wspomnień, ostatnie dwa mecze nawet wygraliśmy. Nie mamy z prostego powodu - nigdy nie zagraliśmy z nimi naprawdę ważnego meczu. Ogólny bilans meczów z Czechami/Czechosłowacją wygląda kiepsko (a z kim nie wygląda?), ale jeśli wyjąć rok 1934, to nie biliśmy się z sąsiadami ani w żadnym ważnym turnieju, ani w eliminacjach do ważnego turnieju. Po wojnie odbębniliśmy 17 sparingów i to wszystko.Dopiero w sobotę zmierzymy się naprawdę, ale nie tylko dlatego jutrzejszy mecz kojarzy mi się z debiutem absolutnym. Drugi powód nazywa się Łukasz Sosin. Piłkarz, którego istnienie sprowadzało się dla nas do płynących z ligi cypryjskiej statystyk, z dnia na dzień musi ratować atak reprezentacji, która w ostatnich pięciu meczach - pominąwszy batalię z listonoszami i bankierami z San Marino - strzeliła ledwie dwa gole. Jednego ze spalonego, drugiego z rzutu karnego.Przypadek 31-letniego Sosina wiele mówi o naszym futbolu. Napastnik europejskiego formatu to u nas gatunek na wymarciu, więc sprawdzamy wszystkich. Ktoś, kto właściwie nigdy nawet nie kręcił się wokół kadry, z dnia na dzień staje się jej potencjalnym zbawcą, nadzieją całej kibicowskiej braci, snajperem wysyłanym pod pole karne faworyta grupy. Jak Sosin. Dla mnie jego casus jest szczególny, bo przez blisko miesiąc byłem daleko od Polski i nie widziałem go w akcji, a z ligi polskiej ledwie byłego napastnika Odry Wodzisław pamiętam. Ostatnio czytywałem tylko o nim w internecie, musiała pracować wyobraźnia. Pracowała. Dziś mam wrażenie, że jutro zobaczę giganta potężniejszego niż Koller, ruchliwego jak Messi, pracowitego jak Gattuso, którego jakimś cudem nie wypatrzyli i nie uczynili głównym snajperem w kadrze kolejni selekcjonerzy.Nie chcę w żadnym razie Sosina obśmiewać, nie chcę też wyrzucać trenerom, że go ignorowali. Nasi gracze setkami rozpierzchli się po całej Europie, wszystkich nikt nie przypilnuje, a ponieważ prezentują poziom co najwyżej pierwszorzędnych piłkarzy drugorzędnych, to właściwie nie wiadomo, jak poważnie traktować doniesienia o ich wyczynach z egzotycznych miejsc pracy.W futbolu stabilnym, pełnym klasowych graczy byłoby to niemożliwe. Niemożliwe byłoby to np. u Czechów. W ostatniej kolejce Premier League gola strzelił Roman Bednar, który na Wyspach już trochę nastrzelał, ale w reprezentacji go nie ma. Teraz przegrał rywalizację m.in. ze Slepicką (Sparta) i Sverkosem (Banik). Wyobrażacie sobie, co by się u nas działo, gdybyśmy mieli choć jednego napastnika zdobywającego bramki w najsilniejszej lidze świata, a selekcjoner przedkładałby nad niego legionistów, wiślaków czy lechitów?My, Polacy, szukamy kogokolwiek. Co rusz przybywa nowy zbawca, co rusz wyłuskujemy za granicą nowiutką perełkę. Wystarczyło mi na chwilkę wyjechać, by po powrocie zastać wielkiego Sosina. W meczu prawie o wszystko zagra w napadzie prawie debiutant. Z kibicowskiej naiwności się nie wyleczyłem, zżera mnie ciekawość. A nuż się uda, a nuż to Czesi zaczną nam zazdrościć - że z tej naszej mizernej kopanej zdołamy ulepić drużynę, która pokona ich gwiazdozbiór. 