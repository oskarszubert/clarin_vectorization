Dzisiejsza „La Gazzetta dello Sport” publikuje zestawienie zarobków w piłkarskiej Serie A. Zestawienie o tyle ciekawe, że po raz pierwszy w historii rankingowi nie przewodzi piłkarz, lecz trener. Jose Mourinho pobiera 11 mln euro rocznej pensji, czyli 0,5 mln więcej od swojego napastnika Samuela Eto'o. Przepaść oddziela najwyżej cenionego szkoleniowca od jego kolegów po fachu - wicelider Cesare Prandelli dostaje od Fiorentiny 1,8 mln, a Claudio Ranieri od Romy - 1,6 mln. O miażdżącej finansowej przewadze Interu Mediolan świadczy jeszcze coś. Otóż jego właściciel Massimo Moratti równocześnie wciąż płaci zwolnionemu w zeszłym roku Roberto Manciniemu, przez co na trenerów wydaje 17 mln na sezon - o 1,3 mln więcej niż cała reszta ligi razem wzięta, czyli 19 klubów na 19 trenerów. Najlepiej zarabiający piłkarze: 1) Eto'o - 10,5 mln; 2) Ronaldinho - 7,5 mln; 3) Gianluigi Buffon i Patrick Vieira - 5,5 mln; 5) Francesco Totti - 5,46 mln; 6) Andrea Pirlo - 5 mln; 7) Alessandro del Piero, Lucio, Maicon i David Trezeguet - 4,5 mln. Następną dziesiątkę otwiera grupka wyceniana na 4 mln za sezon, do której należą Julio Cesar, Dejan Stanković, Wesley Sneijder, Dida, Alessandro Nesta, Matthieu Flamini, Clarence Seedorf i Gennaro Gattuso. W dolnych rejonach listy znajduje się nasz Błażej Augustyn (300 tys. euro rocznie). Budżety płacowe klubów (obejmują tylko pensje zawodników): 1) Inter - 150 mln; 2) Milan - 125 mln; 3) Juventus - 115 mln; 4) Roma - 69,7 mln; 5) Fiorentina - 40 mln; 6) Genoa - 38 mln; 7) Napoli - 37 mln; 8) Lazio - 32,9 mln; 9) Palermo - 30 mln; 10) Parma - 26 mln; 11) Sampdoria - 24 mln; 12) Bari i Bologna - 20 mln; 14) Cagliari - 19 mln; 15) Udinese - 18 mln; 16) Catania - 17,5 mln; 17) Siena - 17,5 mln; 18) Livorno - 14,3 mln; 19) Atalanta i Chievo - 13 mln. PS A tymczasem niezły numer wycina FIFA. Chelsea obłożona zakazem dokonywania transferów do stycznia 2011 roku! 