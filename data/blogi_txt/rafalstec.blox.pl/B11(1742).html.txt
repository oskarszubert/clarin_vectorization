To był okropny rok dla pożądającej europejskich zaszczytów Chelsea, to był okropny rok dla pragnącego międzynarodowo czarować Fernando Torresa. Londyńczycy - sezon w sezon będący postrachem dla potęg z całej Europy, przegrywający minimalnie, ich porażkę stwierdzaliśmy dopiero po badaniu pod mikroskopem - już nie umieją z potęgami choćby remisować. Zeszłej wiosny dwukrotnie obił ich Inter Mediolan (2:1, 1:0), teraz dwukrotnie obił ich Manchester Utd (2:1, 1:0). Aż przykro patrzeć każdemu, kto pamięta, jak rozrabiali w Lidze Mistrzów wcześniej. A hiszpański napastnik, niegdyś zabójczy, stał się napastnikiem w potrzebie. Wiecznej potrzebie. Na mundialu na siłę wpychał go na boisko hiszpański selekcjoner del Bosque, od stycznia na siłę wpycha go londyński trener Ancelotti. Obaj usiłowali ożywić trupa z identycznym skutkiem, czyli zerowym dorobkiem strzeleckim Torresa. I Chelsea wciąż pozostała grupą przewlekle uzależnioną od tych samych ludzi - zmieniają się przywódcy w Arsenalu, Manchesterze, Realu Madryt czy Milanie, a na Stamford Bridge nadal jak trwoga, to do Terry’ego, Lamparda czy Drogby. Gdzie byli wczoraj następcy, o których wspominałem w poniedziałkowym felietonie? David Luiz nie mógł w ogóle zostać zgłoszony do rozgrywek, bo Chelsea ściągała go w trybie alarmowym, czyli zimą; Ramires rozpoczął wieczór z pasją, by po przerwie wylecieć z boiska z czerwoną kartką; o Torresie - też instalowanym w drużynie w trybie alarmowym, czyli zimą - już było. Zimą kupują zazwyczaj kluby niestabilne, z rozgardiaszem w głowach zarządców, którzy źle planują i muszą ratować sezon w jego trakcie. Manchester na kluczowe zakupy idzie latem. A Alex Ferguson nie przywiązał się do żadnego rynku, lubi wyławiać co zdolniejsze jednostki z krajów futbolowo mniejszych i słabiej rozpoznanych - wczoraj pierwszego gola strzelił Meksykanin Javier Hernandez (chyba tylko dwóch jego rodaków zrobiło w Europie karierę, Hugo Sanchez i Rafael Marquez), drugiego dołożył Koreańczyk Park Ji-Sung (żaden nie tyle jego rodak, co Azjata kariery w wielkiej firmie nie zrobił), w końcówce na prawej flance wirował Ekwadorczyk Antonio Valencia (na tym poziomie wśród rodaków absolutny jedynak). Już się kiedyś zachwycałem, że szkocki trener uprzedzeń nie ma żadnych - przeciwnie, upodobał sobie wielobarwność - a za kierunkiem jego transferowych pomysłów nadążyć nie sposób. Nade wszystko jednak Ferguson korzysta z niesamowicie licznej kadry, mnóstwo piłkarzy utrzymując w przyjemnym przeświadczeniu, że pełnią istotne funkcje, a zarazem w stanie permanentnego zagrożenia - tam prawie nikt nie wie, czy zagra w następnym meczu. Gdzie indziej o braku równych i równiejszych sporo się mówi, na Old Trafford wciela się ideę w życie. W tym sezonie dla MU zagrało lub przynajmniej usiadło na ławce 40 piłkarzy (32 biegało po murawie), dla Chelsea 32 (26). Pozostali półfinaliści? Barcelona 29 (25), Real Madryt 32 (27), Schalke 33 (28). Kiedy zastanawiam się, dlaczego gospodarze sprawiali wczoraj - i nie tylko wczoraj, w ogóle często sprawiają - wrażenie bardziej wygłodniałych walki, myślę właśnie o tym, że tak wielu pośród nich czuje się potrzebnych, a tak niewielu w pełni nasyconych grą. I znużonych sezonem. Szkocki trener dba o tę złotą proporcję - to dla mnie najwyrazistszy emblemat jego stylu - z fantastycznym wyczuciem i choć znów wysłuchuje, że jego piłkarze nie porywają, rażą zatrzęsieniem przywar i w ogóle głównie korzystają z wątłości rywali, to dopiero ostatnio, pomimo rosnącej konkurencyjności w futbolowej elicie, osiągnął swój szczyt. Spójrzcie na pięć najnowszych, włączywszy obecny, sezonów - Manchester ledwie raz nie dotarł do półfinału Champions League, a zaraz zapewne się okaże, że ledwie raz musiał zaakceptować wicemistrzostwo kraju - czterokrotnie zdobywając tytuł. To regularność nawet ponad barcelońską! Monumentalną wielkość bossa z Old Trafford doceniamy dziś bardziej niż kiedykolwiek wcześniej, tak jak głębiej niż kiedykolwiek wcześniej kłaniamy się przed monumentalną wielkością Ryana Giggsa, weterana coraz spektakularniej epatującego swoją nieśmiertelnością, u którego trzydziestosiedmioipółletnie członki nadążają za głową. Powoli staje się jasne, jaką dziejową misję wykonują różni Abramowicze i Mansoury - wydają gargantuiczny szmal na malowniczy kontekst, byśmy mogli lepiej pojąć doniosłość wizji fergusonowej. 