Piłkarze nie uchodzą za osobników specjalnie rozgarniętych, nie zaobserwowano też żadnej korelacji między ich sportową klasą a inteligencją. (Nawet najwybitniejsi zapracowują niekiedy na opinię kretynów i wcale nie mam tutaj na myśli Diego Maradony - jeśli kogoś najdą wredne skojarzenia z jakimkolwiek konkretnym nazwiskiem, to wypraszam sobie wciskanie mi, że niby coś zasugerowałem). Dlatego informacja, że Frank Lampard ma najwyższy iloraz inteligencji wśród wszystkich graczy Chelsea, nie czyniłaby z niego jeszcze wyjątkowego mózgowca.Sęk w tym, że IQ londyńskiego rozgrywającego - jak donosi internetowy serwis telewizji Eurosport - przekracza 150 punktów. Ten współczynnik dawałby mu miejsce wśród 0,1 proc. najinteligentniejszych Brytyjczyków i pozwalałoby mu stać się członkiem Mensy. Albert Einstein miał ponoć 160 IQ.Testy przeprowadzone w klubie były częścią szerszych prac badawczych nad wpływem kontuzji głowy na procesy neurologiczne futbolistów. Szef sztabu medycznego Chelsea nie chciał podać dokładnych wyników. Brian English powiedział tylko: „W czołowej trójce był też John Terry, ale Frank osiągnął jeden z najwyższych współczynników uzyskanych kiedykolwiek przez firmę przeprowadzającą test”. Dotychczas nic nie pisano o ponadprzeciętnych możliwościach umysłowych Lamparda, teraz czytam np., że w gimnazjum był gwiazdor Chelsea prymusem z łaciny. Aż strach pomyśleć, że mógł zmarnować życie na zgłębianie języka, którego nikt już nie używa. Najwyraźniej wystarczyło mu jednak inteligencji, by dokonać właściwego wyboru i zająć się kopaniem piłki.Poważne brytyjskie dzienniki, o dziwo, tematem się nie zajęły, co wywołuje we mnie pewne wątpliwości. Jakieś przekłamanie na łączach, Lampard nie taki mądry? Mam, przyznaję, mętlik we łbie. Zwłaszcza w kontekście lektury artykułu z „Financial Times”, według którego Gennaro Gattuso - wiecie, taki krwiożerczy zakapior z Milanu - przygotowuje się do meczu czytając na sedesie Dostojewskiego... 