A niech tam, przyznam się. Od jakiegoś czasu żyłem nadzieją, że w przyszłym sezonie pooglądamy - zupełnie znienacka i wskutek tajemniczego zakrzywienia czasoprzestrzeni, pomimo nadal toczącej polską piłkę wszechogarniającej tandety - pięciu naszych graczy w bardzo prestiżowych rozgrywkach. Graczy, co istotne, nie zajętych bronieniem swojej bramki, lecz ofensywnych, lubiących łupnąć gola, udekorować mecz zręczną asystą albo wyczarować jakiś inny drobiazg, który czyni cię bohaterem kibicowskiej ciżby. Kubę Błaszczykowskiego i Roberta Lewandowskiego oczami swojej zainfekowanej chwilowym zanikiem zdrowego rozsądku wyobraźni widziałem z Borussią Dortmund w Lidze Mistrzów. Ireneusza Jelenia - w Lidze Mistrzów z Auxerre. Radosława Majewskiego - w lidze angielskiej z Nottingham Forest. Niestety, z każdym dniem bardziej powątpiewam, czy uda się z tych nadziei ocalić cokolwiek. Borussia przeputała szansę na Champions League tydzień temu, tylko remisując z niemającym już żadnego celu Wolfsburgiem. W sobotę zawiedli piłkarze Nottingham Forest. W pierwszej rundzie baraży o Premier League ulegli Blackpool 1:2 - gol na wyjeździe nie waży w tej rywalizacji więcej nie strzelony u siebie, a drużyna Majewskiego z tym rywalem przegrała jak dotąd wszystkie trzy mecze w sezonie. I zanosi się na niesłychanie ciężki rewanż. (Co do szans polskiego rozgrywającego na utrzymanie się w angielskiej elicie - wiem, próbki tych naszych nielicznych Rasiaków wyglądały rozpaczliwie, ale przypadek Majewskiego klasyfikuję osobno. On się już dla swojej drużyny zasłużył, wszedłby do PL razem z nią, nie musiałby podbijania najwyższej ligi rozpoczynać od rozglądania się po nowej szatni, to wszystko daje kilka miligramów nadziei więcej). Zostaje jeszcze Jeleń (pozostańmy przy atakujących, Dudka to inna kategoria). Auxerre zgubiło punkty, Lyon wyprzedzi je prawdopodobnie już w środę, kiedy nadrobi ligowe zaległości z Monaco, a Lille wystarczy w ostatniej kolejce remis, by utrzymać się wyżej. Naszego snajpera niby chcą przejąć inni kandydaci do LM, ale w zdolności adaptacyjne naszych piłkarzy to ja wierzę niespecjalnie. Pewność, że Jeleń w wielkim świecie jeszcze pobryka, będę miał tylko, jeśli zostanie tam, gdzie Polaków się z zasady lubi i szanuje. Gdyby przynajmniej Majewskiemu i Jeleniowi w pełni się powiodło, byliby szczęśliwcami wśród zgrai nieszczęśników. Dogasający sezon był rozczarowaniem dla wszystkich naszych emigrantów z lig czołowych lub ich opłotków. Kuszczak nie zbliżył się do bramki Manchesteru United; Fabiański oddalił się od bramki Arsenalu; Boruc ani razu nie został bohaterem Celtiku Glasgow, nie zdobył mistrzostwa Szkocji i generalnie coraz częściej głównie pajacuje, więc Anglia zabiegać o niego chyba nie będzie. Rasiak w styczniu osiadł na ławce rezerwowych, z której albo wstaje na rozruch niedługo przed ostatnim gwizdkiem, albo nie wstaje wcale; Tomasz Cywka zrobił mały wypad z Wigan na wypożyczenie do Derby County, ale zasadniczo w wieku 22 lat nadal nie ma pojęcia, jak to jest grać w piłkę na serio - regularnie i między seniorami. Od 2006 roku uciułał 12 meczów, co jest chyba najbardziej przygnębiającą statystyką włożoną w tę notkę. W Hiszpanii Jerzy Dudek wciąż wyróżnia się głównie tym, że nie płacąc za wstęp - to nawet jemu płacą - ogląda wszystkie mecze Realu w komfortowych warunkach, obok piłkarzy. Wichniarek jak zwykle przepadł w wielkim mieście i obaj z Piszczkiem spadli z Herthą z Bundesligi (znacie jakąś stolicę poza Berlinem bez pierwszej ligi?); Krzynówek spadł z ławki rezerwowych Hannoveru i w przyszłym sezonie ostanie się już prawdopodobnie tylko jeden niemiecki pierwszoligowiec z Polakami w składzie. Za mojego świadomego życia tego nie było. Kokoszka nie awansuje z Empoli do włoskiej Serie A; a jeśli awansuje tam Brescia, to bez młodego Salamona, odsuniętego od składu w ramach osuszania jego głowy z nadmiaru wody sodowej. A Augustyn, jak już podniósł się z ławki rezerwowych Catanii, zaraz zerwał więzadła. Jeśli kopać jeszcze głębiej i zejść nawet do dna czołowej „20” klasyfikującego europejskie ligi rankingu UEFA, wiele więcej nie wygrzebiemy. Jeden Murawski i grywał w Kazaniu, i obronił z Rubinem mistrzostwo Rosji, jako tako trzyma się w Doniecku Lewandowski. Poza tym odnaleźlibyśmy głównie marność - złamaną nogę Wasilewskiego; utracone przez Olympiakos Żewłakowa wieloletnie panowanie w Grecji; ledwie czwarte miejsce na razie w lidze rumuńskiej Steauy Bukareszt (Golańskiemu dają trochę pokopać, Grzelakowi nie dają); Kaźmierczaka ledwie uratowanego przed spadkiem z Vitorią Setubal do drugiej ligi portugalskiej; przerzucanego z klubu do klubu Janczyka… Niżej schylać już mi się nie chce, niech słońce przyświecające cypryjskim murawom przyświeca im w świętym spokoju, nie będę też podglądał, jak mistrzostwo Wysp Owczych zdobywał były bramkarz Huraganu Pobiedziska Marcin Dawid, w pewnych kręgach i bez tego uchodzę za zboczeńca. Wciąż bida aż piszczy, robi się wręcz coraz bidniej, smutny sezon naszych na obczyźnie zakończony niedosytem Auxerre i Nottingham byłby na dobrą sprawę jego logicznym podsumowaniem. Ale Lewandowski przynajmniej spróbuje - wraz z Błaszczykowskim - poprawić reputację naszych w Bundeslidze, Jeleń ma szansę na Champions League, Majewski ma szansę na ligę angielską. Jeśli nie oni, to kto? 