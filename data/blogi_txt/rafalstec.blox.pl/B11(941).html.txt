Co bardziej strachliwi rywale z Ligi Mistrzów mogli wpaść w popłoch. Piłkarze Manchesteru United do przerwy wypadli wręcz perfekcyjnie - odpychali grę daleko od własnego pola karnego, zamiast błędów popełniali nieistotne błędziki, nie wykonali żadnego popędliwego gestu w cyzelowanych z obsesyjną pedanterią akcjach ofensywnych, non stop ostrzeliwali bramkarza Julio Cesara. Gdyby chcieć stworzyć wzorzec wyjazdowego występu w europejskich pucharach, do pierwszej połowy spektaklu na San Siro nie trzeba by na dobrą sprawę już nic dodawać.Wolę zachwycać się Manchesterem niż wypominać odrętwienie Interowi, bo nie raz widziałem, co się dzieje w Serie A. Owszem, mediolańczycy niekoniecznie tłamszą na San Siro przeciwników, ale też ich nikt nie umie stłamsić. Nikt, nawet inne włoskie potęgi.Manchester włoską superpotęgę - mknącą po czwarte z rzędu mistrzostwo kraju - co najmniej przydusił. Do pola karnego. Przyduszonych ocalił Julio Cesar, znów fenomenalny, znów ogłaszający światu, że wśród bramkarzy należy do najściślejszej czołówki.Jose Mourinho nie chciał tego oglądać. Uciekł do szatni jeszcze przed ostatnią akcją - rzutem wolnym dla jego zespołu. I zareagował jak za dawnych lat. Pamiętam, że swego czasu Chelsea, którą sterował, miesiącami w ogóle nie traciła goli po przerwie, bo nawet jeśli wcześniej coś zawodziło, uleczał ją kwadrans rozmowy z trenerem. Dziś również w szatni piłkarzy zainspirował, po wznowieniu gry to oni naprężyli się i ruszyli, by dopaść obrońców trofeum. Ich napór trwał kwadrans, może trochę więcej. Niestety, znów nam przypomnieli, że nie są futbolowym dziełem skończonym, że koncepcję gry mają dość ograniczoną, by nie powiedzieć - prymitywną. Bazują na sile mięśni, wzroście pozwalającym sięgać piłki wyżej od większości rywali, bajecznych pomysłach natchnionego Zlatana Ibrahimovicia.W Lidze Mistrzów natchnienie szwedzkiego czarodzieja jednak opuszcza. Co widać we wprost szokującej, jak na piłkarza jego klasy, statystyce: w fazie pucharowej tych rozgrywek wystąpił 15 razy (Ajax, Juventus, Inter), ale gola nie strzelił ani jednego.Liczby opisujące dokonania Manchesteru również poruszają. Wszyscy słusznie zachwycają się niesamowitą passą Edwina van der Sara w angielskiej Premiership (1302 minuty bez straconego gola), ja proponuję przeanalizować Ligę Mistrzów - gdyby wyjąć bramkę Franka Lamparda z ostatniego finału, Holender zachowywałby czyste konto przez 966 minuty! Znajdźcie mi innego bramkarza w historii futbolu, który miał porównywalne osiągi w klubowych rozgrywkach najwyższej rangi...Nietykalność van der Sar zawdzięcza również całej reszcie niesamowitego tworu Aleksa Fergusona. Minionego wieczoru defensywę miał szkocki trener rozklekotaną, z braku jakiegokolwiek prawego obrońcy nie chciał ściągnąć z boiska nawet słabnącego Johna O'Shea. A jednak Manchester przetrwał.Bezbramkowego - lub prawie bezbramkowego - klinczu w angielsko-włoskiej wojnie spodziewałem się (Arsenal z Romą też wypociły gola tylko dzięki rzutowi karnemu) również dlatego, że prześladowały mnie myśli o dwóch gatunkach gry na zero. Gatunku uprawianego przez van der Sara i jego ferajnę, a także gatunku uprawianego w Lidze Mistrzów przez Ibrahimovicia. Ale nie przypuszczałem, że Manchester pochwali się futbolem aż do tego stopnia bardziej od futbolu mediolańskiego wielowymiarowym i zajmującym. 