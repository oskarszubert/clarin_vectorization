Moja debiutancka wprawka, czyli relacjonowanie na żywo dnia z derbami Mediolanu, chyba się udała, więc nabrałem odwagi i postanowiłem obudować swoją paplaniną inaugurację sezonu w klubowej piłce polskiej. Już za niespełna trzy godziny w Poznaniu piłkarze Franciszka Smudy - jesienią nasze najdroższe ligowe skarby - ruszą na Udinese, czyli włoskiego średniaka niespecjalnie zainteresowanego Pucharem UEFA.Zacznę chyba od przybliżenia, co za diabeł z tego Udinese, bo mam wrażenie, że wielu fanklubów w Polsce ten klub nie ma. Jeśli się mylę, to kibicu wroga wystąp. Na forum oczywiście. Jeśli ktoś ma pytania, też niech też wystąpi.15.29. Celowo i zaczepnie napisałem tym „niespecjalnym zainteresowaniu Udinese Pucharem UEFA”, bo zdumiały mnie słowa Zbigniewa Bońka, który na pytanie, czy trener Marino będzie kalkulował i w Poznaniu posadzi kilku podstawowych piłkarzy na ławce, odpowiedział: A dlaczego miałby kalkulować? Nie lubię w ogóle tego określenia! We Włoszech nikt nie kalkuluje, nie myśli, co mu się bardziej opłaci wygrać. To takie polskie. (...) Na pewno będą walczyli z całych sił do ostatniego meczu sezonu, zarówno w lidze, jak i w Pucharze UEFA. A co do rotacji w składzie, to Marino nie ma takiego komfortu jak trenerzy Interu czy Juventusu.Zibi mieszka w Rzymie od ćwierć wieku, więc wie lepiej od nas, że jest wprost przeciwnie. Włosi nie tylko kalkulują i myślą, co im się opłaci, ale w dziedzinie ogólnie pojętego kombinowania są niedoścignieni. I dzisiaj prawdopodobnie nie wystawią, bagatela, swojej największej gwiazdy Antonio di Natale. Nawet jeśli opowiadają, jak bardzo im na Pucharze UEFA zależy. Pozostawienie na ławce di Natale zapowiada cała włoska prasa.15.33. Dlaczego di Natale nie zagra? Czytam, że „musi odetchnąć”. W weekend ważny ligowy mecz z Torino.15.47. Inna sprawa, że ostatnie dobre wyniki rywali - pomyślna passa nastąpiła po miesiącach zapaści - nie sprzyjają Lechowi podwójnie. Po pierwsze, Udinese po wygranej z Juve nabrało rozpędu. Po drugie, uciekło z okolic zagrożonych degradacją do Serie B, więc może ryzykować w Pucharze UEFA. Gdyby wciąż były tuż nad strefą spadkową, kto wie, czy nie skończyłoby się jak przed kilku laty z Parmą. Cytuję własny felieton:Puchar UEFA był jej [Parmie] tej wiosny kulą u nogi w wyścigu o przetrwanie, czyli uniknięcie degradacji z ligi włoskiej. Trener Pietro Carmignani po każdej zwycięskiej potyczce powtarzał, że przeżył szok, a kiedy jego drużyna eliminowała kolejnych rywali, oświadczał wprost, iż "nie jest to dla niego idealna sytuacja, bo zmusza do rozegrania następnych dwóch niepotrzebnych meczów". Wyglądał na człowieka, który modli się o klęski, ale piłkarzom się do tego nie przyznaje, bo wie, że pewnych rzeczy ze względów wychowawczych robić nie wypada. Właściwie jednak mógł nic nie mówić, jego polityka personalna była aż nadto wymowna. Wystawiał regularnie 17-letniego Daniela Dessenę i 20-letniego Tonino Sorrentino, którzy razem wzięci zagrali z seniorami cztery mecze w życiu. Francesco Ruopolo, też notoryczny rezerwowy, to przy nich stary wyjadacz, bo w Serie A wystąpił dziesięciokrotnie. Do Pucharu UEFA według trenera się nadawał. Według niego nadawał się zresztą każdy - Davide Furlan czy Gwinejczyk Ibrahima Sory Camara nigdy wcześniej z dorosłymi i na poważnie piłki nie kopali podobnie jak tajemniczy napastnik o nazwisku Gibbs (imiona: Alex Mansfield, a to ponoć Włoch). Jedynie w Europie mogli się pokazać. Carmignani pozostawiał w rezerwie nie tylko fantastycznie utalentowanego, rozchwytywanego na całym kontynencie Alberto Gilardino, ale nawet Sebastiana Freya, a przecież bramkarze nie pokonują maratońskich dystansów i jeden mecz wte czy wewte nie zrujnuje ich kondycji. Słowem, parmeński szkoleniowiec potraktował Puchar UEFA jak królika doświadczalnego, testując jego odporność na żółtodziobów. I wyszedł na proroka, bo Parma potknęła się dopiero w półfinale, zbierając cięgi w Moskwie od hojnie wspieranego przez Sibnieft CSKA.16.07. Rywal Lecha to drużyna na Półwyspie Apenińskim nietypowa. Po boiskach Serie A z różnych względów biegają gracze podstarzali (wyrafinowanie taktyczne gry, szacunek dla starych mistrzów, obawy trenerów przed ryzykiem - vide losy Sebusia Giovinco w Juventusie), tymczasem Udinese wystawia zazwyczaj zaledwie jednego 30-latka - wspomnianego di Natale. W całej kadrze są jeszcze dwaj, ale rezerwowy bramkarz Belardi oraz obrońca Sala na boisko nie wychodzą prawie nigdy.16.14. Nawet jeśli poznaniacy przegrają, to i tak będziemy mieli polski dzień. W Irlandii szaleje pirat drogowy o znajomo brzmiących imieniu i nazwisku Prawo Jazdy. O tajemnicy jego sukcesu pisze BBC.16.35. Pytacie na forum, czy serio wierzę w szanse Lecha. Odpowiem w stylu skoczków narciarskich i wybitnych ekonomistów: nie wiem. Naszych ludzi nie widziałem, jak i wy, od dwóch miesięcy z górą. Udinese to zgraja nieprzewidywalna i trochę pasująca do poznańskiej husarii: z ducha raczej ofensywna, trochę dziurawa na tyłach, lekko postrzelona. W Serie A stracili rywale na wyjazdach 24 gole - najwięcej w lidze, więcej nawet od ugniatającej dno tabeli Regginy.17.19. Faworytem są pewnie piłkarze Udinese, bo Włosi kopią generalnie lepiej od Polaków (nawet wspartych zaciągiem zagranicznym), ale irytuje mnie maniera notorycznego porównywania budżetów naszych ligowców z budżetami zachodnich rywali (ulegli jej nawet dziennikarze z poznańskiego oddziału „Gazety”). Jedynym piłkarzem kupionym przez Udinese w ostatnich pięciu latach (i jedynym w całej kadrze) za więcej niż pięć milionów euro jest Fabio Quagliarella, wzięty z Sampdorii Genua. Prezes Giampaolo Pozzo w ogóle umie twardo dbać o interes klubu - zawodników zmusza niekiedy szantażem do podpisywania długoterminowych kontraktów, by nie stracić ich za darmo. A szantażuje w ten sposób, że odsyła delikwentów od drużyny. Spytajcie niejakiego Vincenzo Iaquintę...17.25. Trener Franciszek Smuda opowiada, że codziennie do śniadania ogląda mecze Udinese i generalnie od tygodni namiętnie wroga rozgryza. Piłkarze Udinese i ich trener po raz pierwszy zobaczyli video z popisami Lecha dopiero wczoraj wieczorem, już po przyjeździe do Poznaniu.A tak w ogóle sorry za długawą przerwę w relacjonowaniu, mam dzisiaj w redakcji dyżur, a czwartek najgorszy w tygodniu - Gazetę Telewizyjną wydajemy, dedlajny zabójczo wcześnie są:-)17.34. A propos pogłębionej wiedzy Włochów na temat polskiego futbolu, to trenerem Lecha według „La Gazzetta dello Sport” do wczoraj był Zmuda. Dzisiaj ta sama redakcja pisze już o Smudzie i ze znawstwem apeluje, by nie mylić go z Wladyslawem Zmudą, w erze bońkowej obrońcy Hellas Verona i Cremonese.17.48. Pisałem o tym tutaj i tutaj, teraz tylko przypominam - Smuda w pucharach nie skompromitował się, co u jego polskich kolegów po fachu rzadkie, nigdy. Jeśli wyraźnie przegrywał, to z przedstawicielami najsilniejszych lig, od czasu do czasu wbijając trzy gole samej Barcelonie. A remisował bądź wygrywał mecze z całą kupą nie byle jakich firm - Broendby Kopenhaga, Borussią Dortmund, Steauą Bukareszt, Udinese, Parmą, Hajdukiem Split, Interem Mediolan, Deportivo La Coruna, Feyenoordem. No i grał w Lidze Mistrzów. Polskiego trenera czasów nowożytnych z okazalszą listą łupów nie znajdziecie.17.55. Przed Smudą kolejne wyzwanie - ostatnim polskim klubem, który wygrał wiosną europejski dwumecz, była Legia Warszawa. 18 lat temu wyeliminowała Sampdorię Genua. Widzę, że śnieg się uparł, żeby naszych wesprzeć. I bez tej zawieruchy wypad do Poznania między fajnymi ligowymi grami byłby dla Udinese zesłaniem...18.37. Wstydzę się za brak pogłębionej refleksji i przenikliwych analiz, ale męczę się oglądaniem prawie tak, jak Lech i Udinese. Piłkę zobaczyłem dopiero po kwadransie, a w jej sprawie jest ortodoksyjny - w każdym meczu musi na boisku być. Lewandowski dośrodkował przed chwilą ładnie (potem było ładne podanie Stilicia), ale skupiał się chyba głównie na tym, żeby nie usiąść na pupie. Robi się z tego mocno improwizowana jazda figurowa na lodzie, jak w przerwie nie przyjdą roztopy, mogą być ofiary (znaczy zwichięcia, naciągnięcia i takie tam). Co wcale nie musi bardziej zaszkodzić akurat Lechowi... W każdym razie nie mam wątpliwości, że w takich okolicznościach mecze trzeba przekładać.19.15. Samiutki w polu karnym Fabio Quagliarella rusza głową i jest 0:1. Niechlujstwa nie znoszę najbardziej. Wiem, że gorzej nasi kopią, w gorszych warunkach trenują, gorzej zarabiają i w ogóle żyje im się ciężko. Ale czy to wszystko uniemożliwia realizację prostego planu: przy rzucie wolnym przeciwnika zwracamy baczniejszą uwagę na jego najskuteczniejszego napastnika?Oho, już 0:2. Samobój Arboledy. Skończyłbym tę relację, gdyby piłkarze Lecha mnie nie przyzwyczaili, że mają jaja. Bo wątpię, czy w ostatnich, powiedzmy, pięciu latach, ktoś w europejskich pucharach awansował, przegrywając w pierwszym meczu u siebie dwoma golami.19.57. Kilka zagrań frykasów Stilicia, stopa Rengifo, głowa Arboledy i 2:2! Szalona końcówka według najlepszych lechowych wzorców, Włosi powinni być wdzięczni, że nie wgrzmocili im ludzie Smudy jeszcze jednego gola więcej. Gianluca Vialli w świetnej książce „Italian Job” pisał o stosunku do wyniku 0:2 Anglików oraz Włochów: pierwsi zaczynają biegać dwa razy szybciej, bo nie wypada dać się sponiewierać do zera, drudzy często nabierają przekonania, że mecz został rozstrzygnięty, więc nie ma sensu umierać za bramkę, która będzie co najwyżej faktem statystycznym. Nie z Lechem te numery, lechici - jak zawołałem wyżej - mają jaja i parcie na bramkę rosnące z każdą minutą kopaniny. Mnie się podobało, choć faworytem rewanżu bezdyskusyjnie Włosi.20.11. Trzy polskie kluby - Widzew, Legia, Polonia - odpadały w ostatnich 11 latach z europejskich pucharów po meczach z Udinese. Żadna na wyjeździe nie wybiedziła ani jednej bramki. Lech musi podłą serię wreszcie przerwać, a na razie potrafił ugodzić przeciwnika w każdym meczu, wyjąwszy rewanż w Grasshoppers poprzedzony zwycięstwem 6:0 u siebie - strzelał Lenkoranowi, Austrii Wiedeń, Nancy, CSKA Moskwa, Deportivo, Feyenoordowi i Udinese. Mimo wszystko są powody przypuszczać, że emocje jeszcze będą. Kto myśli inaczej, niech się zbyt hałaśliwie nie przyznaje - lechici zasłużyli na duuuuuużo życzliwości.21.02. Czytam pierwsze komentarze Włochów. Są zadowoleni. Narzekają trochę, że ich piłkarze beztrosko narobili sobie małych kłopocików przed rewanżem, ale widzą w nich zdecydowanych faworytów. Pogoda miała zaszkodzić przede wszystkim graczom z Udine - lubiącym rozwijanie akcji ofensywnych na maksymalnej szybkości.22.14. Według włoskiej witryny Goal.com najlepsi na boisku byli (otrzymali tę samą, najwyższą notę) Lewandowski, bramkarz Handanovic, stoper Domizzi i pomocnik Asamoah. Wyróżniła Polaka, ja trochę żałuję, że Lech - w przeciwieństwie do odnoszących ostatnie pucharowe sukcesiki Groclinu i Wisły - jest tak mało swojski. Prześledźcie wszystkie gole strzelone od początku fazy grupowej: Peszko, Stilić, Stilić, Rengifo, Djurdjević, Rengifo, Arboleda. Polak tylko zaczął, od 445 minut o wynikach przesądzają wyłącznie obcokrajowcy...22.55. Generalnie wiosenny powrót do europejskich finałów Włochom się raczej nie udał. Najlepszy wynik uzyskało właśnie Udinese (choć z wszelkich relacji wynika, że jest bardzo rozczarowane roztrwonieniem przewagi), na wyjeździe zremisował też Milan (z Werderem 1:1, też prowadził), przegrały u siebie Sampdoria (0:1 z Metalistem Charków) oraz Fiorentina (0:1 z Ajaksem). Żadnego zwycięstwa! A przecież w Lidze Mistrzów losowała Serie A pechowo, jej przedstawiciele wpadli na obrońcę trofeum (Manchester United), finalistę (Chelsea) oraz ćwierćfinalistę (Arsenal). Nie ogłaszam, że zapaść ligi włoskiej trwa, przed nami jeszcze rewanże, ale wypada pomóc Smudzie i wmawiać lechitom, że za tydzień mogą wszystko:-) 