Zdarzyło się kilka lat temu. Redakcyjny kolega wpadł do Gazety z dramatycznymi wieściami - ukradli mu samochód. Współczuliśmy szczerze i na całego, zamierzaliśmy solidaryzować się gromadnie i do upadłego, aż po paru godzinach zadzwonili z myjni. Zadzwonili, by zapytać, czy pan Leniarski odbierze wreszcie samochód, bo zaczyna im zawadzać. Co oczywiście musiałem sobie przypomnieć, gdy czytałem o przypadku Jermaine’a Pennanta. Otóż skrzydłowy Stoke, kiedyś najdroższy nastolatek w historii angielskiego futbolu, odebrał telefon od przedstawicieli swego poprzedniego klubu, Realu Saragossa (oddali skrzydłowego na wypożyczenie, bo notorycznie spóźniał się na treningi). Byli pracodawcy mieli pretensje jak tamci z myjni. Przypomnieli piłkarzowi, że na parkingu przy dworcu kolejowym w ich mieście pół roku temu zostawił Porsche. Pennant zbaraniał. On nie zapomniał, że Porsche na dworcu zostawił. Zapomniał, że ma Porsche. Początkowo próbował się nawet upierać, że wcale nie ma, ale dzwoniący przycisnęli go niezbijalnym argumentem. Indywidualnie dobraną tablicą rejestracyjną, na której widniało znajome P33NNT. (Kluczyki znaleźli na przednim siedzeniu). Komentatorzy naturalnie zaczęli się prymitywnie wyzłośliwiać i głośno pytać, czy Pennant nie ma aby więcej pieniędzy niż szarych komórek. Łatwizna - sięgnąć po pierwszy z brzegu stereotyp kopacza kretyna, co to za dużo zarabia. I znów mamy dowód, że media głupieją, wulgaryzują się i w ogóle złażą na psy. Publicysta życzliwszy bliźnim od siebie sławniejszym, bogatszym i zdolniejszym, którzy przecież również mają prawo do błędów młodości, znalazłby dobre powody, żeby 28-latka docenić za autentyczną, jakże rzadką w naszym rozszalałym konsumpcjonizmie pogardę dla ekskluzywnych zbytków. Nawet dla zbytków wycenianych, jak rzeczone Porsche, na 98 tys. funtów, czyli mniej więcej - szacuję na oko, precyzyjnych danych o pensji Pennanta nie mam - dwa tygodnie jego ciężkiej pracy. Ja właśnie zaliczam się, jeśli mogę nieskromnie pochwalić samego siebie, do owych życzliwszych, więc powodów, by angielskiego piłkarza docenić, znajduję mnóstwo. Widzę całą sprawę tak: choć wciąż nie wiemy, nad jakimi zagadnieniami Pennant rozmyśla między katorżniczym wysiłkiem meczowym (gdy daje uciechę innym ludziom) i treningowym (gdy się samodoskonali), to dowiedzieliśmy się przynajmniej, że nie przywiązuje wagi do przedmiotów i nie trwoni czasu na sprawy nieistotne. Nie przesiaduje w garażu, nie obmacuje godzinami karoserii, nie liczy wozów od lewej do prawej, a potem od prawej do lewej. Może wie, że każda chwila jest kroplą wieczności, a życie mgnieniem jej oka? Że ci, którzy w dzień końca świata czekają błyskawic i gromów, będą zawiedzeni? Że wszechświat nie będzie rozszerzał się już zawsze? Że nadal jesteśmy moralnie zobowiązani szukać odpowiedzi na pytanie, co było przed Wielkim Wybuchem? Właśnie takie rozważania wolałbym obok relacjonowania przypadku Pennanta znaleźć. Swoich czytelników też proszę, by nie prześliznęli się po niniejszej notce jak po ulotnej, weekendowej dupereli, lecz dostrzegli w niej uskrzydlającą intelektualnie opowiastkę z morałem, pogłębiającą naszą wiedzę o futbolistach, którzy bywają bardziej wielowymiarowymi postaciami niż się po powierzchownym oglądzie zdaje. Ja jeszcze tylko dodam z kronikarskiego obowiązku, że odzyskaną tablicę rejestracyjną Pennant przytroczył do swojego nowiutkiego Ferrari. 