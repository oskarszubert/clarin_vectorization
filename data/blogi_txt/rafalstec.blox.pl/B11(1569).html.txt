Sylwetki nowo wyłonionych pezetpeenowskich dygnitarzy dzielę z grubsza na kuriozalne ze względów merytorycznych oraz humorystyczne. Pierwsza grupa obejmuje niemal cały zarząd, zagarnięty przez piłkarskich politruków najpodlejszego sortu, którym mimo wszystko wróżyłem już stopniowe wymieranie. Przyznaję - swoją żywotnością mnie zaskoczyli.Do drugiej zaliczam m.in. Andrzeja Strejlaua. Na rzecznika prasowego powołał PZPN - organizacja desperacko walcząca o poprawę wizerunku! - niepohamowanego oratora zdolnego nawet zawiązywanie sznurówek zamienić w grę skomplikowaną taktycznie i intelektualnie, pełną rekuperacji i diagonalnych podań, którą opisać da się wyłącznie niekonwencjonalną składnią i gramatyką. Teraz jego ustami będzie przemawiał cały związek. Brak słów, genialny ruch.Ale są jeszcze postaci niemieszczące się w żadnej z powyższych kategorii. Przewodniczącym komisji rewizyjnej został niejaki Janusz Hańderek. Ten były arbiter (kiepski) i obserwator o fatalnej opinii dostał już kilka lat temu od Listkiewicza ważną misję - jako szef Kolegium Sędziów miał oczyścić środowisko i wzniecić moralną rewolucję. Kiedy zaczął publicznie opowiadać o etyce zawodowej, wyszła na jaw jego ciemna przeszłość. Na telewizyjnym ekranie rozpoznali go działacze opozycji z czasów PRL-u, na w trakcie Stanu Wojennego pisał paszkwile. Tworzył na zlecenie SB, informacje czerpał ze spreparowanych przez bezpiekę materiałów, jako bewzględnie dyspozycyjny dziennikarz uczestniczył - wedle wspomnień ludzi Solidarności - nawet w przesłuchaniach.Pisał przed trzema laty Wojciech Czuchnowski w „Gazecie”: - Kiedy zobaczyłem go [Hańderka] w telewizji, jak wypowiadał się w sprawach etyki sędziowskiej, nóż mi się w kieszeni otworzył. Przecież to był po prostu esbek - mówi Edward Nowak, działacz „Solidarności” z Nowej Huty, w stanie wojennym skazany na 3,5 roku więzienia. - W mojej pamięci Hańderek zapisał się jako człowiek całkowicie pozbawiony zasad i moralności. Pisał na zlecenie SB. Pamiętam ten obrzydliwy język jego artykułów, jego arogancję i bezwzględność - wyrzuca z siebie Nowak. (...)Hańderek jako dziennikarz opisujący sprawy kryminalne w stanie wojennym zaczął relacjonować procesy przeciwko działaczom małopolskiej „Solidarności” oraz opozycyjne demonstracje rozpędzane przez milicję. Jego relacje roją się od tendencyjnych stwierdzeń i są pełne satysfakcji z wyroków wydawanych w doraźnym trybie przez sądy wojskowe. Wobec ludzi podziemia i demonstrantów używa pogardliwych stwierdzeń, takich jak: „tzw. opozycja”, „uliczne burdy”, „wandalizm”, „chuliganeria”, „politykierstwo”. Gdy opisuje zatrzymanie przez SB dwóch studentów architektury, którzy chcieli w rynku wmurować pamiątkową tablicę „S”, stwierdza ironicznie: „Tak zajęci byli swoim dziełem, że nie spostrzegli, że ich konspiracyjna robota została sfilmowana i sfotografowana. Od przyszłych architektów wymagać by należało większej rozwagi przy upiększaniu miasta”. Potem donosi, że zatrzymani studenci „pochodzą ze zdeklasowanych rodzin arystokratycznych, ale ich rodzinne powiązania sprawiają, że nie muszą się martwić naszym kryzysem. Posiadają takie zasoby najbardziej delikatesowych artykułów spożywczych, nie wspominając już o zasobach innych, że tylko im pozazdrościć.” Więcej przeczytacie tutaj.Posadę szefa Kolegium Sędziów Hańderek stracił, potem zasiadał w zarządzie PZPN. Teraz będzie sprawował funkcję kontrolną. Zebrał 72 głosy delegatów na zjazd. Na 110. Te proporcje też wiele mówią. Niby nic nowego, ale - jak mówi mój naczelny - trzeba gęgać. Przypominać, przypominać, przypominać.Jak już wspomniałem, dla mnie Hańderek należy do kategorii osobnej - ani kuriozalnej merytorycznie, ani humorystycznej. Nazwijcie ją sobie sami. 