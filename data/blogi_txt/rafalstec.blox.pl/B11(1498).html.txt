Rekord wszech czasów nie padł, ale i bez niego przetrwaliśmy weekend, w którym nasi kopacze ze strzelaniem goli, delikatnie mówiąc, się ociągali. Oklaskiwali je kibice zaledwie czterech klubów, i to niekoniecznie najmocniejszych - z Bełchatowa, Bytomie, Gliwic, Poznania.Jeśli uznać, że bezprecedensowo niska snajperska skuteczność przyniosłaby ligowcom wstyd (co bez wnikliwej analizy przebiegu każdego meczu jest tezą dyskusyjną), ocalił ich Lech Poznań. Można powiedzieć - jak zwykle.Jak zwykle, bo dla mnie ten osobliwy weekend sporo mówi o całym klubowym sezonie 2008/2009. Sezonie ubogim w pulsujące emocje, rzadko oferującym bezkompromisowy futbol, znaczonym chimeryczną - najczęściej nijaką - formą tradycyjnych potęg Legii i Wisły (poza meczem między nimi). Wyjątki ubarwiające nieco tę monotonię wskazałbym dwa. Pojedynczy i mnogi.Pojedynczym jest oczywiście Paweł Brożek, którego błyskotliwość często maskuje lichotę wiślackich pomysłów na ofensywę.Mnogi to drużyna Lecha. Tylko piłkarze z Poznania wbiegają na boisko, by sobie postrzelać; potrafią niekiedy forsować wysokie tempo gry przez 90 minut gry; jako jedyni utrzymali się w europejskich pucharach, a trzy dni po wyczerpującym meczu z Nancy nie wymawiają się zmęczeniem i ubytkami kadrowymi, lecz zdobywają trzy bramki w Gdańsku (co z tego, że przeraźliwie słabej Lechii). Nawet jeśli poznaniacy nie zawsze grają dobrze (a przede wszystkim - nie zawsze z głową), to przynajmniej dają kibicom sporo frajdy. No i pozwalają przypatrywać się całkiem nowym lokalnym gwiazdkom, na czele z Semirem Stiliciem, który próbuje być rozgrywającym sensu stricto, czyli stawia sobie wyzwanie w naszej lidze imponujące. A wszystko, o paradoksie!, dzieje się pod kuratelą Franciszka Smudy, ostatniego w lidze trenera z wyklętego u nas pokolenia sześćdziesięciolatków...Smuda, do którego stosunek mam ambiwalentny, to temat osobny. Dziś zwróciłbym uwagę przede wszystkim na wręcz wzorową kampanię transferową, którą latem przeprowadził Lech. Konkurencja albo pudłowała (Legia), albo nie kupowała wcale (Wisła), tymczasem w Poznaniu sprawdzają się wszyscy nowi ludzie - od bramkarza Turiny, przez obrońcę Arboledę i pomocników Peszkę, Bandrowskiego czy wspomnianego Stilicia, po napastnika Lewandowskiego. 