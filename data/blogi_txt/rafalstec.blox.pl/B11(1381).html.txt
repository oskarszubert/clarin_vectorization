4:0 to w finale wynik niezwykły. Niezwykły byłby nawet w finale dziecięcym, a co dopiero w rozgrywkach (prawie) dorosłych ludzi, czyli młodzieżowych mistrzostwach Europy. Do minionego wieczoru się zresztą w tym turnieju nie zdarzył. Osiągnęli go dopiero Niemcy, którzy sięgnęli po złoto po bezdyskusyjnym zwycięstwie nad młodymi Anglikami. Wcześniej też grała reprezentacja Horsta Hrubescha znakomicie, niemal nie tracąc goli, a wyglądała jak drużyna z przyszłości - przyszłości coraz bardziej kosmopolitycznej, migrującej bez opamiętania Europy. Gole w finale strzelali m.in. Mesut Ozil (dziecko tureckich imigrantów) oraz Gonzalo Castro (dziecko imigrantów hiszpańskich); wystąpili w nim także Sebastian Boenisch (urodzony w Gliwicach, chciałaby go przejąć reprezentacja Polski), Jerome Boateng (ma również obywatelstwo Ghany), Samir Khedira (z ojca Tunezyjczyka), Dennis Aogo (jeśli zechce, dzięki zmianie przepisów FIFA może reprezentować Nigerię); na ławce rezerwowych siedzieli Marko Marin (pochodzenia serbskiego, urodzony w dawnej Jugosławii), Anis Ben Hatira (o korzeniach tunezyjskich) i Chinedu Ede (z ojca Nigeryjczyka); wcześniej w zespole grał jeszcze m.in. Ashkan Dejagah (urodzony w Teheranie, z „przyczyn osobistych” odmówił udziału w meczu z Izraelem). Niemcy nigdy wcześniej nie wygrali młodzieżowych (do lat 21, co jest określeniem nieprecyzyjnym) mistrzostw kontynentu, ale do historii przeszli z innego powodu. Bardziej, by tak rzec, imponującego. Otóż rok temu zdobyli także złoto ME do lat 19, a miesiąc temu - złoto ME do lat 17. To seria w juniorskim futbolu bez precedensu. Co więcej, Niemcy wszystkie zwycięskie turnieje przetrwali bez porażki. Nam pozostaje żyć nadzieją, że wyniki dziecięce niekoniecznie przekładają się na seniorskie. Polacy do młodzieżowych ME się nie zakwalifikowali. W eliminacjach nie strzelili gola Rosjanom i Hiszpanom (0:1, 0:2, 0:1, 0:3), a także zaliczyli wyjazdową wpadkę w Kazachstanie (0:3). Sprali tylko Gruzinów. 