Najbardziej oziębli kibice musieli doznać zawrotu głowy. Polskie kluby siatkarskie nokautowały wczoraj tylko potentatów. Jednego wieczoru. Zupełnie jakby chciały uwiecznić tę datę na zawsze, jakby chciały oznaczyć historyczny początek skoku na europejski szczyt.Nadzwyczaj budujący twardy fakt: siatkarze AZS Częstochowa wygrywają w Lidze Mistrzów częściej (ponad połowę meczów) niż w lidze polskiej (mniej niż połowę meczów). W kraju tylko nieznacznie wyrastają ponad pułapy grożące degradacją, w Europie stłukli właśnie 3:0 Piacenzę, która w poprzedniej edycji najbardziej prestiżowych rozgrywek na kontynencie dotarła do samego finału. Przedstawiciele włoskiej Serie A tak wcześnie - mamy dopiero 1/8 finału! - nie odpadają prawie nigdy, tymczasem w środę rozbiła ich grupa wręcz chłopięca, zestawiona z młodziutkich graczy kierowanych przez młodziutkiego trenera Radosława Panasa, powszechnie podejrzewana o to, że nie przetrwa nawet rundy grupowej.Jej sensacyjny wzlot - a także równie sensacyjne zwycięstwo Jastrzębskiego Węgla nad Sisleyem Treviso w mniej znaczącym Challenge Cup - bardziej uprawniają do śmiałego ogłaszania tezy, że polska liga staje się potęgą, niż wygrana Skry z Dynamem Moskwa. Bełchatowianie zebrali najznakomitszych polskich siatkarzy i zwabili okazałymi pensjami renomowanych obcokrajowców (mój ulubiony ligowiec Antiga, chimeryczny na razie Falasca), więc im grać nijako zwyczajnie nie wypada - tak jak naszej reprezentacji kraju z żadnego turnieju nie wypada odpadać przed ćwierćfinałami. Jeśli jednak średniacy ligi polskiej rozjeżdżają na marmoladę średniaków nadzianej Serie A (bazuję na aktualnych tabelach), zaczyna się robić wystawnie. Zwróćmy uwagę na detale: trenerzy Częstochowy i Jastrzębia nie wypuścili w podstawowych składach uznanych, zdolnych obwiesić się kilogramami medali graczy, trenerzy Piacenzy i Treviso przeciwstawili im albo wielkie gwiazdy, albo - w najgorszym razie - ludzi z olimpijską przeszłością (Ricardo, Gustavo, Fei, Cisolla, Papi, Meoni, Zlatanov, Marshall, Bjelica, Pampel etc). Dzieciaki ruszyły na egzaminy wstępne, by bezczelnie zagiąć profesorów.Co nie oznacza, że osiągi Skry wolno bagatelizować. Choć największe szanse na zdobycie trofeum wypracowało sobie Jastrzębie (w turnieju finałowym Challenge Cup nie trafi na potentata), to na sukces bezdyskusyjnie imponujący stać prawdopodobnie jedynie mistrzów Polski. Tylko oni sprawiają wrażenie wystarczająco wyposażonych, by nie musieć nigdy liczyć na kryzys przeciwnika, niezależnie od jego klasy i doświadczenia. I rywalizują w Lidze Mistrzów.Ich zwycięski dwumecz z Dynamem Moskwa ma jeszcze inny wymiar. O ile postępy młodzieży z Częstochowy pozwalają spokojniej myśleć o pojutrzu reprezentacji Polski, o tyle dzięki popisom siatkarzy Skry łatwiej nie martwić się o jutro.Po pierwsze, przyczyniają się bełchatowianie do utrwalenia kompleksu Polski (ależ to ładnie brzmi!) u nadwrażliwych na niepowodzenia rosyjskich kadrowiczów, którzy ostatnio ponosili porażki z naszą drużyną - sterowaną jeszcze przez Raula Lozano - na najważniejszych imprezach (mundial oraz igrzyska). Po drugie, wzmacniają reputację nowego selekcjonera Daniela Castellaniego - nie wszyscy kibice mu ufają, a on właśnie pokonał nowego selekcjonera sąsiadów ze wschodu Daniele Bagnolego. To był dla niego prestiżowy, niezwykle ważny pojedynek. Po trzecie, ów pojedynek rozstrzygnął w obiecującym stylu, wygrywając wyrafinowane taktyczne pochody. Dwukrotnie bezbłędnie reagował na bardzo nieudany początek meczu, w obu przekonał, że umie wpoić drużynie dryg do skutecznej, nieustępliwej, frustrującej dla przeciwników obrony, czyli zadbać o atut, który kadrze dał Lozano.Nasi siatkarze rozbijają się po całej Europie, przecież w ćwierćfinale Ligi Mistrzów zobaczymy także Świderskiego (Macerata) oraz Winiarskiego i Żygadłę (Trento). Kibice zawrotu głowy nie unikną, Castellani i jego banda muszą się jeszcze naskakać, by zasłużyć na błogie odurzenie. Właśnie doścignęli reprezentację Polski, która zazwyczaj kończy zmagania tuż przed podium. I wywołuje ból głowy.Ból głowy po ćwierćfinale? Właśnie grozi nam - w najgorszym razie - w potrójnej dawce. Niełatwo o mocniejszy dowód, że w naszej PlusLidze dzieje się dobrze. I o lepszy powód, by na myśl o pobliskich halach truchlała cała europejska elita. Powtórzę, dla lepszego zapamiętania, jeszcze raz: w tym sezonie smarkacze z Częstochowy wygrywają w Lidze Mistrzów częściej niż w lidze polskiej. 