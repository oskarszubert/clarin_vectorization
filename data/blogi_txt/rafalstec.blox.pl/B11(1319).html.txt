Przeżyła to niemal każda reprezentacja i każdy klub na świecie. Od Anglii po Francję, od Bayernu po Legię, można by wymieniać do przyszłego sezonu.Wreszcie padło na nas. Aż dziwne, że dopiero teraz.Niech mnie poprawią zatopieni w archiwach historycy, jeśli polscy piłkarze mecz o wysoką stawkę przegrali kiedykolwiek w równie okrutnych okolicznościach - po niewyjaśnionym spiętrzeniu pecha oraz nieudolności na dystansie kilkudziesięciu sekund, przy nadzwyczaj korzystnym wyniku, po wielu minutach gry dość bezbarwnej i wyzutej z emocji, tracąc gola za golem, jak na złość tuż przed ostatnim gwizdkiem, by nie wystarczyło czasu na ochłonięcie i odrobienie strat. Owszem, doświadczyliśmy już wszystkiego. Ale nieszczęścia zawsze spadały na nas z osobna, nigdy razem wzięte, nigdy w dawkach krępujących zdolność do racjonalnego osądu sytuacji.Artur Boruc popełnił kardynalny błąd, grubo pomylili się też obrońcy, cała drużyna zachowała się w końcówce niedojrzale. Tyle zaobserwowaliśmy okiem nieuzbrojonym, nie ma nawet sensu zgłębiać każdego ułamka każdej fatalnej sekundy, nie ma sensu się nad piłkarzami zbyt długo znęcać, bo im ten szokujący film przewinie się przed oczami nieraz i pewnie nie tylko tej nocy. Ukarani zostali srogo.Jeśli wyciągną właściwe wnioski, jeśli następnym razem choćby podświadomie zachowają szczególną ostrożność właśnie wtedy, gdy poczują się bezpiecznie, to ockną się w odpowiednim momencie. Właśnie stało się niemal jasne, że za mundial w 2010 roku będzie trzeba umierać po ostatnie kopnięcie w ostatnim meczu. Gdyby Polacy dziś wygrali, mieliby bilans nieprzyzwoicie doskonały. Lepszy niż na starcie ostatnich - zwycięskich przecież - eliminacji do Euro 2008, teraz słabszy tylko od dorobku europejskich potęg w typie Hiszpanii czy Anglii, przepełniający optymizmem zwłaszcza wobec kryzysu faworyzowanej reprezentacji Czech. Zrobiłoby się wręcz zbyt pięknie. To trochę nienormalne, że z przeświadczenia o upadku na dno po meczach sprzed miesiąca (remisie ze Słowenią oraz wymęczonej wygranej w San Marino) po wiktorii sobotniej łagodnie przeszliśmy w upajające podejrzenie, że nasza kadra awansowała niemal na pozycję faworyta grupy.Dzisiaj przyjęliśmy - i kibice, i piłkarze - dość elementarną lekcję: w futbolu upadasz znacznie szybciej niż wzlatujesz na szczyt. Czasami wystarczą dwie minuty. Ba, dwie minuty wystarczą, by rozłożyć na łopatki o niebo wybitniejszych graczy niż grupa Leo Beenhakkera.Grupa, która właśnie straciła jedyny stały punkt podparcia. Ten nasz piłkarski ugór jakoś znosiliśmy m.in. dzięki temu, że na marnej ziemi wykwitły niemal orchidee - klasowi bramkarze. Teraz zwiędła - przywiędła? - ostatnia kępka. Tomasz Kuszczak się obraził, Artur Boruc przeżywa najgorszy sezon od lat (pamiętaj, kibicu, ile drużyna mu zawdzięcza), został nam Łukasz Fabiański, w klubie przyrośnięty do ławki rezerwowych. Nawet między słupkami zaroiło się od wątpliwości.Co przywraca reprezentację na właściwe miejsce w europejskiej hierarchii - miejsce petentów, którzy do wygrywania potrzebują ciężkiej pracy, absolutnej koncentracji w każdej sekundzie gry, pokory i szczęścia. I co w żadnej mierze nie odbiera jej szans na mundial.PS Tutaj pooglądajcie, jak Beenhakker reagował na taką traumę 23 lata temu. 