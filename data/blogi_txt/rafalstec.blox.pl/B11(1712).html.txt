Za 9 godzin lecę do Moskwy i dopiero teraz uświadomiłem sobie, że po południu wyląduję w pępku futbolowego świata, a nie na jego peryferiach. To w tamtych okolicach spełniają się najczarniejsze koszmary wrogów demoralizująco łatwego sukcesu w sporcie, który w erze bezprecedensowej komercjalizacji kupuje się niemal z dnia na dzień.Rosjanie, trzymając się tego sposobu myślenia, kupili ostatnio sporo.Romanowi Abramowiczowi wystarczyło pięć sezonów inwestycji - obfitych, to prawda - by dopchać londyńską Chelsea do finału Ligi Mistrzów. Nową branżą zajął się wczoraj, a już osiągnął coś, czego konkurencja, nierzadko konkurencja wytrwała, zdeterminowana i z imponującymi tradycjami, bezskutecznie wypatruje całymi dziesięcioleciami. I pewnie sam - bo pewnie ma odrobinę zdrowego rozsądku - nie przypuszczał, że dopnie celu tak prędko. Nawet jeśli przed półfinałem z Liverpoolem nabrał pewności, że niezależnie od wyniku zatrudniani przez niego piłkarze wkrótce polecą do Rosji. Jak zeznał wczoraj II trener Steve Clarke, zachęcający drużynę do walki Abramowicz rzucił wówczas, że nie wie tylko jednego - czy wylądują w Moskwie, czy będzie musiał ich wysłać na Syberię. Ot, poczucie humoru oligarchy, który zna potoczne przeświadczenie, oczywiście niestyczne z rzeczywistością, że ludzie Wschodu w interesach grają twardo.Zenit Sankt Petersburg potrzebował jeszcze mniej czasu, bo zaledwie trzy sezony, by od momentu uzyskania wsparcia od energetycznego giganta Gazprom, sięgnąć - w zeszłym tygodniu - po pierwszy w dziejach klubu Puchar UEFA. Ten casus intryguje jeszcze bardziej, jest opowieścią o sukcesie wyrosłym na sojuszu politycznej władzy i ogromnego kapitału. Vipowskiemu klubowi kibica Zenitu przewodzi nowy prezydent Rosji Dimitrij Miedwiediew. Patronat Gazpromu, trzeciej pod względem wartości spółki giełdowej globu, nad drużyną poparł w 2005 roku nowy premier - i ponoć także nadprezydent - Władimir Putin. Wreszcie były prezes klubu Witalij Mutko został właśnie ministrem sportu i turystyki. Razem wzięci dysponują takimi mocami perswazyjnymi, że krajowy związek piłkarski nie czekał na ich użycie, lecz bez zbędnych dyskusji przekładał Zenitowi ligowy mecz za meczem. Przełożył cztery, a piłkarze z St. Petersburga mogli solidnie wypocząć przed szlagierami Pucharu UEFA i odprawiali kolejnych przeciwników, co do jednego sławniejszych - Villarreal, Olympique Marsylia, Bayer Leverkusen, Bayern Monachium i Glasgow Rangers.Ale idźmy dalej. Gdyby nie futbolowy bzik najpotężniejszych rosyjskich osobistości (do zakażenia doszło nagle, nie wiadomo, jak długo choroba potrwa), Moskwa pewnie nie zabiegałaby też o organizację finału Ligi Mistrzów. A tak przyjmie najważniejsze wydarzenie klubowej piłki nożnej jako najbardziej wysunięte na wschód miasto w historii. Łużniki nie należą do arcydzieł nowoczesnej stadionowej architektury, lecz podstawowy warunek - gabarytowy - spełniają z naddatkiem, mieszcząc na trybunach blisko 85 tys. widzów. (Krzesełka zainstalowała firma najbogatszej Rosjanki Jeleny Baturiny, której kontrakt podarował... mąż właścicielki, mer stolicy Jurij Łużkow. Ale to nie jest oczywiście notka o problematyce konfliktu interesów na styku biznes - polityka).A przecież już jesień ozdobiło piękne osiągnięcie. Bohaterami całych eliminacji Euro 2008 zostali piłkarze Chorwacji, którzy zauroczyli nas spektakularnym triumfem na Wembley, więc trochę zapomnieliśmy, że Anglików pokonali i wyeliminowali również Rosjanie, że bez nich supersensacja byłaby niemożliwa. Bez nich i holenderskiego selekcjonera Guusa Hiddinka, który na dzikim wschodzie stał się - z pensją 2,5 mln dol. rocznie, nie licząc premii - jednym z najlepiej opłacanych trenerów drużyn narodowych na świecie. Na co, nawiasem mówiąc, zrzuca się m.in. nasz dowcipniś Abramowicz.Słowem, rozpanoszyli się nasi nowobogaccy sąsiedzi niemożliwie, gdzie się nie odwrócić, po oczach uderza szczególna estetyka ich triumfów, a po nozdrzach - szczególny zapach petro- i gazorubli. Rosjanin wprowadził drużynę Chelsea do finału Ligi Mistrzów, Rosjanie ten szlagierowy mecz organizują, Rosjanie zdobyli Puchar UEFA, Rosjanie zostali współsprawcami największej sensacji w kwalifikacjach mistrzostw Europy. Dużo, jak na jeden marny sezon. Wystarczająco dużo, by sądzić, że te cuda już się nigdy nie powtórzą.PS Z innej beczki - dla fanów Serie A, których tu często spotykam. Widzę we włoskiej telewizji, że kibice Interu podarowali Massimo Morattiemu tron:-) I słyszę, że w Milanie poklęskowy exodus może jednak być. Gattuso ponoć rano idzie do Gallianiego i prosi o zgodę na transfer do Bayernu... 