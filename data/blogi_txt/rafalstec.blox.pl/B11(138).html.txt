Niemiecka agencja Sport+Markt znów zbadała, jakie kluby piłkarskie mają najwięcej kibiców w Europie. Nie znam szczegółów jej metody badawczej, firma podała tylko, że o ulubioną drużynę spytała 9,6 tys. mężczyzn z 16 krajów kontynentu, którzy zadeklarowali zainteresowanie futbolem. Oto czołówka rankingu:1) Barcelona            50,3 mln osób2) Real Madryt         45,93) Manchester Utd    32,84) Arsenal               22,95) Milan 22,26) Bayern                19,87) Chelsea               Nie podaję liczby fanów tego ostatniego klubu, bo nie zdołałem znaleźć - ani w agencji DPA, ani na żadnym niemieckim portalu, ani na oficjalnej witrynie agencji Sport+Markt - pełnych wyników sondażu. Nawet bez znajomości wszystkich detali zestawienie jest jednak uderzające. Na samym szczycie wciąż tkwią kluby pomniki, za którymi stoi legenda dziesiątek lat krajowych i międzynarodowych triumfów, nowobogaccy dynamicznie się jednak rozwijają, zawdzięczając sukces tyleż rezultatom, co agresywnemu marketingowi.Oto Arsenal, który nigdy nie zdobył Pucharu Europy, zdystansował Milan, czyli siedmiokrotnego zdobywcę najcenniejszego trofeum na kontynencie, aktualnego zwycięzcę Ligi Mistrzów i zatrudniającego najlepszego piłkarza świata (Kakę). Oto Chelsea, która nigdy nie dotarła choćby do finału w najważniejszych międzynarodowych rozgrywek klubowych, wyprzedza Liverpool, teoretycznie skazany na absolutny czub listy najsłynniejszych futbolowych firm. I z punktu widzenia historii, i z punktu widzenia współczesności - przecież nie tak dawno, trzy lata temu w Stambule odniósł być może zwycięstwo wszech czasów, w najbardziej niezapomnianym finale Ligi Mistrzów, a hymn „You'll Never Walk Alone” uchodzi za największy piłkarski szlagier śpiewany. (Uwodzicielską siłę Arsenalu zrozumieć łatwiej - w końcu trener Wenger promuje styl gry bajecznie spektakularny. Ale Chelsea?)Odwołuję się do rozgrywek międzynarodowych, bo sondaż jest międzynarodowy i nasuwa mi skojarzenie z obietnicą dyrektora generalnego Chelsea Petera Kenyona, którego plan zakłada uczynienie z londyńskiego klubu - do 2014 roku - najszerzej rozpoznawalnej futbolowej marki globu. Utopia? A może w epoce klienta wypierającego kibica wcale nie? 