Najpierw przyłożyła mi po oczach fikuśna seledynowa koszulka polo, w której Andrzej Gołota wskoczył na ring. Zajaśniała prawie jak wróżba, seledyn to nie jest kolor brutalnego mordobicia. I rzeczywiście, nasz niedoszły mistrz świata człapał po dziadkowemu, natychmiast zebrał po twarzy, usiadł na dupie, resztę załatwiła kontuzja, być może dalekie echo wypadku samochodowego sprzed kilku lat.Walka się skończyła, oglądacze z mojej redakcji - i na pewno nie tylko oni - zarechotali. Żałosny ten Gołota, żałośniejszego typa wśród polskich sportowców nie znajdziesz, po co w ogóle do boksowania uparcie wraca, skoro się nie nadaje.Właśnie, po co wraca? Dlatego, że wciąż polskich kibiców obchodzi, więc telewizje go pokazują, a promotorzy proponują za walkę pieniądze? Dlatego, że wciąż męczą go sportowe ambicje, nie umie się pogodzić ze zmarnowaniem wszystkich pięciu szans na tytuł mistrzowski, gorycz zagłusza resztki jego zdrowego rozsądku?Pewnie we wszystkim jest trochę prawdy, a ja nie znajduję w Gołocie przypadku ekstremalnego, czyli sportowca totalnie przegranego (choć on sam może myśleć inaczej). Zdarzały się walki, w których go skrzywdzono, zdarzały mu się kompromitacje. Dzisiaj zaimponował hartem ducha - choć nie mógł podnieść kontuzjowanej ręki, nie chciał się poddać. Klęski ponosi spektakularne, bo uprawia akurat boks. Piłkarze czy koszykarze mogą być jeszcze słabsi od swoich przeciwników niż Gołota, ale grają cały mecz, nie nokautują ich pięściami, nie padają ani na kolana, ani na dupę.Dlatego natarczywie powtarzane pytanie, po co Gołota wraca na ring, uważam za tak samo głupie, jak ogólnonarodowe, podlane szyderstwem błaganie, by mierny sportowiec Robert Mateja wreszcie przestał skakać na nartach.Mateja skakał, bo jest skoczkiem (lepszym od jeszcze słabszych). Piłkarze po kolejnym przegranym mundialu jadą na następny, bo są piłkarzami. Gołota wraca na ring, bo jest bokserem. I będzie wracał dopóty, dopóki ludzie będą go oglądać. Przecież fajnie - buahahaha - znów się przekonać, jaki jest żałosny. 