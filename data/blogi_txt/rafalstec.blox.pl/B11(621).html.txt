Michał Okoński naciąga mnie - przebiegle, metodą „na komplement” - na roztrząsanie przyczyn hegemonii wyspiarzy w Lidze Mistrzów, ale namówić się nie dam. Jeszcze będzie niejedna okazja, by rozliczać i sławić zwycięzców, na razie wypada pożegnać tych, którzy odeszli.Klęskę najdotkliwszą ponieśli piłkarze Realu Madryt, którzy nie tyle odpadli, co zostali przez Liverpool wychłostani. Zżymałem się już w trakcie relacji na żywo ze środowej Ligi Mistrzów, że za karę chętnie skazałbym ich teraz na granie o miejsca 9-16, a gdybym miał się wyzłośliwiać, to bym prorokował, że za rok ani chybi dotrą co najmniej do ćwierćfinału, zgodnie z zasadą, że co pewien czas gola strzeli nawet kij od szczotki.Wyzłośliwiać się nie będę z jednego powodu. Otóż ja naprawdę nie za bardzo potrafię uwierzyć, że „Królewscy” nie wyjdą wreszcie z depresji. Przy ich inwestycjach, mocy przyciągania wybitnych piłkarzy oraz talencie ludzi już pozyskanych zdaje się niemal niemożliwe, by ta kuriozalna passa wciąż trwała - przejrzyjcie wyniki LM z ostatnich lat, a przekonacie się, że Real nie uporał się od wiosny 2004 roku z żadnym przeciwnikiem najwyższej klasy europejskiej. Nawet rundę grupową kończył za plecami Lyonu (dwukrotnie) czy Bayeru Leverkusen.Silnej wiary w lepsze jutro Realu nie zaprę się pod jednym warunkiem - że szefowie madryckiego klubu (wybory na prezesa odbędą się w maju lub czerwcu) zignorują tradycyjne nawoływania lamentującej prasy, by rozpędzić drużynę na cztery wiatry, bo właściwie nikt się do poważnych wyzwań nie nadaje. Moim zdaniem wielu się jednak nadaje. Odnoszę wręcz wrażenie, że przy minimalnych - w sensie ilościowym - posunięciach transferowych są „Królewscy” zdolni zbudować drużynę bardzo mocną, a zarazem młodą, obiecującą kilka pomyślnych sezonów. Mam głębokie przeświadczenie, że Casillas (28 lat), Sergio Ramos (23), Pepe (26), Gago (22), Robben (25) i Higuain (21) mają wszystkie atuty potrzebne do wygrywania wielkich meczów. Do Lassany Diarry (24), Sneijdera (25) i Huntelaara (26) pełnego zaufania już nie czuję, ale podejrzewam, że i z nich w sprzyjających okolicznościach będą ludzie. Może nawet megagwiazdy.Dziewięciu bardzo perspektywicznych graczy - niewykluczone, że wszyscy dopiero osiągną swój szczyt - to całkiem pokaźna grupka, by myśleć o stosunkowo szybkim powrocie na pułapy bliskie europejskiemu szczytowi. Nikomu z wymienionych nie sposób odmówić ponadprzeciętnych umiejętności, brakuje im co najwyżej mocy mentalnej. Real nie cierpi na deficyt talentu, lecz osobowości niezbędnych, by sprostać najpoważniejszym wyzwaniom. Przywódców inspirujących partnerów, przymuszających ich do krańcowego wysiłku, dających przykład monstrualnym serduchem do walki. Postaci na miarę napędzającego Liverpool Stevena Gerrarda. Dlatego drużyna z Madrytu ciuła zwycięstwa nad przeciwnikami przeciętnymi i mocnymi, a bardzo mocnych pobić nie umie. W tym roku przegrała wszystkie mecze z potęgami europejskimi (0:2 i 1:2 z Juventusem Turyn, 0:1 i 0:4 z Liverpoolem) i oba z głównymi konkurentami w lidze hiszpańskiej (3:4 z Sevillą oraz 0:2 z Barceloną).Skoro już się bawię w zuchwałe wokółmadryckie dywagacje, to powtórzę jeszcze za poprzednią notką, że jako dysponent klubowego budżetu nie parłbym za wszelką cenę do transferu Cristiano Ronaldo. Franck Ribery byłby pewnie do wyjęcia z Bayernu za niższą cenę, Francuz zaakceptowałby też niższą pensję, a skrzydła z nim oraz Robbenem wirującym po drugiej stronie boiska mogłyby ponieść Real daleko. W każdym razie dalej niż do 1/8 finału LM. Nie usuwałbym też zbyt pochopnie trenera Juande Ramosa, pominąwszy rzecz jasna jedną okoliczność - dla kandydatury Rafaela Beniteza nie widzę żadnej konkurencji. Tyle że rychły angaż Hiszpana wydaje się mało realny. Ale to raczej za niego, na moje oko, warto umierać, nie za Ronaldo. 