Niezależnie od tego, po czyjej stronie w sporze wokół PZPN leży racja, wiadomo, że wystarczy jedno słówko Michała Listkiewicza i jego świty, by kurator w związku pozostał, a FIFA mimo wszystko przestała grozić dyskwalifikacją polskich drużyn z międzynarodowych rozgrywek. Tak zdarzyło się we Włoszech - po wybuchu afery korupcyjnej federacja sama poprosiła o tymczasowe przejęcie władzy przez osobę z zewnątrz, więc nie było mowy o ingerencji politycznej w jej autonomię. PZPN też mógłby zaakceptować kuratora na czas potrzebny do uporządkowania uchybień proceduralnych wytkniętych mu przez trybunał przy PKOl i zażegnać kryzys przed meczami reprezentacji. Poniżej wklejam swój wywiad z Listkiewiczem z 5 marca 2002 roku, który wydał mi się interesujący na tle dzisiejszych wydarzeń. Wówczas surowymi sankcjami naszym drużynom siatkarskim groziła FIVB, a kontrowersje wywoływał oskarżany o oszustwa i niegospodarność Janusz Biesiada z PZPS. Sprawa nie była całkiem analogiczna, choć nieco zbliżona, ale wybaczcie, szczegółów z braku czasu nie będę przypominał (wielu kibiców pewnie pamięta), zwracam tylko uwagę na kilka zdań - zwłaszcza ostatnie! - wygłoszonych przez prezesa PZPN. Komentarz zostawiam wam. Oto tamta rozmowa: Rafał Stec: Proszę sobie wyobrazić, że prezydent Międzynarodowej Federacji Piłki Nożnej (FIFA) Sepp Blatter mówi: albo współprezesem polskiego związku będzie X, albo reprezentacja Polski nie wystąpi np. w mistrzostwach Europy? Michał Listkiewicz: Nie mogę sobie tego wyobrazić, bo to niemożliwe. W świecie piłki są wyraźne granice wtrącania się międzynarodowych władz w sprawy krajowych federacji. FIFA nie może ingerować w demokratycznie wybrane władze, chyba że pogwałcono zasady demokracji, czyli decydował czynnik polityczny. Czasami tak się zdarza, np. w Grecji czy Turcji: nie ma wyborów, tylko o obsadzeniu stanowisk decyduje rząd, minister etc. Nigdy nie stałoby się tak, że FIFA ogłosi np.: albo prezesem zostanie Listkiewicz, albo nie zagracie w ME. Zgodność ze statutem dymisji Biesiady potwierdził zwierzchnik związku Urząd Kultury Fizycznej i Sportu... - Nie znam pana Biesiady, o nim nie chcę mówić. Jeśli jednak jego rezygnację przyjęto zgodnie z prawem, nikt z zewnątrz nie powinien wtrącać się w to, kto jest prezesem. FIFA broni tylko autonomiczności sportu, poza tym w organizację imprez zaangażowanych jest wiele firm i nie zdarza się, by wszystko zależało od jednej osoby. FIFA nigdy by tak nie broniła pojedynczej osoby z jednego z krajów członkowskich. Co by Pan zrobił na miejscu prezesa Tadeusza Sąsary? Uległby Pan szantażowi? - Mogę tylko powiedzieć, że serdecznie współczuję prezesowi Sąsarze, bo znalazł się między młotem i kowadłem. I cieszę się, że pan Acosta nie ma nic wspólnego z piłką nożną. Trudno mi sobie wyobrazić, w jakich okolicznościach mógłbym być zmuszony do podejmowania podobnych decyzji. Gdyby jednak w konflikcie znalazły się moje ambicje i interes reprezentacji, oczywiście wybrałbym dobro tej ostatniej. 