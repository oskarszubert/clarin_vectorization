Kibice tak go nienawidzą, że obrażają nawet podczas meczów, w których nie gra. Nie znoszą włoskiego piłkarza również rywale z boiska, a trenerzy skarżą się, że wykańcza ich psychicznie. Ten łobuz narozrabiałby nawet w pustej celi. Mario Balotelli w więzieniu już był. Do zamkniętego zakładu dla kobiet w Brescii wjechał samochodem. Potem twierdził, że przez pomyłkę. W Mediolanie aresztowali go carabinieri, bo ich ostrzelał. Pistoletem na wodę, naturalnie dla żartu. W Neapolu zwiedzał jedną z najgorszych dzielnic oprowadzany przez mafijnych gangsterów. Wyjaśnił, że chciał zobaczyć miejsca, w których kręcono „Gomorrę” (na motywach książki Roberto Saviano o neapolitańskiej mafii), i nie miał pojęcia, czym zajmują się przewodnicy. Ale policja i tak wezwała go na przesłuchanie. Przyjechała też, gdy zaczął odpalać race we własnym domu. Rezydencja omal nie spłonęła, więc musiał się wyprowadzić na czas remontu - i znów został zatrzymany przez policję, bo stęsknił się za swoim elektronicznym sprzętem, postanowił gadżety zabrać, a sąsiedzi sądzili, że okradają go złodzieje. Kiedy w Manchesterze Balotelli uczestniczył w wypadku samochodowym, mundurowi znaleźli przy nim 5 tys. funtów w gotówce. Zapytali, po co tyle przy sobie nosi. „Bo jestem bogaty” - odparł piłkarz zarabiający ponad 5 mln funtów rocznie. Gdy wygrał w kasynie 25 tys., tysiąc wręczył siedzącemu na ulicy bezdomnemu. Za parking zapłacił aż 10 tys. funtów. Pewnego dnia zapomniał, że zostawił pod restauracją swoje Maserati, więc samochód trochę pod nią postał. W innej restauracji na widok prostytutki Włoch zaczął skandować nazwisko jej - jak twierdzą brukowce - byłego klienta Wayne’a Rooneya. Rooney to gwiazdor Manchesteru United, Balotelli gra w sąsiednim, zajadle z nim konkurującym Manchesterze City. Sam nie umawia się z prostytutkami - przynajmniej nic o tym nie wiadomo. Preferuje gwiazdy porno. Oczywiście z spotyka się z nimi tylko wtedy, gdy jego dziewczyna akurat wyjedzie. Zanim wyemigrował do najbogatszej w świecie ligi angielskiej, obwołano go największą nadzieją włoskiego futbolu i porównywano z ikonami calcio - Roberto Baggio, Sandro Mazzolą, Giannim Riverą. Zaproszony na sparingowe mecze juniorów w Barcelonie nastrzelał tyle goli, że tylko surowe przepisy imigracyjne uniemożliwiły natychmiastowy transfer na Camp Nou. Niewiele brakowało, by grał dziś tam, gdzie Leo Messi, Andres Iniesta, Xavi i inni tworzą drużyną obwoływaną najlepszą w historii futbolu. Ale we Włoszech o Balotellim najgłośniej było, kiedy chóralnie zaczęli obrażać go kibice z całego kraju, a komentatorzy - zastanawiać się, czy powodem wyzwisk nie jest rasizm. Ligowa komisja dyscyplinarna obłożyła Juventus Turyn grzywną za treści zwyczajnie obraźliwe, bo falujące trybuny ryczały: „Jeśli podskoczysz, Balotelli umrze”, jednak awantura nie rozżarzyłaby całej Italii, gdyby 21-letni dziś Mario nie był dzieckiem imigrantów z Ghany i nie miał ciemnej skóry. I gdyby nie nasłuchał się wcześniej na stadionach bardziej jednoznacznych śpiewów. Z songiem „Czarni Włosi nie istnieją” na szczycie niespisanej listy przebojów. By bluzgać, turyńczycy nie potrzebowali nawet Balotellego na stadionie. Zazwyczaj ubliżają piłkarzom, którzy zawinili osobistym pojawieniem się na wrogim terytorium, tym razem ubliżali, gdy Juventus grał z Udinese, a Mario grał ze swoim Interem Mediolan dzień wcześniej w odległej Bolonii. Rasizm? Przypadku Balotellego czernią i bielą odmalować nie zdołamy, fundamentalny kłopot z nim polega na tym, iż wszyscy, którzy mu autentycznie współczują, sekundę później gwałtownie go potępiają. Na boisku to chuligan, poza boiskiem pyskaty buntownik, na treningach niereformowalny leń. Rywali złośliwie fauluje, prowokuje, wyzywa. Po zdobyciu bramki wywiesza język w kierunku obrońcy, którego przechytrzył. Francesco Tottiemu z Romy - w stolicy to żywy pomnik futbolu, w całym kraju powszechnie szanowany weteran - objaśniał, że każdy rzymianin to kawałek g..., i to objaśniał nie w furii wywołanej chwilą wysokiego meczowego napięcia, lecz wielokrotnie, z premedytacją i na zimno. Tak go rozjuszył, że Totti gonił go pół boiska, by wymierzyć mu ostrego kopniaka pod kolano. Nawet nie udawał, że próbuje celować w piłkę. A gdy młody napastnik padł na trawę i zwijał się z bólu, Totti kopnął go jeszcze lekko w głowę. Znakomitszemu od siebie partnerowi - fenomenalnemu snajperowi Samuelowi Eto’o z Interu - Balotelli niemal wyrywał piłkę z rąk, by strzelić z rzutu karnego, bo akurat uznał, że ochocie się nie oprze. W meczu Ligi Mistrzów z Manchesterem United sponiewierał bożyszcze światowego futbolu Cristiano Ronaldo, a sędziemu tłumaczył, że portugalski gwiazdor symuluje. Gdy odbierał nagrodę dla najlepszego młodego gracza w Europie, powiedział, że lepszy od niego, ale tylko trochę, jest Leo Messi. Kiedy już grał w Anglii, powiedział, że o Jacku Wilsherze, rewelacyjnym nastolatku z Arsenalu, w ogóle nie słyszał. Ale obiecał... zwrócić na niego uwagę. Na młodszych kolegów z juniorskiej drużyny Manchesteru City uwagę zwrócił. W klubowym ośrodku treningowym miotał w nich z okna rzutkami zakończonymi szpikulcem, bo się nudził. Nie szanował nawet legend Serie A u schyłku karier, co we Włoszech, kraju wielbiącym starych mistrzów i w ogóle okazującym szczególną rewerencję ludziom w podeszłym wieku, wyjątkowo nie uchodzi. Niemal zawsze nadmiernie agresywny, skrajnie nieodpowiedzialny i kolekcjonujący kartki. W poważne tarapaty wpędzał i Inter Mediolan (za lekkomyślne faule został wydalony do szatni w arcyważnym starciu Ligi Mistrzów z Rubinem Kazań), i Manchester City (zobaczył czerwoną kartkę za kopnięcie rywala w klatkę piersiową, a jego drużyna przegrała z Dynamem Kijów i odpadła z Ligi Europejskiej). Po zeszłorocznych derbach musiał uciekać przed Rio Ferdinandem i Andersonem, którzy uważali, że niepotrzebnie prowokuje fanów „Czerwonych Diabłów”. Rzucał wyzwanie nawet własnym kibicom, czego piłkarze zazwyczaj śmiertelnie się boją. Na spotkaniu z niepełnosprawnymi dziećmi wypalił, że on, wówczas piłkarz Interu, prywatnie kibicuje zaciekłemu przeciwnikowi z sąsiedztwa - Milanowi. „Jeśli tak, to dlaczego grasz w Interze?”. „W Interze gram w tym roku”. Na dodatek chyba nie kłamał, bo mecze Milanu  oglądał z trybun. Ba, przylatuje na nie nawet teraz, po transferze do Manchesteru City. A kiedy jeszcze był piłkarzem Interu, w telewizyjnym show zgodził się założyć koszulkę lokalnego rywala. Po strzelonych golach nigdy nie okazuje radości. Mówi, że ucieszy go dopiero strzał w finale mundialu albo Ligi Mistrzów. Były trener Interu Jose Mourinho tolerował go z trudem. Samozwańczy szaman od dusz piłkarzy miał stoczyć batalię o Balotellego z siłami ciemności. Włosi wierzyli, że rzuci czar, który pozwoli talentowi rozkwitnąć, a zarazem stłumi całe zło talentowi zagrażające. Zło, czyli lenistwo - utrudniające trenowanie na maksymalnych obrotach - oraz błogie zadowolenie po drobnych sukcesikach - utrudniające poświęcanie się dla wyczynowego sportu. Portugalczyk podjął wyzwanie. Naturalne zalety młodzieńca hojnie sławił, mentalne wady bezwzględnie ganił. Nagradzał powołaniami do podstawowej jedenastki, karał zsyłką na ławkę rezerwowych albo wręcz poza kadrę - na trybuny. Prognozował, że Balotelli zostanie najlepszym piłkarzem globu, ale i drastycznie recenzował nieudane wieczory: „Mario grał okropnie, to było bliskie zera”. Z czasem coraz rzadziej wypowiadał się o wychowanku ciepło, a coraz częściej lodowato. Balotelli udawał, że ćwiczy, pod najgłupszymi pretekstami spóźniał się na zajęcia, dawał do zrozumienia, że lepiej wie, jak żyć. Mourinho publicznie obwołał go modelowym przedstawicielem generacji młodych futbolistów, których zbyt wcześnie demoralizują zbyt wysokie pensje, którzy wiele żądają, sami niewiele dając, którzy rozbijają się w ferrari, choć jeszcze nie zasłużyli na boisku, by do nich wsiadać. W przypływie słabości Portugalczyk rzucił kiedyś: „Moje zmagania z Balotellim skończą się tak, że to ja wyląduję u psychologa”. Wypowiedział te słowa nieuleczalny samochwała, który sam uważa się za wybitnego psychologa, bo - jak tłumaczy - w przeciwieństwie do zawodowców nie jest teoretykiem. Mourinho odsuwał młodego gwiazdora od składu, odsyłał na treningi z juniorami, przed szlagierowym meczem z Juventusem publicznie ogłaszał, że obejdzie się bez niego. I sadzał piłkarza na ławce - a kiedy ten wtruchtał na murawę w drugiej połowie, zachowywał się jak zwykle. Poniżej krytyki. Dyrektor liceum w Arezzo postanowił nadać szkole imię Balotellego, by zaprotestować przeciw rasizmowi w futbolu, ale wielu Włochów nawet po inwektywach o treści bezdyskusyjnie rasistowskiej utrzymywało, że skandujący nie atakowali koloru skóry piłkarza, lecz chcąc mu za wszelką cenę dokuczyć chwytali się najprymitywniejszych metod. Niezależnie od żywej w Italii, podsycanej przez obecnych w parlamentarnym mainstreamie ksenofobicznych polityków wrogości wobec obcych ludzie calcio nie znosili Balotellego za to, jaki jest. Gdyby wśród piłkarzy w Europie przeprowadzić plebiscyt na najbardziej antypatycznego ligowca, ten napastnik wygrałby prawdopodobnie z miażdżącą przewagą. Za niesportową, przeżartą pogardą dla przeciwnika postawę krytykowały go najświetniejsze osobistości tego sportu, za notoryczną niesubordynację chłostał go przez mikrofony kolega z drużyny, mistrz świata Marco Materazzi. Nawiasem mówiąc, do niedawna również zabijaka znienawidzony na włoskich stadionach, typ boiskowego kilera, z którym zadarcie mogło pewnego dnia skończyć się dla Balotellego tragicznie. Do manchesterskiej drużyny City zaciągnął go rodak, trener Roberto Mancini. „Popełnia błędy, jak każdy młody. Jest szalony, ale go kocham, bo to dobry chłopak” - mówił. Obiecywał, że fani też pokochają go na zabój, i kazał spokojnie czekać, aż Balotelli dojrzeje, uspokoi się, ustatkuje. Na razie się nie doczekał. Mario zdążył już za to poinformować mieszkańców Manchesteru, w jak podłym, szarym mieście mieszkają. Tak się nudził, że chciał wracać do Mediolanu. Łamał też klubową godzinę policyjną - piłkarzom nie wolno szlajać się po restauracjach, pubach ani dyskotekach na 48 godzin przed meczem, ale on akurat postanowił porozdawać autografy, popozować do zdjęć, zabawić publikę symulowaną walką na wałki do ciasta. Prasa zajęła się wreszcie jego nikotynowym nałogiem, znów prowokując trenera do wstawiennictwa. „Nie pochwalam tego, ale nie sądzę, żeby palił więcej niż pięć-sześć papierosów więcej”. Talent do wpadania w najdziwaczniejsze tarapaty Włoch ma tak niezmierzony, że w internecie karierę zrobił (5 mln wejść na jutiubie) wywołujący salwy śmiechu film, na którym półtorej minuty zmaga się z założeniem treningowej kamizelki. Co bardziej brawurowi publicyści podejrzewają już Balotellego, że wydziwia lub chuligani celowo, by podtrzymywać swój wizerunek złego chłopca. I postrzelonego. A przecież zanim Włoch zaczął rozrabiać, był bohaterem poruszającego wyobraźnię rodaków wyciskacza łez, który zapowiadał lepszą przyszłość kraju zjednoczonego pomimo swojej wielorasowości. Zanim bowiem Balotelli mógł poczuć się pełnowartościowym Włochem, musiał doczekać się pełnoletności. Dopiero wówczas dostał obywatelstwo przybranej ojczyzny i zadebiutował w jej młodzieżowej reprezentacji. Kiedy urodził się w Palermo, na nazwisko miał jeszcze Barwuah, bo tata Thomas i mama Rose wyemigrowali na Sycylię z Ghany. Pierwszy rok życia spędził w szpitalu, lekarze zdiagnozowali poważną chorobę jelit. Potem rodzice wraz z Mario i trójką jego rodzeństwa przenieśli się na północ, do Lombardii. Tam porzucili go w szpitalu, został adoptowany przez państwa Balotellich. O „porzuceniu” mówi sam piłkarz. Biologiczni rodzice, którzy ujawnili się w prasie, gdy syn stał się znanym sportowcem, twierdzą, że podjęli bolesną decyzję, bowiem tak poradzili im pracownicy opieki społecznej. I że do niedawna nawet nie przypuszczali, iż Mario wskutek adopcji zmienił nazwisko. Syn odpowiedział: „Gdybym nie stał się tym Balotellim, nic bym dla państwa Barwuah nie znaczył”. I zdecydowanie odmówił gry dla reprezentacji Ghany. Mówił, że czuje się Włochem stuprocentowym i lepszym od tych, którzy mu ubliżają. A narodowcy wyjeżdżali nawet na mecze reprezentacji rozgrywane za granicą, by naśladować odgłosy małp, gdy Mario był przy piłce, krzyczeć o „gównianym czarnuchu” i wymachiwać transparentem z napisem „Nie - dla wieloetnicznej Italii”. Balotelli bardzo chce jednak grać dla Włoch. Gdy selekcjoner reprezentacji nie powoływał go z powodów wychowawczych, piłkarz publicznie prosił o pomoc, tłumacząc, iż „zdaje sobie sprawę, że zawsze wszystko psuje”. Sam też próbuje pomagać innym. Kiedy w Manchesterze zapytał proszącego o autograf chłopca, dlaczego w środku dnia nie siedzi na lekcjach, i usłyszał, że malca prześladuje kolega, natychmiast postanowił interweniować. Pojechał do szkoły, poszedł do dyrektora, znalazł winnego. I sprawił, że chłopcy podali sobie ręce na zgodę. Balotelli dobrze wie, co to znaczy być prześladowanym. Ale wcześniej nigdy nie sprawiał wrażenia, że robi to na nim jakiekolwiek wrażenie.﻿ 