Właśnie przeczytałem wywiad z Michelem Platinim (moja ulubiona „La Gazzetta dello Sport”, dzisiejsze wydanie), który nie ustaje w naprawianiu europejskiego futbolu, czyli dziedziny - sądząc po jego reformatorskim zapale - toczonej przez jakąś śmiertelną chorobę. Szef UEFA zapowiada, że w 2012 roku uzależni wydatki klubów na transfery i płace od przychodów. - Będziesz mógł wydać tyle, ile zarobisz - mówi Platini i nazywa swoją wizję „finansowym fair play”. Precz z zadłużaniem się, precz z bogaczami, którzy zapragnęli pobawić się w futbol i z dnia na dzień czynią przejęty klub wschodzącą potęgą. Francuzowi nie podoba się, że Real Madryt zapłacił 94 mln za Cristiano Ronaldo. Ja nie mam nic przeciwko transferowym rekordom. Nie mam też nic przeciwko bankrutującym klubom. Przyzwyczaiłem się, że w kapitalizmie kiepsko zarządzane firmy upadają. Boję się za to, że Platini - jego pomysły aprobują, niestety, działacze UEFA - znów przysłuży się, być może nieświadomie, utrwalaniu i tak już zastygłej hierarchii w klubowym futbolu. Znów, bo pierwszym prezentem dla supermocarstw była niedawna reforma Ligi Mistrzów, zachwalana w dodatku jako koło ratunkowe dla biedaków. Jeśli kluby rzeczywiście nie będą mogły zainwestować więcej niż zarobiły na prawach telewizyjnych, umowach sponsorskich, marketingu, nagrodach za występy w pucharach i sprzedaży biletów, efekty mogą być następujące: 1) Real Madryt pewnie nie zapłaci za nikogo 94 mln, ale na zawsze (prawie zawsze?) utrzyma przewagę nad konkurencją pozbawioną potężnej nadbudowy marketingowo-komercyjnej. Valencia nie zdystansuje go nawet z ewentualnym wsparciem Carlosa Slima (gdyby ten wymyślił sobie filantropijnie zaszaleć na Mestalla), a włoskie Bari nie doścignie czołówki Serie A nawet pomimo ambitnych planów teksańskiego inwestora Timothy'ego Bartona. Ostatnim klubem z szansami na historyczny przełom będzie Manchester City (jutro derby z United!), który dzięki fortunie szejków poczuł szansę, by po raz pierwszy od 1991 roku skończyć sezon wyżej niż lokalny rywal z Old Trafford. Po reformie Platiniego niech się Everton albo Torino nie łudzą, że kiedykolwek rzucą wyzwanie Liverpoolowi albo Juventusowi. Francuz sprawi przyjemność tym, którym ponoć chce zaszkodzić - Realom i Barcelonom. 2) Uczciwi przegrają z nieuczciwymi. W jaki sposób UEFA miałaby kontrolować wydatki klubów bez przejrzystych finansów, a zarazem coraz bogatszych - jak parweniusze z ligi rosyjskiej? 3) Jeśli polski klub wreszcie awansuje do Champions League, zyska znienacka przygniatającą przewagę nad krajowymi rywalami. W ostatniej edycji najmniej na udziale w rozgrywkach zarobiły Steaua Bukareszt (5,899 mln funtów) oraz BATE Borysow (5,437 mln funtów), czyli niewiele mniej niż wynoszą roczne budżety naszych najbogatszych klubów. Gdyby do kasy Legii lub Lecha wpłynęły takie kwoty, Wisła nie mogłaby nawet marzyć o podjęciu wyścigu transferowych zbrojeń, niezależnie od aktualnego nastroju Bogusława Cupiała. A gdyby Legia lub Lech jakimś cudem dobiłyby się do LM dwa razy z rzędu?! 