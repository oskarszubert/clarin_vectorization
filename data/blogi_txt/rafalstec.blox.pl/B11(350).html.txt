Kiedy się wstuka nazwisko Smolarek w holenderską wersję google.news, wyszukiwarka wysypuje informacje o Włodzimierzu, który przed dwoma tygodniami przestał być trenerem młodzieży w Feyennoordzie Rotterdam (myślicie, że decyzję podjął dyrektor Beenhakker?). Ostatnia wzmianka o Ebim pochodzi z 6 października - czytamy, że kontraktu z polskim napastnikiem nie podpisze HSV Hamburg. O Smolarku juniorze ani nie zająknie się też prasa niemiecko-, włosko-, angielsko-, hiszpańskojęzyczna. Po nieudanych testach w Bundeslidze nawet w polskojęzycznej coraz trudniej znaleźć choćby cuchnące zmyśleniem plotki, że piłkarz ma szansę złapać gdzieś robotę. Smolarek zniknął. Swojej strony internetowej nie aktualizował od przeszło miesiąca, nie odbiera telefonu, bez skutku próbował się do niego dodzwonić mój redakcyjny kolega Robert Błoński. Na normalnym rynku pracy zazwyczaj dzieje się tak, że jeśli nie dostajesz posady wymarzonej, to rozglądasz się za dobrą. Jeśli nie znajdujesz dobrej - za przyzwoitą. Jeśli nie znajdujesz przyzwoitej - za jakąkolwiek. Stopniowo obniżasz wymagania (finansowe i ambicjonalne), oczywiście pod warunkiem, że nie stać cię na luksus przewlekłego wyczekiwania lepszych czasów. Piłkarze bywają wybredni, bo nawet delikwenci o kompetencjach Ebiego Smolarka na długo przed końcem kariery mogliby rzucić futbol, a do końca życia mieliby czym chleb posmarować. Odrzucają oferty, które uważają za uwłaczające ich godności, z trudem akceptują swoją spadającą pozycję na rynku. Do czasu. Kariera trwa krótko, każda dłuższa przerwa zawodowcowi szkodzi. Smolarkowi czasu zostało dramatycznie mało. Precyzyjnie wyliczając - czasu już nie ma nasz bohater eliminacji Euro 2008 wcale. Gdyby na zgrupowania nie przygarnęła go kilkakrotnie reprezentacja Polski, nie rozegrałby jedynego w 2009 roku pełnego meczu (w kwietniu poznęcał się nad listonoszami i mechanikami samochodowymi z San Marino). W Boltonie wiosną uzbierał w sumie 89 minuty gry. Ubiegłej jesieni - 148 minut. W ostatnich miesiącach kopie sobie towarzysko, jak mówił na zgrupowaniu, „z dobrymi ludźmi”. Reasumując - od mistrzostw Europy, czyli przez blisko półtora roku, w podstawowym składzie drużyny klubowej znalazł się raz. Jeszcze kilka miesięcy, a będzie go wypadało przedstawiać jako „byłego piłkarza”. Przecież nowy selekcjoner Franciszek Smuda będzie miał ważniejsze zadania niż ratowanie mu kariery, więc wolno zakładać, że Ebi nie pocieszy się nawet w kadrze. Jego historia jest niesłychana - choć czasy nastały ciężkie, zdrowi gracze tej klasy na bezrobociu wegetują rzadko. Christian Vieri co prawda karierę skończył, ale wcześniej skończył też 36 lat. Nie wiemy, co Smolarek przeżywa, czy nie wysysa z niego sił regularna depresja, zresztą zawsze uchodził raczej za introwertyka. W każdym razie wpadł w takie tarapaty, że rozsądnie byłoby wręcz zgłosić do Wisły, Legii czy Lecha albo słabego zespołu Bundesligi czy Eredivisie i zaproponować swoje zasługi za płacę minimalną, gwarantowaną przez prawo. Z opcją - ktoś złoży atrakcyjną ofertę, to odchodzę. Niestety, Smolarek nie tyle nie może znaleźć pracy, co zbyt wiele żąda - oczekuje zarobków z Racingu Santander (ponad milion euro rocznie), tymczasem średniacy ligi greckiej oferowali 300 tys. Jeszcze trochę bezrobocia, a propozycji nie złoży już nikt. Nikt w zawodowym futbolu. Na razie Smolarek traci najlepsze lata - jest w kwiecie wieku, w styczniu skończy 29 lat. Ale coraz częściej pcha mi się do głowy myśl, że kariery może już nie wznowić. 