Jak zeszłoroczne mistrzostwo Manchesteru United zespala mi się w pamięci z nieustającą kanonadą Cristiano Ronaldo, tak dzisiaj obroniony tytuł wydyszał dla mnie Wayne Rooney. Jego ciężki oddech w końcówce meczu z Arsenalem miał i siłę symbolu, i walor poznawczy. Nie każdy wiedział - ja nie wiedziałem - że Anglikowi zdarza się padać na pysk. Sprzyjałbym raczej innej teorii: im więcej przebiegnie, tym lżej znosi następny krok.Zmęczenie, zmęczenie, zmęczenie. Główny wątek całego sezonu był też głównym wątkiem jego kulminacji. Musieli się piłkarze z Old Trafford ostro namordować, by przetrwać dzisiejszy bój z Arsenalem bezbramkowo. Musiał się napocić mój znajomy fan MU, od którego od miesięcy wysłuchiwałem, że sukcesy, owszem, niezmiernie go cieszą, ale generalnie podczas meczów swojej drużyny cierpi. Razem z nią. Odetchnął wreszcie trener Alex Ferguson, który zapytany o moment dla wyścigu po tytuł przełomowy wskazał na kolejkę, zdawałoby się, niepozorną i do zapomnienia - bożonarodzeniowe zwycięstwo nad Stoke, wydłubane, a jakże, w minimalnym stosunku 1:0.Ja tamten dzień akurat pamiętam, bo jego gracze wrócili wówczas z klubowych mistrzostw świata, a ostatnie lata nauczyły, że wyprawa do Japonii zwiastuje kłopoty. Nastały czasy, w których wielki sukces (Puchar Europy) w jednym sezonie skazuje na powłóczenie nogami w następnym sezonie. Czego doświadczyły Milan, Barcelona, Liverpool, Porto.Piłkarze MU regułę unieważnili, choć ich również dotykały kryzysy. Nie mknęli od wygranej do wygranej z ponaddźwiękową lekkością, lecz płacili za nie bólem i koniecznością przezwyciężania samych siebie. Często musieli odrabiać straty, często wmuszali gola w ostatnich minutach.A najpiękniej cierpiał Wayne Rooney, mój bohater sezonu w lidze angielskiej. Napastnika rzadko pociesza się przymiotnikiem „niedoceniony”, ale ten jest egzemplarzem nadzwyczajnym - aż dziw, że w nawale obowiązków defensywnych znajduje wolne chwile, by strzelić gola albo wymyślić urokliwą asystę.I wszelkie plebiscyty pewnie w roku 2009 poprzegrywa. Nachodzi mnie przeczucie, że w finale Ligi Mistrzów z Barceloną też nie będzie obsesyjnie myślał o bramkach. Widzicie lepszego wśród snajperów kandydata do uporczywego zatruwania życia Leo Messiemu? 