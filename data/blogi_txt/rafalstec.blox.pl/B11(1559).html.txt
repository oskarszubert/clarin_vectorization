Francesco Totti, futbolista w najszerszym znaczeniu tego przymiotnika monumentalny, otworzył trzecią setkę goli ustrzelonych w Serie A. Rzymski idol ostatnio coraz ciężej przebierał członkami albo awanturował się z byłym już trenerem Romy Claudio Ranierim (który raz poniżył go nawet wpuszczeniem na ostatnie sekundy meczu), sam zacząłem widzieć w nim gracza będącego dla drużyny raczej balastem niż atutem godnym swojego nazwiska. Odkąd jednak władzę w szatni przejął debiutujący jako szkoleniowiec Vincenzo Montella, jeszcze niedawno kompan Tottiego z boiska, pomnik ożył. Tydzień temu przyłożył dwukrotnie w derbach Lazio, w niedzielę dwukrotnie pokonał naszego Boruca. Uzbierał już Totti 201 ligowych bramek, w snajperskiej klasyfikacji wszech czasów wspiął się na szóste miejsce. W bieżącym sezonie może jeszcze doścignąć Roberto Baggio (205 trafień), w następnym zasadzić się na stojących razem na najniższym stopniu podium Altafiniego oraz Meazzę (po 216 trafień). W końcu w Italii nadciągające 35. urodziny nikogo od przekopywania muraw nie odstraszają. Kto ma mnóstwo czasu i ochotę, może obejrzeć tutaj wszystkie jego ligowe gole, a tutaj popisowe zagranie, delikatny lob zwany przez Włochów cucchiaio - zagranie uświadamiające, jak kompletnym arsenałem uderzeń dysponuje Totti, gracz wybitnie obunożny, z kowadłem w stopie, przy rzutach wolnych tym bardziej niebezpieczny, im większa odległość dzieli go od bramki. Nic dziwnego, że podpisująca kontrakt na transmisje meczów Romy włoska telewizja zastrzegła sobie przed laty, że jeśli stołeczny gwiazdor zmieni barwy, klub będzie musiał przystać na natychmiastowe renegocjacje warunków umowy. Totti rzeczywiście mógł uciec, i to do Realu Madryt, gdzie pewnie zyskałby sławę globalną. Ale utraciłby nieskończoną miłość połowy rzymian. I część swej legendy - od dziecka chodził na stadion, jako 16-latek zadebiutował na boisku, aż stał się Romy ikoną i kapitanem.  Ja piszę te kilka słów głównie dlatego, że natknąłem się na Twitterze na fantastyczną składankę, którą umieszczam w czubie mojego prywatnego jutiubowego rankingu. Jej autora podziwiam, bo sklelił w całość nie bramki ani nawet asysty Tottiego, ale fenomenalne podania, często skandalicznie marnowane przez kolegów. Włoch dopiero po trzydziestce polubił zresztą bycie środkowym napastnikiem, wcześniej wolał grasować dalej od pola karnego, a największą frajdę sprawiało mu właśnie wyczarowywanie zagrań, po których partnerom pozostawało albo odbębnić formalność, albo spłonąć ze wstydu za niezdolność do jej odbębnienia. Gdyby wielcy sportowcy w proch się nie obracali, lecz zastygali w zabytki, następne pokolenia turystów wgapiałyby się w Tottiego jak w Koloseum. Naprawdę polecam, w skrótach z kolejek tego nie zobaczycie: 