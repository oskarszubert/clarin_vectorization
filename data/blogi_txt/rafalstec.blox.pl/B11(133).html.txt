Pewnie pamiętacie, przed dwoma tygodniami zniesmaczyły mnie derby hiszpańskiej stolicy, podłamało mnie, że strategia Atletico sprowadziła się do próby zarżnięcia piłkarzy Realu, a Real wyszedł ze zwarcia bez szwanku, z niezagrożonym 2:0. Niby drużyna trenera Diego Simeone utrzymała pozycję wicelidera, ale jakoś straciłem nadzieję, że na dłużej wepchnie się między paniczów katalońskiego i królewskiego. Oczywiście chciałbym się mylić, oczywiście zacząłem naiwnie wierzyć, że dziś na Camp Nou zobaczymy kawał spektaklu. A ponieważ z ciekawości, jak będzie, aż mnie wykręca, postanowiłem wytracić czas (dziś luz w redakcji) i wielogodzinnie poblogować. O szlagierze Barcelona - Atletico, ale przy okazji również innym pojedynku między tymi samymi metropoliami, wcześniej Real zamachnie się wszak na Espanyol. To do dzieła.﻿ 17.57. Stawka jest niebagatelna. Jeśli gospodarze wygrają, pójdą ku mistrzostwu najspokojniejszym spacerem pod słońcem, na następną kolejkę wybiorą się do Valladolid z niewiarygodnym bilansem 15 zwycięstw + jeden remis i niewykluczone, że pozostanie im ścigać się już tylko z historią, czyli wszelkimi statystycznymi rekordami, które współczesność wypluwa z siebie w snajperskim tempie Messiego. Jeśli natomiast wygrają goście, ostatecznie udowodnią, że stać ich na rozerwanie oligopolu barcelońskiego-królewskiego, każą liderowi poczuć swój oddech na plecach, a w moim prywatnym rankingu wyrosną chyba na europejską drużynę roku 2012. Czas mamy chaotyczny, zwycięska w Lidze Mistrzów Chelsea przegrywa namiętnie wszystkie inne trudne mecze, a w Superpucharze Europy rozszarpało ją właśnie Atletico. Lepszej kandydatury na bohaterów roku - oczywiście przy ewentualnym zdobyciu Camp Nou - nie widzę.﻿ 18.20. Barcelonę podrapać ma oczywiście Radamel „El Tigre” Falcao, którego obszerną sylwetkę z „Gazety” znajdziecie tutaj. Od siebie dodam tylko, że ten bezlitosny snajper jako dzieciak tak się sprawdził jako baseballista, że jego baseballowy trener dosłownie błagał ojca - również piłkarza - by syn mógł poświęcić się właśnie wywijaniu kijem. Skąd w ogóle ten dylemat? Otóż bobas Radamel włóczył się po Wenezueli (tam grał tata), w której baseball jest sportem narodowym. Tydzień temu Falcao przywalił pięcioma golami Deportivo La Coruna. Przebił nawet Leo Messiego, dokonał tego jako pierwszy od czasów Fernando Morientesa z Realu Madryt, który osobistą manitą rozłożył w 2002 roku drużynę z Las Palmas.﻿ 18.37. Jak w Atletico widzę poważną kandydaturę na drużynę roku, tak w Diego Simeone - pretendenta do tytułu trenera roku. Kto pamięta Argentyńczyka z boiska, ten widzi, że z madryckich podwładnych zrobił emanację własnej boiskowej osobowości. To zdyscyplinowane taktycznie, cyniczne zakapiory, które w razie potrzeby chętnie odetną wrogowi kończynę. O ile Atletico ma pomysł na sukces, jakich wiele, o tyle Barcelonę wyróżnia niepodrabialna unikalność. To jeden z jej fenomenów - w przeciwieństwie do innych wielkich drużyn nie wyznacza trendów, nikt nawet nie stara się jej stylu kopiować. Znajduje naśladowców jej wiara w hodowaniu piłkarzy we własnych zagrodach, nie znajduje sposób na wygrywanie. Zbyt wyrafinowany?﻿ 18.58. Kiedy na szczycie Primera Division toczy się poważna sportowa walka, daleko pod szczytem w niepoważne bójki wdaje się Jose Mourinho. Jego Wielkogębność właśnie zaprosił do gabinetu dziennikarza „Marki” (oczywiście notorycznie na łamach zmyślającego), by wyłożyć mu, że on, Mourinho znaczy, i jego współpracownicy należą w futbolu do najlepszych na świecie, a zaproszony pismak jest w dziennikarstwie nikim. Oczywiście perorował portugalski trener słusznie, sam poczułem się ubogi duchem, uzmysławiając sobie, że piszę w języku skromnej, 38-milionowej niszy. (I tak mamy dobrze, poczytajcie Dubravkę Ugresić, jak męczy się ze świadomością, że tworzy po słoweńsku, czyli dla wioski jeszcze mniejszej niż nasza).﻿ 19.19. Dane, których lepiej nie ujawniać piłkarzom Atletico: w pięciu meczach na Camp Nou sami-wiecie-kto strzelił im 10 goli. Cholera, nie życzę mu źle, ale ciekawie byłoby zobaczyć serię gier Barcelony bez niego. Nawiasem pisząc, gdyby wybrać pozycję, z którą taśma produkcyjna La Masii radzi sobie średnio, to musielibyśmy wymierzyć palucha właśnie w środek ataku. (Tymczasem trwa dziwny wieczór na Santiago Bernabeu, minął kwadrans z okładem, a bramek nadal nie ma).﻿ 19.31. Atletico z niezwykłą intuicją dobiera natomiast drapieżników grasujących w polu karnym. Wychowanka Fernando Torresa sprzedali za 38 mln euro. Sergio Aguero - za 45 mln euro. Diego Forlan został królem strzelców mundialu. Za Falcao (55 bramek w 65 meczach) sami zapłacili horrendalne 47 mln, ale mają niemal pewność, że jeśli go odsprzedadzą, to zostanie on najdrożej wyeksportowanym piłkarzem w dziejach La Liga - Gaizka Mendieta kosztował przed dekadą 48 mln, za Kolumbijczyka bonzowie z Premier League rzucą przynajmniej 60 mln. Jeszcze jedno porównanie: Messi strzelił 46 proc. ligowych goli Barcelony, Falcao 45,7 proc. goli Atletico.﻿ 19.58. No i wydłubał remis tuż przed przerwą Real. Gdyby nie byli w Madrycie zakładnikami obsesji dziesiątego Pucharu Europy, to być może Mourinho udzielałby już wywiadów, w których objaśniałby, że wylanie go przed półmetkiem sezonu jest występkiem bardzo nie w porządku. Męczą się królewscy ostatnio niemożebnie. Wierzycie w syndrom, którego istnienie rozważałem przed sezonem - w felietonie o wampirzej naturze Portugalczyka?﻿ 20.02. Skład Atletico: Courtois; Juanfran, Miranda, Godín, Filipe; M Suárez, Gabi, Koke, Arda Turan; Diego Costa, Falcao. Oczywiście bez żadnego trzydziestolatka. Mój ulubieniec po Falcao nazywa się Diego Godin, na nim też pewnego dnia Atletico trochę zarobi.﻿ 20.13. Skład Barcelony: Valdés, Adriano, Piqué, Puyol, Alba, Busquets, Xavi, Iniesta, Alexis, Messi, Pedro. Szkoda, że ten chilijski przeszczep ze skrzydła się na razie nie przyjął. Jeśli nawet Alexis Sanchez nie zdoła wtopić się kataloński krajobraz, to kto zdoła? Czy Barcelona, jeśli nie zboczy z obranej drogi, będzie musiała pewnego dnia w ogóle zrezygnować z transferów?;-)﻿ 20.37. Trochę nudzą na Santiago Bernabeu, więc pozastanawiałem się nad najpotężniejszą piłkarsko metropolią, znaczy metropolią dysponującą więcej niż jedną znakomitą firmą. Przed dekadą rządził Mediolan, potem na czoło wysforował się Londyn (choć na pierwszy w historii triumf w Pucharze Europy czekał aż do wiosny tego roku), ostatnio zdawało się, że wszystkich rozgniecie finansowa potęga duetu z Manchesteru, ale dziś stolicą kontynentu stał się Madryt - w tym roku wygrał Ligę Europejską, Superpuchar Europy i Primera Division, dopiero w rzutach karnych przegrał wojnę o wstęp do finału Ligi Mistrzów, teraz zajmuje dwa miejsca na podium ligi najwyżej sklasyfikowanej w rankingu UEFA. Monarchia prawie absolutna.﻿ 20.54. A powątpiewaliście (na różnych Twitterach i Facebookach), kiedy przepowiadałem twardą walkę Espanyolu... 2:2 w Madrycie. Co tutaj rzec? Realu, uważaj, Malaga naciska. Jak dociśnie, to możesz wdepnąć w kwalifikacje Ligi Mistrzów.﻿ 21.01. No ciekawe, czy zakapiory z Atletico znów wyciągną maczety. Piłka w ruch.﻿ 21.15. Jak patrzę na Radamela, to mi się przypominają najlepsze momenty Christiana Vieriego. Był kiedyś taki mecz Interu z Ipswich Town, w którym Włoch włożył hat-tricka. Jednego lewą nogą, jednego prawą nogą, jednego głową. Piłki w sumie dotknął cztery razy (chyba że pamięć mi już kompletnie wysiadła).﻿ 21.39. Najpierw po swojemu zadrapał Falcao, potem spłaciło się rzucenie lewego obrońcy na prawą flankę. Adriano po tej pięknej paraboli jest już drugim strzelcem Barcelony w sezonie ligowym, ustępuje tylko Messiemu. 1:1. Orgia na Camp Nou.﻿ 21.49. Strzelił Busquets, rzecz niesłychana, dalej od gola był tylko Victor Valdes. Mam poważne podejrzenia, że po przerwie barceloński bramkarz też spróbuje, uznając, że skoro Sergio dał radę, to on tym bardziej da. 45. minut dzieli Katalończyków od wielkiej szansy na zdobycie mistrzostwa Hiszpanii już w styczniu.﻿ (Inna sprawa, że Busquets naprawdę rozgarnięty, widać było w tej akcji, że wyniósł cierpliwość z lekcji w La Masii). 22.15. Z wyższą satysfakcją estetyczną oglądałem Zidane’a, ale to oglądanie Leo Messiego jest jak oglądanie Michaela Jordana. Nie zastanawiasz się, czy włoży, zastanawiasz się, czy włoży 30, czy 40 albo punktów. Ja tam jestem pewien, że Argentyńczyk nie poprzestanie dziś na tym golu. Na razie 3:1 dla Barcelony.﻿ 22.31. Niestety, po przerwie piłkarzy rozpłaszczyli się na długość i szerokość sceny, na której wdzięczy się Barcelona. W tym sezonie na szczytach La Liga zanosi się na nudę bezkresną, aż zatęsknimy za duopolem lat minionych. Nie wiem nawet, czy gorąco będzie w wyścigu o czwarte miejsce, jak patrzyłem wczoraj na Malagę - Manuel Pellegrini nadal rządzi, szkoda, że go wykopali z Realu - to sobie myślałem, że też zaraz ucieknie goniącym ją konkurentom, którzy mają tę wadę, że nie prowadzi ich Pellegrini...﻿ 22.53. Przewidywalny ten Messi do śmierci z zanudzenia, notorycznie po dwa wystukuje, nie rozdrabnia się nigdy, jak trzeba, to pogada z Diego Godinem, coby pomógł. Serio się obawiam o jego bezpieczeństwo, widzę to tak: hejting narasta i narasta i jeszcze narasta, psychopatyczne jednostki muszą zareagować, najcwańsi wśród nich czekają na kolejne świętowanie w autobusie z otwartym dachem, zasadzają się na trasie triumfalnego pochodu, włażą oczywiście na dach, montują na spluwie celownik optyczny, traktują Messiego jak JFK... No dobra, może leciuteńko przesadziłem. A poza tym ofiara i tak może przeżyć, trzy dni później wyjść na Betis i zemścić się hat- trickiem. Dzisiaj było 4:1, ale ja jeszcze nie kończę. (W końcówce zerkałem już na Neapol, w 86. minucie prowadził, ale przegrał z  Bologną 2:3!).﻿ 23.14. Przeklejam z Twittera, choć oczywiście w ogóle nie śmieszy: „Lionel Messi has now scored 90 goals in 2012. Liverpool have scored 89”.﻿ 23.19. Zbieram się do podsumowywania futbolowego ﻿roku w „Gazecie”, dlatego zapytam: w kim widzicie drużynę roku? Się podzielili potentaci trofeami jak rzadko, wybrać naprawdę niełatwo. Rzuci ktoś dobrze uzasadnioną propozycję na forum?﻿ 23.47. Barcelona - 9 pkt. przewagi nad Atletico. Manchester United - 6 pkt. nad City. Bayern - 9 pkt. nad Bayerem. Juventus - 7 pkt. nad Interem. Wiosną wszyscy będą mogli magazynować energię na Ligę Mistrzów?﻿ 00.01. Na teraz nominacje do prywatnego wyróżnienia dla drużyny (klubowej!) roku przyznałbym (kolejność alfabetyczna) tej grupce: Atletico Madryt, Bayern Monachium, Borussia Dortmund, FC Barcelona, Juventus Turyn, Szachtar Donieck.﻿ 