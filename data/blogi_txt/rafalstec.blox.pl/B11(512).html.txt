Przeciwnicy Udinese nadal napadają na sędziego, który nie da im zasłużonego - ich zdaniem - rzutu karnego, ale wytrzymajcie jeszcze chwilę, a zobaczycie, że zamilkną na wieczność, pod bramką będą się przewracać niechętnie, po upadku natychmiast instynktownie zerwą się na równe nogi. Po co kopać z 11 metrów w kierunku Samira Handanovicia, skoro kopanie tylko wzmaga frustrację? A wykańcza słoweński bramkarz nie byle kogo, ofiary dobiera głównie wśród osobników całkiem znanych lub wręcz ponad granicami sławnych. We wrześniu obronił rzut karny wykonywany przez Samuela Eto’o (obejrzyjcie tutaj). W październiku obronił rzut karny wykonywany przez Paulo Barreto z Bari (tutaj, w 20. sekundzie filmiku). W listopadzie obronił rzut karny wykonywany przez Davida Di Michele z Lecce (tutaj, 105. sekunda) oraz rzut karny wykonywany przez Marka Hamsika z Napoli (tutaj, 140. sekunda). Po raz pierwszy skapitulował Handanovic dopiero w grudniowym pojedynku z Hernanem Crespo, choć i wówczas wyczuł, co zamierza rywal, i miał szansę przeżyć (tutaj, 50. sekunda). Pokonał go też Francesco Totti, który w kwietniu załatwił go swoją firmową, słynną „łyżeczką”. Słoweniec nie posmutniał i się nie poddał. Trzy tygodnie temu wyrządził przykrość bijącemu się o tytuł króla strzelców Edinsona Cavaniego z Napoli (tutaj, ostatnie pół minuty filmiku), wczoraj zahipnotyzował (?) Mauro Zarate z Lazio (tutaj). Wpycham wam pod oczy czasownik „hipnotyzować”, bo ulegam wpływom uwielbiającego to słówko komentatorstwa sportowego, ale fatalny strzał argentyńskiego napastnika mam ochotę tłumaczyć sobie raczej rosnącą renomą Handanovicia, która strzelającego obezwładniła. Jeśli sześć obronionych „jedenastek” w sezonie to już rekord Serie A, jeśli daje on zdumiewającą skuteczność (75 proc., próbował ośmiokrotnie), to musimy co najmniej zbliżyć się do momentu, gdy bramkarz zaczyna czuć się przed pojedynkiem znacznie pewniej niż jego przeciwnik. Uderzać jak zwykle, ale mocno i hiperdokładnie, by tamten nie zdołał dopaść piłki? Uderzać inaczej, by go zaskoczyć, ale ryzykować, że się pomylę? Co on o mnie wie? Może odkrył więcej niż sam wiem o sobie? Gdzie zniknęła bramka, przed którą stał? Dlaczego zmalała aż tak, że muszę podejść i zajrzeć mu przez ramię, by ją znaleźć? Musiał na mnie spaść ten karny akurat dzisiaj!? Psychologia rzutu karnego zajęłaby pewnie niejedno tomisko, ale nasz bohater za opowiadaniem o swoich sekretach, co zrozumiałe, nie przepada. Ba, krzywi się, kiedy ogłaszają go specjalistą od tej jednej czynności, uważając, że koncentrowanie się na niej redukuje go jako bramkarza. Przyznaje się tylko ogólnie do trzymania w domu bogatej wideoteki i wnikliwego studiowania w tygodniu poprzedzającym mecz typowych zachowań dwóch-trzech ludzi z kadry najbliższego rywala, którzy najczęściej uderzają z jedenastu metrów. Nie wiemy, czy analizuje przede wszystkim technikę strzału, czy raczej mowę ciała zdradzającą, w jakim kierunku postanowił strzelać. Generalnie nie wiemy nic, oczywiście poza prostą statystyką - Handanovic obronił już w Serie A 12 z 30 rzutów karnych i w klasyfikacji wszech czasów globalnie wyprzedza go już tylko - pod względem wydajności - Giuseppe Taglialatela, który zatrzymał tyle samo jedenastek, ale w 27 próbach.﻿ 