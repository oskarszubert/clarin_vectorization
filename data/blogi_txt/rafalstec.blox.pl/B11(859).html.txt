Gdyby nasz, entuzjastów dużego międzynarodowego futbolu, stan zdrowia zależał od intensywności wojen o tytuł mistrzowski w czołowych ligach krajowych, właśnie zdychalibyśmy z nudów, i to zapewne nafaszerowani morfiną, bez wściekłych boleści by się tutaj nie obeszło. Barcelona uciekła głównemu hiszpańskiemu konkurentowi na 13 punktów, Manchester United angielskiemu – na 15 pkt., Bayern Monachium niemieckiemu – na 20 pkt., Juventus Turyn włoskiemu – na 9 pkt., Paris Saint Germain – na 7 pkt. Wszędzie prowadzą najbogatsi, obłędnie utytułowani, faworyzowani, zresztą za nimi stoją nie mniej renomowani wiceliderzy – Real Madryt, Manchester City, Borussia Dortmund, Napoli (w najmniejszym stopniu), Olympique Marsylia. O sensacji lub choćby sensacyjce ani widu, ani słychu, nawet meczom teoretycznie szlagierowym brakuje napięcia. Zastój. Jeśli jednak bez niespodzianek miną również ćwierćfinały Ligi Mistrzów, wszystko wynagrodzić mogą nam następne rundy. Decydujące starcia najważniejszych rozgrywek wyładowane sportową klasą w stężeniu, jakiego nie pamiętam. Do półfinału Champions League zazwyczaj wchodzi jakaś drużyna mniej lub bardziej „przypadkowa”, wzbudzająca wątpliwości swoim poziomem gry, niezdolna do wygrywania wszędzie ­– i w kraju, i międzynarodowo. W poprzedniej edycji wręcz wzięła trofeum, Chelsea w lidze angielskiej dodreptała wszak do ledwie szóstego miejsca. Teraz istnieje wysokie prawdopodobieństwo, że kwartet najlepszych stworzą Barcelona, Real, Bayern, Borussia. Tego nie zepsuje żadne losowanie, każda możliwa konfiguracja będzie megahitowa. Jeśli umrzemy, to od nadmiaru adrenaliny. Hiszpanie i Niemcy wskakują na podium mundiali i mistrzostw kontynentu, seryjnie wygrywają w eliminacjach, prężą się na szczycie rankingu FIFA, rządzą w turniejach juniorskich. W klubowej klasyfikacji UEFA hiszpańską Primera Division i Bundesligę rozdziela co prawda angielska Premier League, ale to liga niemiecka najagresywniej się rozwija. Można powiedzieć, że awanse ćwierćfinałowych faworytów oznaczałyby awanse liderów i wiceliderów lig z krajów panujących dziś w świecie futbolu. Byłoby jak w tenisowym Wimbledonie, w którym w półfinale mierzą się czterej najwyżej rozstawieni gracze – gdyby LM startowała dziś i mielibyśmy rozdać rozstawienia, wskazalibyśmy przecież właśnie Barcelonę, Real, Bayern i Borussię (zastanawiając się jeszcze co najwyżej nad Manchesterem United). Pełna harmonia. Pełne uporządkowanie. I jedna z tych rzadkich chwil, w których mamy szansę uchwycić hierarchię na szczytach. Zderzenie tytanów, gigantów, kolosów – każda przesada w stylistyce pisania o sporcie dozwolona.﻿ 