f W programie Tomasza Lisa spytałem Zbigniewa Koźmińskiego, nie byle jakiego dostojnika PZPN, ile osiągnął w działaczowskiej karierze, zanim dochrapał się prestiżowej pozycji w futbolu. Koźmiński skromnie wyliczać zasług nie chciał, a moje przypomnienie, że m.in. prezesował przez kilka lat Górnikowi Zabrze, który porzucił w stanie agonalnym, zbył oburzonym zapewnieniem, iż kibice ze Śląska jego dorobek cenią.Dzisiaj dostałem list od Adama Kołodzieja, przedstawiającego się jako wieloletni fan Górnika, który prosił, bym zajął się jeszcze rzecznikiem PZPN na blogu. List został podpisany, cytuję za zgodą autora:Aż się zagotowało we mnie, kiedy pan ułomny kiedyś prezes a teraz rzecznik powiedział, że kibice w Zabrzu wspominają go dobrze. Proszę Pana - mam gorący apel - proszę napisać, ze kibice w Zabrzu nie wspominają klanu Koźmińskich dobrze, nie tęsknią za czasami, gdy Górnik był bazarem przeciętnych kopaczy z całego świata, kiedy klub nie miał żadnego pomysłu na funkcjonowanie, kiedy trzeba się było za niego wstydzić. Wolelismy czasy, kiedy klub był biedny, walczył o utrzymanie, ale nie był wiązany z takimi krętaczami, jak Zbigniew i Marek Koźmińscy. Dzień, kiedy odeszli, był dobrym dniem w historii klubu. Będę wdzięczny, jeśli wspomni Pan o tym na blogu. Pan Koźmiński kłamie jako rzecznik PZPN, do czego nas już dawno przyzwyczaił, ale nie pozwolę kłamać na temat Górnika. Doprowadził klub do ruiny, zarobił na nim mnóstwo pieniędzy i uciekł jak szczur.Dla jasności: słowa Adama Kołodzieja jedynie współgrają z tym, co sam wiem o działalności Koźmińskiego w Górniku i co opowiadają mi o niej lepiej zorientowani koledzy po fachu ze Śląska. Były prezes prezesował w Zabrzu beznadziejnie. A list cytuję tyleż na prośbę czytelnika, co powodowany niedosytem po programie, w którym - jak to w telewizji - nie zdążyłem skończyć krótkiego przeglądu najświeższych osiągnięć Koźmińskiego.Otóż rzecznik oraz członek zarządu PZPN, jeden z najbliższych zauszników Michała Listkiewicza, po podtopieniu Górnika dał się do roli prezesa Pogoni Szczecin wynająć Antoniemu Ptakowi. Ten właściciel hali targowej w Rzgowie to przedstawiciel najbardziej szkodliwego gatunku „inwestorów” w naszej piłce. Bawił się w sport w całej Polsce. Wszędzie zostawiał po sobie zgliszcza. Miał klub w Piotrkowie Trybunalskim, był prezesem Polonii Lechii Gdańsk i właścicielem ŁKS-u Łódź. Kiedy przychodził do tego ostatniego, zespół grał w europejskich pucharach. Kiedy odchodził, zespół tkwił nieopodal dna drugiej ligi. Wcześniej zdobył tytuł mistrza kraju, a większość meczów łodzianie wygrali - jak publicznie opowiadali piłkarze - dzięki łapówkom. Ptak próbował przenieść ŁKS - klub z blisko stuletnią tradycją! - do Gliwic, co miało mu pomóc zwyciężyć w przetargu na administrowanie tamtejszą giełdą samochodową. Potem chciał, żeby drużyna rozgrywała mecze w Gdyni, gdzie również robił interesy. Rozmyślił się, ale niewiele brakowało, by ustanowił niechlubny rekord, spuszczając klub do drugiej ligi w sezonie po wywalczeniu mistrzostwa. Wtedy ŁKS udało się jeszcze uratować, ale systematycznie osłabiany zespół ledwie zipał. Zostawił go Ptak, gdy jedyni sponsorzy gotowi pomagać klubowi oferowali darmowy autokar i wodę mineralną.Spisuję pokrótce efektowną karierę Ptaka, bowiem Koźmiński, gdy podejmował z nim współpracę, jego przeszłość znał. Postanowił wspierać człowieka pasożytującego na futbolu, firmował nazwiskiem działalność wandala uśmiercającego klub za klubem, widzącego w piłce wehikuł dla innych interesów (nie tylko w Szczecinie chciał terenów od miasta; zanim Pogoń wykończył, uczynił ją pośmiewiskiem, sprowadził kilkudziesięciu Brazylijczyków, którzy trenowali kilkaset kilometrów od miasta).Mnie już te dwa najświeższe wyczyny Koźmińskiego wystarczają, by trzymać go z dala od ważnych posad w futbolu. Tymczasem człowiek, który jako prezes albo współtworzył, albo patronował działalności ewidentnie niszczącej, pełnił i pełni funkcje najważniejsze. Zanim rządził w PZPN, był prezesem rady nadzorczej spółki Ekstraklasa. Pohasał w klubach, a potem jeszcze za swój obfity dorobek dostał nagrodę.  W normalnej firmie - związek powinien być normalną firmą, lecz o celach inne niż komercyjne - zagląda się kandydatom na wysokie stanowiska w CV, by znaleźć tam sukcesy. Dla Koźmińskiego brak wielkich dokonań menedżerskich przeszkodą nie był i nie jest.To tylko blog, nie wnikam tutaj w całą karierę byłego prezesa Górnika i Pogoni, nie zastanawiam się nad jego osiągnięciami choćby w Wiśle Kraków. Nie o niego jednego mi zresztą chodzi. Chcę jedynie zwrócić uwagę na zjawisko, wobec którego i minister sportu, i my wszyscy jesteśmy bezradni - czołowi działacze nie są przestępcami w sensie ścisłym, tyle że mechanizm awansu w tym środowisku promuje dyletantów, szkodników, małych geszefciarzy bez skrupułów. FIFA, niestety, nigdy nie uzna, że oni stanowią problem.Pomyślcie, jak bogate życiorysy mają - niektórych w „Gazecie” opisywaliśmy - ci ludzie (tutaj z ładnym zbiorowym zdjęciem) i ci... 