Nie podzielę się wrażeniami ze sparingu piłkarzy z Danią, bo kiedy uwagę narodu skupiały ostatnie minuty meczu na Śląskim, ja spoglądałem na rozgrzewkę siatkarzy Polski i Portugalii w Espinho. Ale skusiło mnie, żeby podzielić się pewną błahostką związaną z ludźmi Beenhakkera. Otóż wracając znad Atlantyku wertowałem „La Gazzetta dello Sport” i mój wzrok padł na ich wersję „Wygraj Ligę” (wiecie: masz wirtualny budżet, kupujesz wycenionych przez redakcję piłkarzy, a oni zdobywają dla ciebie punkty na boisku, strzelając gole lub ich nie tracąc, zaliczając asysty etc; najdrożsi u Włochów są Cristiano Ronaldo i Luca Toni). Wcześniej przeczytałem ostatnią zabraną do Espinho książkę, trochę się nudziłem, więc z głupia frant zacząłem rachować, ile zdaniem fachowców jednego z dwóch największych sportowych dzienników na kontynencie jest warta każda reprezentacja, która zagra na Euro 2008.Doliczyłem się tego: Portugalia - 256; Hiszpania - 255; Francja i Włochy - 252; Holandia - 250; Niemcy - 229; Chorwacja - 190; Grecja - 184; Szwecja - 181; Szwajcaria - 162; Rosja - 149; Czechy - 147; Turcja - 140; Rumunia - 138; POLSKA - 109; Austria - 95.Wirtualne kwoty nie mają oddawać wyłącznie klasy piłkarzy, wynikają też z oszacowania szans całej  drużyny. Np. wartość Rumunów - stosunkowo wysoko cenionych na rynku, z kilkoma gwiazdami - wygląda na zaniżoną, bowiem trafili oni do grupy śmierci i teoretycznie będzie im trudno zdobywać punkty. Portugalczycy mogą natomiast zdawać się przeceniani, bowiem przeciwników wylosowali słabszych od rywali mistrzów lub wicemistrzów świata.Powtarzam: rzucam błahostkę, nie czytam tych tabelek jak świętej księgi, wycenę wielu piłkarzy uważam za dyskusyjną. Przywołuję rzecz dlatego, że zawsze ciekawie poznać opinię obcych na swój temat, a mnie włoska analiza jednak zaskoczyła. Zdawałem sobie sprawę, że na międzynarodowy rozgłos gwiazdki naszej reprezentacji nie zapracowały, że inni wróżą nam role statystów, że pewnie tylko gospodarzy uważają - ewentualnie - za graczy słabszych. Ale żeby Chorwaci byli warci niemal tyle samo, co kadry Polski i Austrii razem wzięte?Gdyby na boiska Euro 2008 wybiegły wizerunki, a nie żywi ludzie, w „naszej” grupie zagraliby dwaj superfaworyci i dwaj outsiderzy, których nazw nikt nie będzie po turnieju pamiętał. Zerknąłem jeszcze na napastników - w cenniku „La Gazzetty” najdroższy Polak Ebi Smolarek jest tańszy aż od 30 innych snajperów, którzy jadą na ME. Klasyfikować na tle konkurencji Żurawskiego już nie miałem zdrowia. Coś mi w tej całej zabawie nie grało i wreszcie sobie przypomniałem - zagraniczne „Skarby kibica", które przeglądałem przed mundialami w Korei i Niemczech, szanse Polaków na wyjście z grupy (też wpadali na gospodarzy) oceniały całkiem wysoko. Znaczy - obce fachury pojęcie o sprawie mają raczej blade.PS „La Gazzetta" wszystkich na wirtualną kasę nie wymieniła. Pominęła całą holenderską sektę - od Beenhakkera po Lindemanna. Dlaczego wciąż nie opuszcza mnie przeczucie, że rola tego ostatniego może okazać się kluczowa? 