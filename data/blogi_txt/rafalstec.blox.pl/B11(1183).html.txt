Blogowałem już, że ściga Bońka, dziś powinienem zawołać, że Zibi poczuł, że jeśli młody nie wyprzedzi go jutro, to wyprzedzi pojutrze. Ale redukować tej opowieści do perspektywy polskiej nie wypada. Robert Lewandowski odfrunął w inny wymiar. Dziś powtórzył wyczyn mitycznego Ferenca Puskasa – strzelił cztery gole w półfinale Pucharu Europy. Przebił wyczyny wszystkich napastników kiedykolwiek usiłujących w Lidze Mistrzów skrzywdzić Real Madryt. Prawie w pojedynkę przyłożył prawie manitą José Mourinho. Dał popis, jakiego w tej edycji nie dał ani Messi, ani Ronaldo. I wtargnął między nich w klasyfikacji snajperów. Boniek chyba też poczuł, że patrzy na następcę potencjalnie jeszcze wybitniejszego od siebie, bo dał na Twitterze najładniejsze ćwierknięcie wieczoru – przekazał Lewandowskiemu swój pseudonim „Bello di notte”. Wśród kwintyliona ogólnych teorii piłki nożnej jest również taka, która głosi, że jeśli chcesz być „najwybitniejszym”, to musisz roznieść na strzępy wszystkich rywali również z reprezentacją kraju, sztuczki – choćby najbardziej fenomenalne – pokazywane w klubach nie wystarczą. Co z miejsca eliminuje urodzonych na Vanuatu albo Wyspach Owczych nawet z grona pretendentów do tronu. Padają ofiarami marności rodaków. Wypomina się Messiemu, że Argentyny nie ozłocił – i czasami mam wrażenie, że nawet po jego dziesięciu Złotych Piłkach z rzędu oraz siedmiu triumfach w Lidze Mistrzów nie miałby szans przeskoczyć Maradony, gdyby nie wygrał mundialu. A u nas wypomina się Lewandowskiemu, że jeśli nie wydźwignie z dołka (właściwie na jaki poziom?) polskiej kadry, to nie będzie miał wstępu do naszego panteonu. Na razie i tak trochę go dzieli od Bońka, zapytam na wszelki wypadek: gdyby Lewandowski też zdobył Puchar Europy, a potem zdobył go jeszcze drugi albo trzeci raz i np. poszalał z Manchesterem United na miarę tytułu króla strzelców ligi angielskiej, ale już nigdy nie zagrał na mundialu ani mistrzostwach Europy, to zasługiwałby na tytuł naszego gracza wszech czasów?﻿ 