Prawdziwych gwiazd mistrzostwa nie wykreowały. Jeśli ktoś błysnął, to w następnym meczu zazwyczaj gasł. Albo na odwrót.Dlatego piszę o gwiazdkach, a nie gwiazdach. W Austrii i Szwajcarii wszystko układało się tak, by wyrastającego ponad konkurentów superbohatera nie wyłonić. Jeśli Andriej Arszawin był jedynym stosunkowo nieznanym piłkarzem, który porwał masową wyobraźnię, to akurat musiał pauzować w dwóch meczach otwierających turniej. Jeśli zachwycili Holendrzy, to w trzecim meczu ich liderzy odpoczywali, a w czwartym wypadli beznadziejnie. Jeśli liderem klasyfikacji najskuteczniejszych błyskawicznie został David Villa, to gole strzelał wyłącznie w rundzie grupowej, w tym aż trzy w inauguracji z Rosją. W finale nie zagra, w półfinale po półgodzinie przegrał z kontuzją.Piszę te słowa przed bojem o złoto, przed którym jest wielce prawdopodobne, że królem strzelców zostanie właśnie Hiszpan lub/i goniący go Lukas Podolski, czyli do tytułu wystarczą ledwie cztery bramki. Co symbolicznie podsumowałoby turniej pozbawiony osobowości budzących podziw od pierwszego po ostatni mecz. Odkąd o mistrzostwo kontynentu rywalizuje 16 drużyn, najlepszy snajper nigdy nie uzbierał równie mizernego dorobku. Milan Barosz, Patrick Kluivert, Savo Miloszević oraz Alan Shearer strzelali po pięć goli.Obrodziło za to świetnie dysponowanymi bramkarzami. Wśród nich królowałEDWIN VAN DER SAR,chyba najlepszy fachowiec w Europie w całym roku 2008. Bez niego Manchester United nie wygrałby Ligi Mistrzów i nie obronił tytułu w Premier League, bez niego Holendrzy nie znokautowaliby niemal bez strat własnych Włochów i Francuzów, a w ćwierćfinale z Rosją nie przetrwaliby do dogrywki. 37-letni Holender nawet wykopywał piłkę celnie, co w klubie ostatnio nie zawsze mu wychodziło, i stał się bramkarzem bez skazy. Nie widać, by z wiekiem tracił zwinność i refleks, więc niewykluczone, że z rok znów odłoży emeryturę, przedłuży kontrakt z klubem, a Tomasz Kuszczak będzie musiał wciąż cierpliwie czekać lub rozważyć najtrudniejszą decyzję w karierze, czyli zmianę klubu.Van der Sar był bezbłędny, podobnie jak Artur Boruc. Ikerowi Casillasowi oraz Gianluigiemu Buffonowi można wytknąć drobiazgi - naprawdę drobniutkie drobiazgi. Hiszpan miał szansę obronić strzał Ibrahimovicia, Włoch źle wypiąstkował piłkę tuż przed golem van Nistelrooya - kluczowym dla przebiegu meczu z Holandią - oraz wypuścił ją z rąk po strzale Marcosa Senny. Generalnie jednak nominację dla każdego z czwórki wymienionych dałoby się obronić.Najlepszym lewym obrońcą byłJURIJ ŻIRKOW.Jeśli piłkarz na jego pozycji zyskuje przydomek „rosyjski Ronaldinho”, to albo zwariował spychający go na nią trener, albo jest wielofunkcyjną machiną, która przydałaby się każdej drużynie świata. Tutaj mamy do czynienia z drugim wariantem - Żirkowem zainteresowała się właśnie Chelsea, bo na Euro 2008 potrafił w niemal każdym meczu zagarnąć dla siebie całą lewą flankę boiska i panoszyć się na niej bez wytchnienia po ostatnią sekundę gry. Jest futbolowym produktem skończonym. Kreatywnym dryblerem, rzetelnym w defensywie stachanowcem, który nie rozgrzesza się kilkudziesięciometrowym rajdem, lecz natychmiast wraca pod własne pole karne i jeszcze precyzyjnie wymierza wślizg. Zasięg jego rażenia ograniczyli dopiero w półfinale David Silva i Sergio Ramos, ale nawet wówczas Żirkow należał do wybijających się rosyjskich piłkarzy.Najpewniejszym stoperem był niespełna 24-letni, najmłodszy we włoskiej kadrzeGIORGIO CHIELLINI.Zaczął na ławce rezerwowych, a „Azzurri” zaserwowali kibicom najwyższą porażkę od 25 lat i - jak sami ocenili - jeden najgorszych występów defensywy w całej historii. Potem przez 300 minut gry stracili już tylko jednego gola, po kardynalnym - i nie do naprawienia - błędzie Zambrotty. Obroną dyrygował właśnie Chiellini, dzięki któremu Włosi być może zrozumieją, że istnieją wybitni stoperzy przed trzydziestką. Twardy, silny, królujący w powietrzu, przecinający kluczowe podania pod bramką Buffona, władczy i niezłomny. Niezapomniany popis dał w ćwierćfinale, zmuszając Hiszpanów do ostrzeliwania bramki spoza pola karnego. To już pewne - Włosi wychowali kolejnego wybitnego obrońcę, który będzie strzegł pola karnego reprezentacji przez następne kilkanaście lat.Wszyscy inni stoperzy mieli chwile lepsze i gorsze, ale w rundzie pucharowej wyróżniał się takżeCARLES PUYOL,każdym gestem manifestujący niekwestionowane przywództwo w hiszpańskiej defensywie. W ćwierćfinale nie złamał go Luca Toni, o 18 cm wyższy i o 12 kg cięższy włoski kolos, w półfinale nie pozwolił piłce dotrzeć pod nogi Romana Pawluczenki, więc Rosjanin musiał zostawić Casillasa w spokoju. W rundzie grupowej Puyol miewał wpadki i jego nominacja wynika poniekąd również ze znikomej konkurencji na tej pozycji. Aż trzej półfinaliści przywieźli stoperów przeciętnych lub wręcz ofermowatych - począwszy od nieruchawych Mertesackera i Metzeldera (po dwa gole Niemcom strzelili Chorwaci, Portugalczycy, Turcy), przez Kołodina i Ignaszewicza (sami Hiszpanie wbili Rosjanom siedem goli), po Turków, którzy bronili byle jak niezależnie od składu. Dlatego pozycji Puyola najbardziej zagrażali Christian Panucci oraz Pepe.Znacznie bogatszy wybór oferowały boki defensywy. Na prawym stawiamPHILIPPA LAHMA,uderzającego cechą we współczesnym futbolu zaskakująco popularną - otóż jest Niemiec obrońcą, który niespecjalnie umie bronić. Najwięcej z tego powodu wycierpiał w półfinale, kiedy oblatywali go ze wszystkich kierunków Sabri Sarioglu oraz Kazim Kazim. O wszystkich swoich wadach każe jednak Lahm zapomnieć, wyrywając do przodu, by spektakularnie naprawić własne błędy i rozstrzygnąć o wyniku. Uniwersalny, bo zdolny do gry na lewej i prawej stronie, wypadł mimo wszystko okazalej od Aleksandra Aniukowa, Daniela Pranjicia, Vedrana Corluki, Khalida Boulahrouza i Sergio Ramosa (obudził się dopiero w półfinale).Wśród skrzydłowych stawiam na Niemców,LUKASA PODOLSKIEGO i BASTIANA SCHWEINSTEIGERA,bo również nie znajduję niemal żadnej alternatywy. Trenerzy na Euro 2008 najbardziej lubili taktykę 4-2-3-1 lub 4-1-3-2, preferując zarazem rozgrywających w komplecie ciążących ku środkowi, a do nacierania flankami zachęcali obrońców. Podolski odżył po beznadziejnym sezonie w Bayernie, w którym nie sprostał konkurencji Toniego, Klose i Ribery'ego i chciał uciekać do FC Koeln. Ze stanów depresyjnych przeniósł się na euforyczne, odzyskał entuzjazm i wigor, do trzech goli dołożył jeszcze dwie kluczowe asysty. A prognozowano, że w ogóle nie pojedzie na mistrzostwa...On i biegający z drugiej strony Schweinsteiger wyręczali Michaela Ballacka, kiedy ten - półfinał z Turcją! - gasł, jakby zbierał siły na następny mecz. Schweinsteiger rósł wraz z rozwojem turnieju. Zaczął na ławce rezerwowych, w meczu z Chorwacją sędzia wyrzucił go z boiska, potem pauzował. W fazie pucharowej zrehabilitował się wspaniale, w stylu ucieleśniającym cały niemiecki futbol - on nie prowokuje do westchnień „oto wielki piłkarz”, nie zwraca na siebie uwagi każdym dotknięciem piłki, ale dośrodkowuje rewelacyjnie, akcje wykańcza z zimną krwią, przesądza o wynikach.W środku boiska rządzą Hiszpanie.MARCOSA SENNĘ wszyscy chwalą za zdecydowanie, nieustępliwość, wyczucie oraz zapał do odbierania piłki. Naturalizowany Brazylijczyk chroni rozgrywających mikrusów, daje im swobodę, spaja drużynę i czyni ją kompletną. Nierozsądnie nie brzmi nawet rozważanie jego kandydatury do miana najlepszego piłkarza turnieju, choć defensywni pomocnicy indywidualnych zaszczytów raczej nie kolekcjonują. Obok niego widziałbymCESCA FABREGASA,superrezerwowego, który też idealnie oddaje ducha turnieju ozdabianego krótkimi wzlotami najlepszych piłkarzy, lecz nie podbitego przez żadną wielką osobowość. Fabregas ostatecznie zdemontował Rosję asystami przy golach Guizy i Davida Silvy, a wcześniej miał odwagę podejść do decydującego rzutu karnego w ćwierćfinale z Włochami - choć przed nim stanął większy niż bramka Buffon, choć, jak sam wyznał, ostatnią jedenastkę wykonywał jako piętnastolatek, w bezstresowych gierkach barcelońskiej młodzieży. Najbardziej przyszłościowy wśród wyróżnionych przeze mnie supergwiazdek - w Arsenalu zagrał 198 meczów (strzelił 26 goli, miał 49 asyst), w reprezentacji - 31. A skończył dopiero 21 lat! Gra dojrzale, jakby kończył karierę, a nie zaczynał, potrafi wszystko poświęcić drużyny. Nie buntuje się, gdy Aragones sadza go na ławce rezerwowych, choć ma powody sądzić, że jest lepszy i od Xaviego (też zasłużył na miejsce w superdrużynie), i od Iniesty. Rezerwa: Wesley Sneijder.W czubie mojej drużyny umieściłbymDAVIDA VILLĘ,który zawdzięcza świetne statystyki jednemu wieczorowi, w którym Rosjanie uparli się, by uprzyjemnić mu grę i pozwolili ustrzelić hat-tricka. Niestety, on również nie potrzebował ścigać się z oszałamiająco mocną konkurencją. Wymieńcie dziesięciu najwybitniejszych europejskich napastników naszych czasów, a przekonacie się, że na Euro 2008 żaden nie wyczarował czegoś ponadprzeciętnego. Van Nistelrooy, Ibrahimović i Klose uciułali po dwa gole, ale w pamięć nam nie zapadną (chociaż Szwed grzmotnął na grecką bramkę fantastycznie). Dlatego najlepszym obok Villi snajperem był odchudzony przez Hiddinka Roman Pawluczenko.Jako cofniętego napastnika ustawiamANDRIEJA ARSZAWINA,również błyszczącego w epizodach. Po pierwsze jednak skradł show w najważniejszych przedstawieniach - decydującym o wyjściu z grupy meczu ze Szwecją oraz porywającym ćwierćfinale z Holandią. Po drugie, powtórzę: to są mistrzostwa miniarcydzieł, a nie ciągnących się tygodniami epopei. Po trzecie, był Rosjanin jedynym na turnieju piłkarzem zdolnym do seryjnego dryblowania, jakby wyjętym z przeszłości, gdy istniała jeszcze indywidualna, uwielbiana przez kibiców konkurencja „slalom między nogami przeciwników”. Nawet jeśli w półfinale Arszawina (chyba wycieńczonego maratonem z Holendrami) obezwładnił Senna, to jego wcześniejszych koncertów nie sposób przecenić - w duszącym ścisku współczesnego futbolu gwiazd, które z jego bezceremonialnością prują z piłką przy nodze między rywalami, już się niemal nie spotyka.Jeśli ktokolwiek zdołał przebrnąć przez te wszystkie akapity, raczej na pewno się ze mną nie zgadza. Jakieś inne - oczywiście trafniejsze - propozycje jedenastki supergwiazdek? 