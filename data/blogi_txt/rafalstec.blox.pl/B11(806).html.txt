Gwiazdorzy Legii Warszawa nie umieli przykopać Ruchowi Chorzów, więc postanowili przykopać kibicom. Wyszło tyleż niegrzecznie, co żałośnie. Napastnik, któremu wpada trzy i ćwierć ligowego gola na sezon (Grzelak), oraz kupiony za gigantyczny na naszym rynku szmal rozgrywający (Iwański), który z roku na rok rozgrywał nędzniej, by ostatnio zejść w fazę przyciężkawego truchciku, mają prawo co najwyżej potulnie zapytać, czy nie mogliby zafundować kibicom biletów na następny mecz, by ci okazali łaskę i dali się znów zawlec na stadion. Czując niesmak po wybrykach piłkarzy, nie umiem zarazem przestać myśleć o wpływie, jaki na aktualną sytuację Legii miały trybuny na Łazienkowskiej. Na poczucie postępującej beznadziei, na frustrację, bez których Grzelak z Iwańskim błyskotliwego dialogu na migi z widzami być może by nie podjęli. Gdybym miał wskazać przyczyny zapaści, oskarżyłbym oczywiście graczy - leniuchujących na boisku zgodnie z pradawną zasadą „czy się siedzi, czy się leży, kontraktowe się należy”. Oskarżyłbym zarządców Legii, który powinni zrozumieć, że w polskiej lidze płace trzeba w sporej mierze uzależniać od wyników. Oskarżyłbym trenera Jana Urbana, który ani nie nauczył swoich ludzi grać, ani nie zbudował z nimi więzi, by w chwilach kryzysowych chcieli sobie dla niego pourywać kończyny. Oskarżyłbym dyrektora sportowego Mirosława Trzeciaka, który zachowywał się jak podwójny agent rekrutujący sabotażystów mających rozsadzić drużynę od środka. Oskarżyłbym odpowiedzialnego za przygotowanie fizyczne Ryszarda Szula, który hoduje chabety, choć powinien wypuszczać na murawę konie wyścigowe. Oskarżyłbym - jeszcze raz - szefów klubu, którzy zwolnili trenera, nie przygotowując uprzednio planu B i oddając stanowisko Urbana człowiekowi znikąd - Stefan Białas nie pracował dotąd źle, on właściwie nie pracował nigdzie. Ale oskarżyłbym też trybuny. Trybuny przez kilka lat albo piłkarzy niewspierające, albo im szkodzące. Trybuny chwilami okrutnie obojętne na wysiłek sportowców. Głuche na prośby trenera oraz bramkarza Jana Muchy - on akurat bezdyskusyjnie zasłużył na szacunek kibica - by zdzierali gardło dla jednego czy dwóch dodatkowych punktów, niekiedy przesądzających o tytule. Po meczu Ligi Mistrzów Manchester United - Milan zaczepił mnie na blogowym forum czytelnik wypytujący, dlaczego nie piszę - w domyśle: krytycznie - o proteście kibiców na Old Trafford, skoro chętnie znęcałem się nad protestem na Łazienkowskiej. Nie pisałem, bo zestawianie obu historii każe wyciągnąć wnioski nieprzyjemne, by nie powiedzieć - przygnębiające. Malcolm Glazer przejął angielskiego potentata jako właściciel egzotyczny, sfinansował transakcję kredytem zaciągniętym pod zastaw klubu, z dnia na dzień wprowadził do kas biletowych krwiożerczą politykę cenową, wedle wielu ekspertów wyciąga z Manchesteru ogromne pieniądze, a ostatnio obsługa zadłużenia stała się tak kosztowna, że najbogatszy klub świata - winny wierzycielom 716 mln funtów - oddaje za astronomiczne kwoty gwiazdy (Cristiano Ronaldo), zamiast je odbierać innym. Słowem, trybuny zareagowały z troski o sportowe jutro klubu, w przyjściu Amerykanina widzą wrogie przejęcie, jego manewry każą nawet bać się, czy nie doprowadzi MU do upadłości. Legię przejęła polska firma, której właściciel marzy, by jej gwiazdą został kiedyś chłopak z Powiśla. Nie zaciągała kredytu, przeciwnie, podnosiła z dna bankruta, spłacając jego spore długi. Nie wysysała z klubu kapitału, lecz weń inwestowała. I dawała nadzieję na przyszłość sportowo okazalszą - drużyną z tradycjami wreszcie mieli zarządzać biznesmeni z dorobkiem. Naraziła się, gdy po haniebnym kibolskim występie w Wilnie, po którym Legię wyrzucono z europejskich pucharów, wydała wojnę stadionowemu chuligaństwu. Najważniejszą różnicę widać jednak w metodach walki. Najradykalniejsi fani MU założyli własny klub, rozwijany od podstaw, przyciągający dziś - w siódmej lidze! - średnio dwutysięczną frekwencję i przymierzający się do budowy nowego stadionu. Pozostali buntowali się przeciw właścicielom, ale nie szkodzili przy tym piłkarzom. Podczas wspomnianego meczu z Milanem założyli w geście protestu historyczne zielono-żółte szaliki (odwołujące się do XIX-wiecznych tradycji klubu), ale dopingowali drużynę. Zależy im przede wszystkim na jej losie, pragną zwycięstw, nie karzą piłkarzy za tych, którzy kierują firmą. Buntownicy z Łazienkowskiej świadomie piłkarzom szkodzili, każąc im grać w martwej ciszy lub przy wulgarnym bluzgu. Im też należy przypisać jakiś udział - na pewno niewielki, nieporównanie skromniejszy od udziału piłkarzy, trenera, działaczy - w dzisiejszej legijnej czarnej rozpaczy. Gdybyśmy nie przypisali, musielibyśmy uznać, że kibic nigdy nie wpływa na wynik, a to nieprawda. Nie wiem, ilu buntowników siedziało w środę na trybunach Legii, podejrzewam, że prowodyrów ostało się niewielu. Wiem tylko, że Grzelak z Iwańskim swoim skandalicznym zachowaniem zniżyli się do ich poziomu. Zaprotestowali. 