Zorientowaliście się już, kim jest 30-letni dr Sulaiman Al- Fahim, nowy boss przejętego przez rodzinę królewską ze Zjednoczonych Emiratów Arabskich Manchesteru City? Z moich wstępnych wyliczeń wynika, że gdyby wpadł do niego z wizytą Roman Abramowicz i dostał do spania materac na ganku, to i tak pomieszkałby lepiej niż na swoich jachtach i salonach. ZEA są w końcu piątym w świecie eksporterem ropy naftowej, a tam królowie pielęgnują starą, piękną tradycję, że państwo to oni.Ale odddajmy głos samemu Al-Fahimowi, laureatowi nagrody dla Wizjonera Roku na Bliskim Wschodzie (cytaty wzięte z różnych wywiadów, dla wyjaśnienia dorzucę uwagę bardzo na czasie, że w Abu Dhabi picie alkoholu jest zabronione): Mamy bardzo prosty cel. W tym sezonie chcemy wprowadzić drużynę do czołowej czwórki Premier League, w przyszłym zdobyć w Anglii tytuł, w kolejnym wygrać Ligę Mistrzów. Muszę jeszcze porozmawiać z trenerem, ale wiem, że najlepsi piłkarze kosztują przeciętnie około 30 mln funtów. Potrzebujemy takich piłkarzy 18. Cristiano Ronaldo mówił, że chce grać w największych klubie świata. Zobaczymy w styczniu, czy mówił serio.Oferowane za portugalskiego skrzydłowego przez Real Madryt 90 mln funtów Al-Fahim subtelnie obśmiał, sam planuje na niego wydać około 135 mln funtów (około, bo operuje dolarami i rzuca kwotą 240 mln, czyli trochę wyższą od wartości 2 mln baryłek ropy). Ceni również, jak zdradził jego współpracownik Anil Bhoyrul, Fernando Torresa oraz Cesca Fabregasa. Obu mistrzów Europy umieścił już na swojej liście życzeń.Na razie rzucił 34 mln na Robinho, patronując tym samym transferowi niezwykłemu. Zajrzałem na listę najwyższych transakcji w historii futbolu. Wśród trzydziestu najdroższych graczy znalazłem tylko jednego, który za gigantyczne pieniądze zmienił klub na ewidentnie słabszy - Nicolasa Anelkę. Wszyscy inni wybierali pracodawcę zgodnie z logiką sportowego postępu lub przynajmniej przenosili się do drużyny o porównywalnej sile. Brazylijczyk zsunął się ze światowego szczytu do drugiej ligi. Był ślepy na jakikolwiek argument poza finansowym, skonsumował pensję trzy razy wyższą od madryckiej. (Jego rodak Ronaldinho ofertę MC odrzucił, wolał dwukrotnie niższe zarobki w Milanie). Jedyny poprzednik Robinho, rzeczony Anelka, w 2000 roku też opuścił Real. Poszedł do Paris Saint Germain. I do dzisiaj tłucze się po całej Europie, swego czasu wylądował nawet za Bosforem. Wszyscy kontrahenci razem wzięci zapłacili za niego 85 mln funtów, więcej niż za jakiegokolwiek zawodnika w dziejach piłki. Ale nie wygrał już Anelka po rejteradzie z Madrytu niemal nic, skończyło się na likwidowanym właśnie Pucharze Intertoto oraz mistrzostwie Turcji.Robinho skończy tak samo? 