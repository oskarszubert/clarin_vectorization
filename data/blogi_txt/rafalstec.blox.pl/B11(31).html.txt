Dwa dramatyczne, bezprecedensowe epizody, jeden fantastyczny mecz, tradycyjna smuta po wielkim turnieju, wpadki sfrustrowanego selekcjonera - to był reprezentacji Polski rok pod wysokim napięciem.Epizod pierwszy: Howard Webb dyktuje rzut karny w ostatnich minutach meczu Euro 2008 z Austrią, Polacy remisują 1:1, zamiast wygrać, kibice uznają decyzję sędziego za, eufemizując, kontrowersyjną. Kraj wrze, najmężniejsi patrioci chcą najeżdżać włości brytyjskiego arbitra, napięcie eskaluje nawet premier Tusk. Reprezentacja kraju po raz pierwszy w swojej historii traci punkty w ważnym turnieju wskutek domniemanej pomyłki sędziego w ostatniej akcji.Epizod drugi: piłkarze Beenhakkera w mgnieniu oka (i znów w końcówce!) trwonią prowadzenie ze Słowacją, zamiast wygrać na wyjeździe 1:0, przegrywają 1:2. Reprezentacja przeżywa traumę, która dopada każdą drużynę świata, lecz naszą jakoś dotąd omijała - nigdy wcześniej nie przegraliśmy spotkania o wysoką stawkę w równie okrutnych okolicznościach, po niewyjaśnionym spiętrzeniu pecha i nieudolności na dystansie kilkudziesięciu sekund, jak na złość tuż przed ostatnim gwizdkiem, by nie było czasu na ochłonięcie i odrabianie strat.Oba epizody miały znaczenie nie do przecenienia. Zwycięstwo nad Austrią dałoby piłkarzom silnego motywacyjnego kopniaka, bo zachowaliby realne szanse na wyjście z grupy i czekałoby ich starcie z Chorwacją o awans - sensacyjny awans - do ćwierćfinału mistrzostw Europy. Zwycięstwo nad Słowacją dałoby pozycję lidera i w ogóle nadzwyczaj komfortową sytuację w eliminacjach do mundialu.Co oczywiście nie znaczy, że należy lamentować wyłącznie nad pechem i ogłaszać, że bez papieża Polaka nie możemy więcej liczyć na dobre układy w niebie. Na wygranie z Austrią kadra z przebiegu gry raczej nie zasługiwała (swojego gola strzeliła ze spalonego), a wpadkę słowacką sprowokował kardynalny błąd Artura Boruca, który był logicznym następstwem jego postępującego sportowego upadku.Po Euro 2008 naród się po części rozszlochał, a po części wściekł. Choć Polacy obudzeni w środku nocy i na wpół nieprzytomni wyrecytują diagnozę o zapaści okolicznego futbolu, to przed każdym turniejem przeczuwają niesłychany sukces. Ba, żądają niesłychanego sukcesu.Mnie nie wypada dziś psioczyć, bo w przededniu mistrzostw zadeklarowałem na łamach oczekiwania skromne, na miarę naszych możliwości. Chciałem, by piłkarze wreszcie dali nam trochę emocji, nie przygnębili beznadzieją już w pierwszym meczu, zdobyli jakieś punkty przed odpadnięciem z rywalizacji (na poprzednich mundialach wygrywali - z USA i Kostaryką - dopiero, gdy nie zostało nic do wygrania), utrzymali się w grze po ostatnią kolejkę. I swoje dostałem.Ale satysfakcji nie. Głęboki zawód sprawił zwłaszcza ostatni mecz, z pewną już awansu do ćwierćfinału Chorwacją, który Polacy przegrali po niechlujnych boiskowych wypocinach, wykazując co najwyżej śladową wolę walki. Chcieli bić się z późniejszymi wicemistrzami Europy Niemcami, zabrakło im sekund do zwycięstwa nad potwornie zdeterminowaną Austrią, by z turniejem pożegnać się w stylu zawstydzającym. Do czego przyczynił się uchodzący za znakomitego motywatora Beenhakker. Po remisie z gospodarzami załamany obwieścił, że stracił wiarę w awans. I ognia kadra już nie odzyskała.Gdybym miał zgłaszać swoje pretensje do selekcjonera za miniony rok, wytknąłbym mu właśnie nagłą woltę w jego narracji o polskiej piłce. Spoglądający ponoć wyłącznie na jasną stronę księżyca Holender przestał opowiadać bajki, że polski piłkarz potrafi, a zaczął narzekać - jeszcze podczas mistrzostw - że nie potrafi.Niesatysfakcjonujący poziom gry reprezentacji na Euro 2008, chyba ustępujący poziomowi z eliminacji, zrozumieć stosunkowo łatwo. Wiosną zespół się stopniowo rozpadał, na życiowo-sportowych zakrętach nie wyrobili nawet kapitan Żurawski i najważniejszy napastnik Matusiak, w klubie przestały grać gwiazdy Krzynówek i Smolarek, przed turniejem kontuzji doznał Błaszczykowski etc. Na kadrę spadły nokautujące, przetrącające jej kręgosłup ciosy, których nie musiały znosić grupy Jerzego Engela i Pawła Janasa przed mundialami w 2002 i 2006 roku. Nie posłaliśmy na turniej dania przyrządzanego w eliminacjach, lecz niezjadliwą papkę upichconą z ocalałych ochłapów. (Mogło być jeszcze gorzej - gdyby Beenhakker posłuchał rozegzaltowanych podpowiadaczy i dokonał kadrowej rewolucji totalnej).Właściwie nie powinienem narzekać, że selekcjoner przestał śpiewać o nieskończonym talencie polskich kopaczy, skoro nigdy mu nie wierzyłem. Wierzyli mu jednak piłkarze i kibice, wypracował sobie Beenhakker wizerunek doświadczonego fachowca z innego świata, który widzi w naszym futbolu więcej niż my, po czym przekonuje do swoich racji wynikami. Przez zaskakujące publiczne tyrady o okolicznym dziadostwie, skądinąd merytorycznie trafne, wyszedł z roli. I osłabił swoją wiarygodność.Spójny dotąd wizerunek osobistości wyrastającej ponad nędzę polskiego środowiska piłkarskiego naruszał Holender także wcześniej oraz później. Gdy wybuchła debata o nadzwyczajnym trybie naturalizacji Rogera, wpychał sceptyków do drewnianych chatek, czyli, mówiąc po naszemu, do ciemnogrodu. Gdy po Euro 2008 dostawał trudne pytania od dziennikarzy, reagował agresją. Gdy zaczął być po chamsku atakowany w mediach, zniżał się niekiedy do poziomu adwersarzy. Wreszcie jesienią wdawał się w pyskówki z działaczami, Antoniego Piechniczka musiał wręcz przepraszać.Frustrację Beenhakkera można poniekąd zrozumieć - pracuje w otoczeniu modlącym się o jego klęskę, wielu typów o marnej reputacji na wyścigi obrzuca go gnojem. Ale skaz na jego wizerunku, wcześniej prawie nieskazitelnym, tak czy owak przez cały rok 2008 przybywało.Na szczęście dla reprezentacji zaawansowaną jesienią - po kiepskim, niepokojącym lecie - selekcjoner obronił się sportowo. Piłkarze robili błyskawiczne postępy, podarowali nam fantastyczny triumf nad Czechami, zakończyli rok okazałymi sparingami i gdyby nie owe nieszczęsne kilkadziesiąt sekund na Słowacji, zaliczyliby połówkę sezonu bliską ideału. Jeśli trend się utrzyma, będziemy świadkami zjawiska niezwykłego. Kompletnej pokoleniowej zmiany w reprezentacji, która, choć przeprowadzana w alarmowym trybie i ekspresowym tempie, odbyła się niemal bezboleśnie. I dała fundament drużynie zdolnej przetrwać do Euro 2012.Schyłek roku w ogóle dał nadzieję, bo naszych przedstawicieli w europejskich rozgrywkach wreszcie nie wygrzmocili bliżej niezidentyfikowani rywale z futbolowych peryferiów. Najmocniejszy Lech przetrwał nawet do wiosny, przyzwoitym przeciwnikom w fazie grupowej Pucharu UEFA albo odbierając punkty (Nancy, Deportivo La Coruña, Feyenoord), albo przegrywając z nimi minimalnie (CSKA Moskwa). A najpierw poznaniacy powalili Austrię Wiedeń w ostatniej minucie dogrywki, dzięki czemu wiemy, że nie ma mowy o spisku mocy nadprzyrodzonych - jeśli Polacy grają z klasą, horrory w końcówkach i dla nich mogą się kończyć wspaniale. 