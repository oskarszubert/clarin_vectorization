Oscar Pistorius urodził się bez kości strzałkowych nóg i bez stóp. Jeszcze jako niemowlak przeszedł amputację nóg do wysokości kolan. Miał spędzić życie na wózku inwalidzkim.Dzięki protezom z włókna węglowego uprawiał kilka dyscyplin sportu, m.in. popularne w jego ojczyźnie - RPA - rugby. Odkąd zaczął biegać, pobił rekordy świata niepełnosprawnych na trzech dystansach, uzyskując wyniki zbliżone do osiąganych przez zdrowych sprinterów (10,91 s na 100 m; 21,58 s na 200 m; 46,34 s na 400 m).Pistorius zamarzył o występie na igrzyskach w Pekinie. Nie igrzyskach paraolimpijskich, lecz olimpijskich. Chciał stać się „normalnym", pełnosprawnym sportowcem. I rywalizować z najlepszymi na świecie. (Już mu się to zdarzało, patrz film pod wpisem.)Naukowcy przeprowadzili testy, by sprawdzić, czy protezy nie nie dają mu - jakkolwiek karkołomnie i szokująco to brzmi - przewagi nad atletami biegającymi na własnych nogach. I okazało się, że dają: jego organizm zużywa podczas biegu mniej energii, proteza krócej opiera się na ziemi niż stopa, stawia mniejszy opór powietrzu etc. (Są też straty: Pistorius chciał ze zdrowymi rywalizować tylko na 400 m, bo największe problemy na przy starcie - dłużej się rozpędza.)W poniedziałek członkowie Komitetu Wykonawczego Międzynarodowej Federacji Lekkiej Atletyki (IAAF) jednogłośnie zdecydowali, że sprinter w ogóle nie może ścigać się z pełnosprawnymi.Dla mnie to wyrok - chyba najwłaściwsze słowo? - zrozumiały, a zarazem poruszająca i przygnębiająca historia.Wyrok jest zrozumiały, bo każdy inny naruszyłby elementarną zasadę równości szans, której upadek zauważylibyśmy być może dopiero za pewien czas, gdyby podobne protezy założył jeszcze bardziej utalentowany atletycznie sprinter niż Pistorius. (Poza tym chyba wszyscy zgadzamy się, żeby nie wpuszczać na ring jednorękiego boksera, który sprawiłby sobie drugą dłoń ze stali?) Nietrudno zresztą przewidzieć, że precedens sprowokowałby błyskawiczny rozwój technologii i protezy następnej generacji pozwalałyby na bieżni wykonywać kangurze skoki, tyle że sześć razy szybciej.Zarazem jednak losy biegacza z RPA wywołują współczucie i mnóstwo sprzecznych uczuć, bo jest on nade wszystko ponadprzeciętnym lekkotletą, który - jak każdy sportowiec - sukces okupił potwornym treningowym znojem i wyrzeczeniami, zawdzięczając go wyjątkowej samodyscyplinie, determinacji i sile woli. Teraz przegrał, bo pragnął nieosiągalnego, czyli dołączenia - w pewnym sensie - do zdrowej reszty ludzkości. I skazał działaczy - a także nas, kibiców - na dylemat beznadziejny, uniemożliwiający właściwy werdykt, tragiczny.Kto wie, czy bardziej w zgodzie z pierwotnym olimpijskim duchem nie pozostawałoby dopuszczenie go do startu. Niestety, musielibyśmy liczyć się z konsekwencjami, a i bez tego procedensu nie wolno nam wykluczyć, że już jutro sportowcy nie zaczną poprawiać swojej anatomii cudami hi-tech - oczywiście ukrytymi, więc na bieżnię będą musieli wchodzić przez bramkę wykrywającą metal.A może schodzić? W końcu kontrolę dopingową przeprowadza się po zawodach...W każdym razie historii Pistoriusa grozi jeszcze bardziej ponuty epilog - niewykluczone, że działacze zakażą mu również udziału w paraolimpiadzie. 