Jeszcze niespełna tydzień dzieli nas od uwodzicielsko krągłej, bo piątej rocznicy założenia bloga „A jednak się kręci”, a skoro znów będziemy odświętnie balować, to znów pobawimy się w futurologię, uprzednio rozstrzygając zeszłoroczną edycję „Jasnowidza roku”. Kto nie czai, o co cały jest ambaras, niech kliknie po wiedzę np. tutaj, tutaj i tutaj, by 18 października wystartować w najnowszym wydaniu konkursu. I powalczyć o koszulkę przyszłorocznego triumfatora Ligi Mistrzów. Znamy już odpowiedzi na wszystkie pytania z wyjątkiem dwóch, ale postanowiłem zaryzykować i założyć, że Robert Lewandowski nie strzeli pięciu goli w meczach z RPA oraz Anglią, a Jerzy Engel nie zdąży do północy w następny czwartek spłodzić na swojej witrynie wpisu pozbawionego błędu interpunkcyjnego lub ortograficznego. Całkiem wykluczyć tego ostatniego nie umiem, nie wykluczam, że znany z rubasznego poczucia humoru były selekcjoner zechce nam zrobić psikusa, wynajmie wyczynowca od adjustacji, opublikuje artykulik językowo bez zarzutu. Prawdopodobieństwo takiego przebiegu wypadków uważam jednak za niższe niż jednoprocentowe. Warto zaryzykować, w przyszłym tygodniu wszystkich nas pochłonie wszak hicior polsko-angielski. (Gdyby stała się sensacja, dokonamy retuszu na tablicy wyników w trybie alarmowym). Zakładamy zatem, że odpowiedź na pytania 14. oraz 45. brzmi „nie”. Zgodnie z ubiegłoroczną zapowiedzią każdy uczestnik musi samodzielnie policzyć poprawne odpowiedzi i pochwalić się ich liczbą na blogowym forum. Ja tylko najlepsze wyniki zweryfikuję, by mieć pewność, że nikt z sobie tylko wiadomych powodów nie użył matematyki nieklasycznej. A w przypadku remisu zarządzę dogrywkę - już ekspresową. Stąd bierze się mój pośpiech, niech wszyscy mają czas na rachowanie, nie chcę, by ktokolwiek decydujące chwile przegapił. Na odpowiedzi z oczywistych względów czekam do ostatnich chwil 18 października, ale byłbym wdzięczny, gdybyście wrzucali je już teraz, łatwiej będzie mi zaplanować ewentualną dogrywkę i w ogóle przygotowywać kolejne konkursowe notki. Niżej poprawne odpowiedzi. Czy do 18 października 2012 roku: 1) Podbeskidzie Bielsko-Biała utrzyma się w Ekstraklasie? TAK 2) mistrzostwo Polski zdobędzie Legia Warszawa? NIE 3) polski klub awansuje do Champions League? NIE 4) polski klub awansuje do Ligi Europejskiej? NIE 5) posadę trenera Polonii Warszawa stracą Jacek Zieliński, a także jego następca? TAK 6) Ariel Borysiuk wciąż będzie grał w Warszawie? NIE 7) Patryk Małecki wciąż będzie grał w Krakowie? NIE 8) Semir Stilić wciąż będzie grał w Poznaniu? NIE 9) Robert Maaskant i Stan Valcx wciąż będą pracowali w Wiśle? NIE 10) Artjom Rudniew zostanie królem strzelców naszej ligi z najokazalszym dorobkiem po II wojnie światowej? NIE 11) reprezentacja Polski zdobędzie więcej niż trzy punkty w rundzie grupowej Euro 2012? NIE 12) Franciszek Smuda wciąż będzie jej selekcjonerem? NIE 13) zadebiutuje w niej Maor Melikson? NIE 14) Robert Lewandowski (13 bramek) prześcignie Romana Koseckiego (19 bramek) i awansuje do czołowej dziesiątki najskuteczniejszych piłkarzy w dziejach naszej kadry? NIE 15) Tomasz Frankowski (155 goli) prześcignie Gerarda Cieślika (167 goli) w klasyfikacji najlepszych ligowych snajperów wszech czasów? NIE 16) juniorska reprezentacja Polski (U-17 lub U-19) awansuje na mistrzostwa Europy? TAK 17) liga polska wyprzedzi białoruską w rankingu UEFA? TAK 18) rozpocznie się największy proces w futbolowej aferze korupcyjnej (przeciwko zorganizowanej grupie przestępczej ustawiającej mecze), w którym na ławie oskarżonych zasiądą m.in. „Fryzjer”, były selekcjoner Janusz W., były (?) bohater Lecha Poznań Piotr R., uznany sędzia Grzegorz G? NIE 19) Jan Tomaszewski pozostanie członkiem klubu parlamentarnego PiS? TAK 20) autor niniejszego bloga będzie nadal pracował w dziale sportowym „Gazety Wyborczej”? TAK 21) Kuba Błaszczykowski będzie nadal grał dla Borussii Dortmund? TAK 22) Łukasz Fabiański będzie nadal zatrudniony w angielskiej Premier League? TAK 23) Bartosz Salamon zadebiutuje w Serie A? NIE 24) polski piłkarz awansuje z angielskiej Championship do Premier League? TAK 25) Samuel Eto’o wystąpi w Lidze Mistrzów? NIE 26) Neymar podpisze kontrakt z Barceloną albo Realem Madryt? NIE 27) Carlos Tevez nadal będzie grał w Europie? TAK 28) Luis Enrique nadal będzie prowadził Romę? NIE 29) Antoine Kombouare nadal będzie prowadził PSG? NIE 30) Anży Machaczkała zatrudni włoskiego trenera? NIE 31) Barcelona obroni Puchar Europy? NIE 32) królem strzelców Ligi Mistrzów zostanie piłkarz spoza Europy? TAK 33) Real Madryt zakończy El Clasico z przewagą (na boisku) jednego lub więcej zawodnika?  TAK 34) klub z miasta położonego na wschód od Monachium awansuje do finału Ligi Europejskiej lub półfinału Ligi Mistrzów? NIE 35) Cristiano Ronaldo będzie na podium plebiscytu FIFA na najlepszego piłkarza świata? TAK 36) Manchester United utrzyma prowadzenie w klubowym rankingu UEFA? NIE 37) Malaga awansuje do Ligi Mistrzów? TAK 38) Arsenal zagra w Lidze Europejskiej? NIE 39) mistrzem Włoch zostanie drużyna spoza Mediolanu i Turynu? NIE 40) mistrzem MLS zostanie Los Angeles Galaxy? TAK 41) Hiszpanie obronią tytuł mistrzów Europy? TAK 42) Anglia wyjdzie z grupy na Euro 2012? TAK 43) David Beckham zagra na igrzyskach w Londynie? NIE 44) Wojtek Szczęsny zostanie wybrany do oficjalnej jedenastki sezonu Premier League? NIE 45) Władysław Jerzy Engel napisze choć jeden tekst na swojej stronie internetowej, w którym nie zrobi błędu ortograficznego ani interpunkcyjnego? NIE﻿ 