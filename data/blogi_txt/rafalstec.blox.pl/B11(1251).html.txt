Skoro nasza futbolowa reprezentacja kończy dziś rok cały (grudniowe zgrupowanie będzie zgrupowaniem okaleczonym, pozbawionym megagwiazd z zagranicznych klubów), to nie wypada opędzić jej ostatniej batalii spisaną w kwadrans noteczką - sprawa jest wystarczająco doniosła, by poblogować o niej wielogodzinnie, do późnej nocy. Nie zostawimy piłkarzy samych akurat teraz, nie rzucimy ich na żer po wielkie stopy wielkich chłopów z Wybrzeża Kości Słoniowej, którzy oczywiście mogą mieć słabszy wieczór, ale stalowych mięśni im nie ubędzie, co oznacza, że nasi bez kilku solidnych sińców z boiska nie zejdą. 14.44. Jak trudne czeka wybrańców trenera Smudy zadanie, uświadamia prosta statystyka, złośliwie przez polską prasę pomijana - otóż afrykańscy rywale tradycyjnie już traktują biało-czerwonych wyjątkowo nieprzyjaźnie, od 30 lat nie pozwolili im strzelić nawet gola. Przeżyliśmy przez te dekady 0:1 z RPA, 0:0 i 0:3 z Kamerunem, 0:0 i 0:4 z Egiptem, 0:0 i 0:1 z Marokiem, 0:1 z Tunezją... 14.52. Jako ostatni afrykańską bramkę zdobył Kazimierz Kmiecik - libijską w 1979 roku. Tutaj Stanisław Terlecki wspomina ówczesny „pomeczowy bankiecik”, dowiadujemy się też o wygórowanych wymaganiach gości, osłabionych wtedy obchodzeniem Ramadanu: „zapragnęli trenować w środku nocy i stadion 650-lecia trzeba było oświetlić reflektorami milicyjnych samochodów. Zażądali także, aby organizatorzy zapewnili im żywego barana, którego musieli zabić, by wypić jego krew”. Przywołuję klęski z przeszłości, bo wstyd mi trochę za jazgotliwy medialny lament po każdym kolejnym obsunięciu się reprezentacji w rankingu FIFA - do tytułów zawsze wkładamy drużyny afrykańskie, tak jakby dać się wyprzedzić drużynom afrykańskim było szczególnym poniżeniem i w ogóle wydarzeniem nadzwyczajnym. Otóż nie, w rywalizacji z Polską ten kontynent odbiera sobie obecnie rankingowo to, co zawsze wygrywał na boisku. Tylko my, zaślepieni własną butą, nie chcieliśmy wyższości przeciwników uznać. Ani nawet zauważyć. 15.11. Jeszcze a propos rankingu FIFA, by wyciszyć szum informacyjny: pisałem już, że spadanie w klasyfikacji jest nieuchronne, bowiem Polacy rozgrywają wyłącznie sparingi, a konkurencja tłucze rankingowe punkty w wyżej wycenianych meczach eliminacji do mistrzostw swoich kontynentów. Same tegoroczne wyniki aż takiego obsuwania się by nie spowodowały, bo przegrywają jednak nasi dość rzadko - oddali trzy z ostatnich jedenastu meczów. Pamiętacie Austrię sprzed Euro 2008? Niewiele brakowało, by wypadła z czołowej setki... Polacy moim zdaniem wypadną, ale ja wolę zerkać na ich pozycję w klasyfikacji okrojonej do naszego kontynentu - a ona się niemal nie zmienia, od roku błąkamy się po czwartej dziesiątce. 15.42. Po dzisiejszym meczu spodziewam się głównie tego, że Smuda ostatecznie uzna, iż bez Manuela Arboledy ani rusz. Kolumbijczyk zostanie niebawem Polakiem (w zwyczajnym trybie, dla niego prezydent nie będzie robił wyjątków jak dla Olisadebe czy Rogera), a to najlepszy stoper naszej ligi, w dodatku doświadczony w europejskich pucharach i rozstrzygający swoimi golami ważne międzynarodowe mecze. Konkurencji ma mizerną, niemal niewidzialną - Wojtkowiak to w Lechu obrońca prawy (i niewykluczone, że rezerwowy), Sadlok przesunął się w Ruchu na lewą, Glik nie umie wepchać się nawet na ławkę Palermo, Jodłowca na razie podglądamy po bardzo długim leczeniu się. Puuustkaaa... 16.05. W ogóle typuję, że jeśli kontuzje nie połamią wybrańców Smudy (on przetrwa do Euro, nie mam wątpliwości), to na inaugurację turnieju wystawimy w podstawowym składzie minimum czterech „obcokrajowców”, a w kadrze będzie ich jeszcze więcej (także kolejni delikwenci wyłowieni znikąd, których nazwisk jeszcze nie znamy). I będziemy pod tym względem rekordzistami na mistrzostwach. 16.37. O tym, skąd się biorą cenieni w świecie piłkarze WKS, przeczytacie tutaj. Tutaj wspominałem ich pierwszy reprezentacyjny sukces, a tutaj opowiadałem o najjaśniejszej gwieździe, która dla nas dziś nie zaświeci. Dzięki temu PZPN zapłaci za sparing nie 300 tys., lecz 200 tys. euro. To jak - śmiejemy się z afrykańskich reprezentacji czy dajemy im pieniądze, by zniżyli się i zechcieli z naszymi pokopać? 17.15. Ciekawe - na razie nasi niemal nie sprawdzają się z rywalami podobnymi do tych, z którymi grozi im zetknięcie w fazie grupowej Euro. Kanada, Tajlandia, Singapur, Kamerun, USA, Ekwador i WKS to inne kontynenty, od arcymocnej Hiszpanii uchroni nas wspólne rozstawienie w pierwszym koszyku, Bułgaria i Finlandia są zbyt słabe, by awansować. Tylko Rumunia, Serbia i Ukraina dają jakieś przeczucie, co może nas czekać w czerwcu 2012. Paradoks bardziej ponury - nasi nie zwyciężają, choć sparingpartnerzy istotnie grają sparingowo, a Smudę wbrew deklaracjom ewidentnie aż skręca od potrzeby pokonania kogokolwiek. W USA dokonał ledwie jednej zmiany, tak obawiał się zepsuć chwilę (niezłej gry). „Jak idzie, to nie wolno nic ruszać” - tłumaczył potem. 17.54. Przeglądam najnowszy „World Soccer”. Z rubryki o gwiazdach jutra dowiaduję się, że polscy kibice widzą w Kamilu Gliku... największy talent ze środka obrony od czasów Jerzego Gorgonia i Władysława Żmudy z MŚ’74. Przeoczyłem jakieś zniewalające podrygi Glika (za każdym razem, gdy dają mu pograć w Palermo - coraz rzadziej - zbiera recenzje fatalne, najgorsze w drużynie) czy wieszczony powszechnie upadek dziennikarstwa dotknął nawet mój ulubiony futbolowy miesięcznik? 19.55. Jest skład. Młody, w całości zestawiony z ułomnego pokolenia urodzonych w latach 80: Fabiański (25 lat) - Piszczek (25), Wojtkowiak (26), Jodłowiec (25), Sadlok (21) - Błaszczykowski (25), Matuszczyk (21), Murawski (29), Obraniak (26), Mierzejewski (24) - Lewandowski (22). Z tej obrony do inauguracji Euro przetrwa w podstawowej jedenastce być może tylko jeden gracz. Ale ta pomoc i ten atak mogą przetrwać w całości. Przyzwyczajajcie się. I wybaczcie przerwę w nadawaniu, zakłóciły je redakcyjny przeddedlajnowy zamęt i fochy bloksa. 20.23. Za chwilę zaczynają, ja jeszcze raz przeanalizowałem tzw. zasoby ludzkie i stwierdzam, że ewentualne powodzenie misji Euro 2012 (czyli uchronienie się od rechotu reszty kontynentu) wisi na trzech warunkach. 1) Ładnie dojrzewają trzej nasi w Borussii Dortmund, najważniejszym z punktu widzenia reprezentacji Polski klubie na świecie. 2) Adoptujemy jeszcze jednego-dwóch „obcokrajowców”. 3) O resztę dba świebodziński Jezus. Większy nawet od brazylijskiego! 20.55. Pierwszych trzech minut nie oglądałem, przez następny kwadrans nasi nie zbliżyli się do okolic, z których widać pole karne, a teraz 1:0! Gruby błąd WybrzeżoKościoSłoniowców, oni chyba nie zauważyli, że mają na murawie przeciwnika. A zdobywca bramki Lewandowski przypomniał, że w Dortmundzie - choć pewnie jest nieco rozczarowany początkiem - ma naprawdę niezły bilans snajperski jak na czas spędzony na boisku. Chwilę później też zachował się świetnie w polu karnym, wygrywając dwa fizyczne pojedynki z rywalami. Ja nadal wierzę, że to może być napastnik znakomity, na miarę czołowych lig europejskich. 21.20. Do przerwy 1:1. Gdyby nawet Polacy byli lepiej zorganizowani od przeciwnika, to przy tak koszmarnych indywidualnych błędach w obronie nie zdołają pokonać nikogo, kto kopie z sensem. Gervinho wyrównał, bo Wojtkowiak z Jodłowcem nie poradzili sobie w sytuacji, w której zagrożenie wydawało się minimalne - to naprawdę nie było dośrodkowanie mogące wywołać panikę czy choćby delikatne drżenie łydek. Niestety, nasi defensorzy od początku się trzęsą, chwilami mam wrażenie, że są przerażeni każdą koniecznością trafienia w piłkę. Całe szczęście, że przeciwnikom ewidentnie brakuje dopracowanego pomysłu na grę ofensywną... Co dobrego? Uspokajająco pewny Fabiański. No i Lewandowski, który ma szczęście do goli w debiutach, tym razem rąbnął niemal historycznie. To pierwszy cios w rywala z Afryki od 31 lat. 21.58. Pamiętacie podaną wyżej triadę niezbędną, by Euro jakoś przeżyć? Nasi z Dortmundu trochę sobie hulają na prawej flance, głównie tamtędy atakujemy, stamtąd też biliśmy rzut wolny. Zajął się nim obcokrajowiec Obraniak i jest 2:1 (kto pamięta ostatniego gola kadry strzelonego bezpośrednio ze wolnego?) Teraz zatem czas na świebodzińskiego Jezusa - jeśli sprawi, że nic nie stracimy, to i my, i przede wszystkim Smuda, będziemy mieli wreszcie zwycięstwo... 22.16. Znów asysta Matuszczyka, znów gol Lewandowskiego, smudowy stwór ewidentnie rozwija się ofensywnie. 3:1. Wiem, że w czasach skrajnej pogardy dla sparingów to zabrzmi absurdalnie, ale jestem pewien, że dzisiejsze zwycięstwo da naszemu treneiro niesamowitego kopa. Nie wierzyłem, gdy powtarzał, że wyniki go na razie nie obchodzą - bolało go, cierpiał, zatruwała mu ta porażkowo-remisowa passa życie całodobowo. Teraz odetchnie pełną piersią i upewni się, że znalazł już niemal całą podstawową jedenastkę, brakuje "tylko" stoperów i rezerwowych. Dziś możemy obawiać się już tylko jednego - wieczornego oblewania sukcesu;-) 22.53. Ależ dzień dla polskiego futbolu. Nasi wojacy z U-20 pobili na trawach wroga Szwajcarię, choć do przerwy przegrywali 0:2! Właściwie to cały tydzień jak z bajki. Przecież Panathinaikos uznał, że Barcelonie będzie się w stanie oprzeć tylko z Jackiem Gmochem jako wodzem;-) 