Już w ten weekend może się okazać, że najtrudniejszym rywalem, na jakiego mistrz Polski AD 2009 wpadnie w eliminacjach Ligi Mistrzów, będzie norweski Rosenborg. Ewentualnie szwajcarski FC Zurich.O nadchodzącej rewolucji uprzejmie donoszę, bo jej losy rozstrzygają się w cieniu niedzielnego losowania grup Euro 2008 (w tym samym miejscu - Lucernie), więc mniej uważni kibice mogliby sprawę przeoczyć.Wszystko zaczęło się przed wyborami prezesa UEFA. „Precz z dyktaturą pieniądza, precz z oligopolem najbogatszych klubów, trzeba wrócić do korzeni i przywrócić piłce nożnej jej romantyczny wymiar” - nawoływał w kampanii wyborczej kandydat Michel Platini. Brzmiał jak nawołujący lud do przewrotu polityk, który nawet stawia całkiem sensowne diagnozy, lecz proponowane terapie nie mają żadnego związku z rzeczywistością, więc obiecuje gruszki na wierzbie. I wygrał.Platini kreślił wizję przewrotu w Lidze Mistrzów. Chciał zabrać bogatym, by oddać biednym. Okroić rozgrywki z potęg angielskich, hiszpańskich, włoskich etc, by zaprosić kluby z drugiego europejskiego szeregu.Stopniowo jednak rewolucyjny zapał Francuza gasł. Krezusi stawiali twardy opór, a pójść na ustępstwa byli gotowi pod jednym warunkiem - jeśli zyskają coś w zamian.Dlatego zamiast rewolucji Champions League czeka rewolucyjka. (Szczegóły tutaj. Po włosku, ale to najczytelniejsza grafika, jaką znalazłem.) Owszem, o pięć miejsc w fazie grupowej będą się bili - w trzech rundach wstępnych - mistrzowie z lig sklasyfikowanych między 16. a 53. pozycją w rankingu UEFA. Ale zyskają też potentaci, bo nawet trzecie miejsce w kraju wystarczy im, by zakwalifikować się do LM bezpośrednio, bez konieczności mordowania się w eliminacjach. Sezon rozpoczną później, będą mieli dłuższe wakacje. Gdyby nowy system obowiązywał już w bieżącym sezonie, latem kwalifikacje ominęłyby Sevillę, Liverpool oraz Lazio. Bezpośredni awans uzyskałyby już nie 16, lecz 22 drużyny.Zmiany, o ile UEFA w ogóle je zaakceptuje, wejdą w życie w 2009 roku. Straci na nich nie kasta najbogatszych, lecz wyższa klasa średnia. Rosja, Ukraina, Czechy, Portugalia, Holandia, Grecja, Turcja. No i czwarte drużyny z najsilniejszych lig.Ale mistrz Polski zyska ogromnie. Z naszego punktu widzenia byłaby to nie rewolucyjka, lecz rewolucja.Nasz mistrz nigdy nie wpadłby na Barcelonę, Juventus czy Arsenal. Ba, nigdy nie wpadłby na wymienionych dwa akapity temu rywali z wyższej klasy średniej. Byłby dolosowywany do grupy mistrzów z lig sklasyfikowanych na miejscach 16-53 w rankingu UEFA.W tym roku byłyby to m.in. FC Zurich, Lewski Sofia, Beitar Jerozolima, Rosenborg, Salzburg, Crvena Zvezda, FC Kopenhaga, Elfsborg, Dinamo Zagrzeb. Z drużynami tej klasy Zagłębie Lubin biłoby się o pięć miejsc w Lidze Mistrzów.Przegłosują? Ja nie dowierzam, zresztą nikt tak naprawdę nie zna detali trzech projektów, które ma rzucić na stół Platini. Ale może jednak?PS. Z ostatniej chwili: przegłosowali!!! 