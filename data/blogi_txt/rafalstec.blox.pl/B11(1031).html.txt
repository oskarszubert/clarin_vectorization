Nie mam pojęcia, czy jakikolwiek korespondent przede mną obsługiwał finał Ligi Mistrzów poruszając się o kulach, ale kuternogi w biurze prasowym żadnego turnieju sportowego jeszcze nie widziałem, więc trochę prekursorsko się czuję. Do Rzymu odlatuję za kilka godzin, a od kilku dni interesuję się sprawami, którymi dotąd do głowy by mi nie przyszło się zajmować. Upewniam się, czy miasteczko dla fanów UEFA rzeczywiście postawi na wzgórzu obok Koloseum; wydzwaniam na Stadion Olimpijski i wypytuję o windy; mierzę odległość między biurem akredytacyjnym a miejscem konferencji prasowej; podryguję (skakać nie mogę) z radości na wieść, że spotkanie z Fergusonami i innymi Guardiolami odbędzie się na finałowym obiekcie, więc za jednym zamachem oblecę też treningi etc.Zdążyłem już się nasłuchać uwag, jakoby pomysł targania połamanej nogi do Rzymu z powodu meczu piłkarskiego był pomysłem zwyczajnie głupim, ale wygłaszały je osoby kompletnie oderwane od rzeczywistości, czyli nie mające pojęcia, że istnieje całkiem spore prawdopodobieństwo, iż w środę zobaczę albo najlepszą drużynę w historii Manchesteru United, albo najlepszą drużynę w historii Barcelony. A przecież oba kluby parę razy niezłe grupki futbolistów już zebrały.Jesienią 2002 roku byłem na derbach Santa Fe. Union grał z Colonem w okolicznościach typowych dla ligi argentyńskiej. Na stadion jechałem z uzbrojoną eskortą, w mieście panowało coś w rodzaju stanu wyjątkowego, boisko z obu dłuższych boków oddzielała od trybun fosa, za bramkami dostęp na plac gry miał uniemożliwiać wysoki na około dziesięć metrów parkan, zwieńczony kłębami drutu kolczastego. I ten jednak był niestraszny śmiałkom, którzy wspinaczkę rozpoczęli tuż po rozpoczęciu meczu. Gdy najwytrwalsi zbliżali się do szczytu, arbiter przerwał grę, bo choć kibice raczej nie mieli szans sforsować płotu, ryzykowali życiem, czyli upadkiem na twardy beton, wyściełany tylko papierami, które porywisty wiatr zatrzymał, gdy frunęły w kierunku murawy. Policjanci przyglądali się wspinającym dość obojętnie, do powrotu na trybuny namówili ich dopiero piłkarze Unionu.Najmocniej zapadli mi jednak w pamięć niepełnosprawni, których było na stadionie mnóstwo. Nielicznych znajomi wciągali wysoko na trybuny, większość siedziała w wózkach przy murku odgradzającym widownię od fosy. Czy raczej - miotała się. To było totalne delirium. Przy każdym groźniejszym ataku, agresywniejszym faulu lub kontrowersyjnej (czyli każdej) decyzji sędziowskiej niepełnosprawni wraz z całym stadionem wpadali w taki szał, że wielu zsuwało się na ziemię. Siedzący w najniższych rzędach podbiegali, wciągali ich z powrotem na wózki, wracali na swoje miejsca. Mijało kilka minut, inwalidzi znów wchodzili w niekontrolowany ruch wirowy, znów lądowali na dupach, znów podnosili ich sąsiedzi etc. I tak po ostatni gwizdek... 