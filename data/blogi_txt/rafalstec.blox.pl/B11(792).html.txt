Dotąd los Lechowi Poznań w Pucharze UEFA sprzyjał, najpierw kojarząc go z nisko rozstawioną Austrią Wiedeń, a w kolejnej rundzie podarowując mu jedną z dwóch najsłabszych grup. Dziś los sprzyjać mu przestał.Jeśli zerknąć do ligi włoskiej i prześledzić ostatnie mecze Udinese, rywal niespecjalnie straszy. Zajmuje ledwie 11. miejsce w tabeli, niedawno poniósł pięć porażek z rzędu, w minioną niedzielę w szokujących dla fanów okolicznościach roztrwonił prowadzenie z Lazio 3:0. Czarna rozpacz, zwłaszcza że nadchodzi seria gier trudnych, począwszy od starcia na San Siro z poranionym, dyszącym od chęci odkucia się na kimkolwiek Milanem.Ale to wszystko pozory. Kryzysy się zdarzają, kryzysy się przezwycięża. Nawet wspaniała wiosną Roma przed chwilą stękała w okolicach strefy spadkowej, zanim się podniosła i zaczęła wygrywać mecz za meczem. Udinese też się z zapaści wydobędzie i prawdopodobnie odzyska formę zbliżoną do tej z początku jesieni, którą spędziło w samym czubie Serie A. Potencjał ma spory. Reprezentacji Włoch, przecież aktualnym mistrzom świata, zdarzało mu się ostatnio dostarczać aż trzech ofensywnych piłkarzy - prawoskrzydłowego Simone Pepe oraz napastników Fabia Quagliarellę i najlepszego wśród nich Antonio di Natale, autentyczną gwiazdę calcio.Gdyby Lech miał zagrać z Udinese (notabene klubem też stawiającym od lat na młodzież) jutro, byłbym spokojny. Mecze rozgrywane w lutym będą wyzwaniem o niebo trudniejszym. Rywale przystąpią do nich w pełni sezonu (poznaniacy jeszcze przed rundą wiosenną), a zdaje mi się wręcz niemożliwe, by do tego czasu wciąż grali mizernie. Oj, będzie musiał Franciszek Smuda pogłówkować, by zrewanżować się za tamto 0:3 w Udine - sprzed dekady, jeszcze z czasów widzewskich.PS Swoją drogą na Włochów trener Lecha wpada niebywale często: 1:3 i 0:4 Widzewa z Parmą (1997), 1:0 i 0:3 Widzewa z Udinese (1997), 1:1 i 1:2 Wisły z Parmą (1998), 1:0 i 0:2 Wisły z Interem (2001). 