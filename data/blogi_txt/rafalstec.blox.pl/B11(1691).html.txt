Wracam z Chorzowa do Warszawy uraczony całkiem smacznymi derbami Śląska i tak sobie myślę, że gdyby faworyzowany Górnik jakimś cudem wyrwał Ruchowi remis, mógłbym nakarmić was tutaj klasykiem pisania o sporcie, czyli esejem o niesprawiedliwości futbolu, którego bogowie niekiedy za dobrą grę karzą, a za złą - wynagradzają.Gospodarze od początku, mimo skandalicznych warunków pracy (czytaj: pogody pod psem), usiłowali tkać w miarę sensowne akcje ofensywne, natomiast zabrzanie na połowie przeciwnika posłusznie tracili głowy, niemal zawsze wybierali rozwiązania możliwie niemądre i jeszcze na domiar złego niecelnie podawali. Grali słabiuteńko. Ocaliły ich (no, prawie ocaliły) dwa odosobnione kopnięcia Jerzego Brzęczka, dające gola i asystę. Obserwowanie każdego gestu lidera Górnika było zresztą osobną przygodą w meczu pełnym przygód - szybko się wściekł, szybko zaczął rugać partaczących kolegów, a kiedy uderzył z dystansu na remis 1:1, wydawało się, że zadziałał siłą woli, że nie chciał kopnąć piłki, lecz całą drużynę.Jeden trener Henryk Kasperczak psioczył trochę na poziom gry, reszta widzów wolała oblizywać się po popołudniu kipiącym emocjami. Ja skłaniałbym się ku ocenie Kasperczaka, gdybym nie widział, że piłkarze - zmagający się z orkanem Emma i uporczywym deszczem - czuli się na boisku mniej więcej tak, jak ja teraz z laptopem na kolanach w samochodzie. Też jeździcie po naszych drogach, więc wyobrażacie sobie, jak się muszę nabiedzić, żeby skaczący komputer nie wyrżnął mnie w szczękę.Nie o samym futbolu jednak chciałem. Wyjątkowo często łypałem dzisiaj na trybuny, bo ligowego na szlagieru na 40 tysięcy ludności jeszcze na własne oczy nie widziałem. Nie widziałem też wcześniej konferencji prasowej w Orange Ekstraklasie, która byłaby tłumaczona na niemiecki, a ta była - do Chorzowa przyjechali również kibice zza zachodniej granicy, a za nimi podążyli dziennikarze (ponoć, ja ich nie spotkałem).W ogóle okoliczności zdawały się nietypowe. Najpierw znalazłem odlotowego przewodnika w autorze Czadobloga, więc łykałem dodatkowo delicje niegwarantowane przez bilet. Jeszcze w drodze na chorzowskiego mamuta dowiedziałem się, gdzie w Katowicach przed wojną stał pierwszy narodowy stadion, gdzie Ślązacy stawiali najtwardszy i najdłuższy opór hitlerowcom, gdzie po parku biegali Ernest Pol i Włodzimierz Lubański, a gdzie był luksusowy dom publiczny. A potem zadziwiły mnie trybuny. Stadion wytrwał 41 minut (czyżby rekordowe 41 minut?), zanim zaintonował najpopularniejszy ligowy song - „Jebać, jebać PZPN”; jeszcze pół godziny dłużej czekaliśmy na chór wulgaryzmów wymierzony w przeciwnika, tłum koncentrował się na dopingowaniu swoich; wreszcie wśród transparentów przeważały związane ściśle ze sportem, w dodatku pomysłowe. Całość, poza drobnymi incydentami, które tym razem zmilczę, była spektaklem mimo wszystko na poziomie i daje nadzieję na przyszłość o niebo ładniejszą od teraźniejszości.Rozkołysany tłum i zdeterminowani piłkarze uruchomiły wyobraźnię. Zacząłem sobie w głowie rozrysowywać, jak to wszystko może wyglądać już niebawem, w okolicach Euro 2012. Zobaczyłem stadiony nowoczesne, na których widz siedzi tuż przy boisku, bez oddalającej go od murawy bieżni, i łatwiej mu chłonąć wszystkie niuanse gry. Zobaczyłem stadiony rzeczywiście wypełnione, na których nie potrzeba stref buforowych, więc z trybun nie straszą łyse placki sektorów niezaludnionych. Zobaczyłem stadiony pojemniejsze, na których 40-tysięczna frekwencja jest wydarzeniem, ale niekoniecznie wydarzeniem ćwierćwiecza.Bo jeśli moda na ligę wybucha dziś, w trakcie korupcyjnego skandalu wszech czasów, to znaczy, że jutro powinno być tylko lepiej. 