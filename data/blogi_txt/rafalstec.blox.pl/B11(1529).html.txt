Sławnego piłkarza Cristiano Ronaldo sponiewierała grypa. Na szczęście nie świńska - jak poinformował dla uspokojenia naszych skołatanych nerwów Real Madryt - w każdym razie zaniemogło biedactwo. Dręczy sławnego piłkarza kaszel? Gorączka? Inne boleści, obezwładniające uczucie wyczerpania i ogólnego rozbicia? Nie wiemy, objawów klub nie podał. Wiemy tylko, że rozłożony grypą Ronaldo nie dotarł na zgrupowanie reprezentacji Portugalii i nie zagra w dzisiejszym sparingu. Wybuchła aferka. Rodacy gwiazdora w jego cierpienie nie wierzą, nie chcą współczuć, podejrzewają najgorsze - że się młodzian niepatriotycznie od służby dla ojczyzny wymiguje. I właściwie trudno im się dziwić, skoro Portugalia sprawdzi się dzisiaj z Liechtensteinem. Zestaw kuriozalny, nie ma w świecie innej czołowej reprezentacji, która równie często grywa towarzysko z kompletnymi patałachami. Konkurenci szukają zazwyczaj przeciwników porównywalnej klasy, tymczasem Portugalczycy w ostatnich trzech latach rzucali wyzwanie Estonii, Wyspom Owczym, Gruzji, Kuwejtowi, Luksemburgowi. No i Liechtensteinowi. Co drugi ich sparing wywołuje chichot rozsądniejszych kibiców. To już nawet bysiory Beenhakkera szukają trochę większych do bicia. Mierna klasa rywali tylko wzmaga chorobę gnębiącą wszystkie reprezentacje, których selekcjonerzy powołują gwiazdy renomowanych klubów, skupione na rywalizacji w ligach i europejskich pucharach. Najwięksi mają dziś kadrę narodową w głębokim poważaniu, lekceważenie coraz ciężej przychodzi im ukrywać, perspektywa każdej środy pełnej reprezentacyjnych sparingów lub mniej ważnych meczów o stawkę wywołuje wśród nich epidemię. Kręcą ich w najlepszym razie mistrzostwa świata lub kontynentu (i to nie zawsze, Kaka z Ronaldinho rezygnowali z Copa America). Zauważałem to po wielokroć i nie zauważałbym po raz kolejny, gdyby znienacka nie uderzył mnie casus Portugalczyków. U nich to dopiero szaleje zaraza! Pamiętacie eliminacje do Euro 2008? Portugalia nie pokonała żadnej z czołowych drużyn grupy - z Polską było 1:2 i 2:2, z Finlandią 1:1 i 0:0, z Serbią 1:1 i 1:1. Śledzicie eliminacje do przyszłorocznego mundialu? Portugalia uległa u siebie Danii 2:3, by potem bezbramkowo zremisować z Albanią oraz Szwecją (dwukrotnie). W grupie wyprzedzają ją nawet słabowici Węgrzy. Owszem, na mistrzowskich imprezach C. Ronaldo i spółka sprężają się, wygrywają, wypadają nieźle. Jeśli jednak zebrać ich wyniki na długim dystansie, to, biorąc pod uwagę klasę graczy ściąganych z najpotężniejszych klubów, zawodzą notorycznie, dla kraju grając dobrze od święta. W rankingu FIFA zsunęli się na beznadziejne 17. miejsce, pod Australię, Danię, Serbię, Szwajcarię, USA, Grecję czy Chorwację. Nie umiem znaleźć innej mocnej w futbolu nacji, której czołowi piłkarze sugestywniej przekonywaliby, że reprezentację mają w dupie. Zdrowym piłkarzom Realu zalecam oczywiście regularne - nawet nadmiernie regularne - mycie rąk. Nie płukanie, a uczciwe mycie - mydłem i gorącą wodą. Ponoć działa skuteczniej niż najlepsze szczepionki. 