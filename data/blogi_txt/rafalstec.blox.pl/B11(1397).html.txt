Momenty były. Szokujące. Gdyby ktoś postawił po południu dziesięć złotych na kombinowany zakład, że:  1) San Marino wykona pierwszy rzut rożny; 2)  San Marino wykona po kilkudziesięciu sekundach rzut karny; 3) Łukasz Fabiański tego karnego obroni; zostałby pewnie milionerem.Bałem się zwłaszcza przed golem na 2:0. Poprzednio tak się trząsłem chyba na „Obcym, ósmym pasażerze Nostromo”. Ale wtedy mały byłem. Właściwie to dobrze wam tak wszystkim. Wnerwiły mnie podejrzenia - wyrażane bezczelnie, wprost - że we wpisie podnoszącym napięcie przed dzisiejszym bojem Polaków o wszystko robiłem sobie niby z piłkarzy San Marino jaja. Zezłoszczony zanurkowałem w przerwie w statystykę, żeby porównać nieporównywalne i przynajmniej częściowo udowodnić (wymiernie!), że gardzący paką Giampaolo Mazzy tkwią w grubym błędzie.Znalazłem aż cztery reprezentacje, które nigdy z nikim nie wygrały. Ba, nigdy nawet nie zremisowały.Timor Wschodni oraz Montserrat proponowałbym usprawiedliwić i talentu tamtejszych gwiazd ostatecznie nie przekreślać. Pierwsi rozegrali dotąd ledwie 6 meczów, drudzy - 12 meczów. A im rzadziej grasz, tym szanse na zwycięstwo jednak mniejsze. Montserrat stoczył zresztą co najmniej jeden heroiczny bój, przegrywając z Antiguą i Barbudą 4:5. (Oficjalna witryna FIFA nie podaje, dlaczego Antigua grała razem z Barbudą, czyli dwóch na jednego to banda łysego, jak mówili moi kumple z dzieciństwa).Dla Samoa Amerykańskiego oraz Guam żadnego wytłumaczenia już nie znajduję. Podejrzewam, że zwyczajnie szkolenie u nich leży.Najgorszą reprezentację na planecie ma Guam. Piłkarze z tej wysepki na Pacyfiku ponieśli 27 porażek, na każdą z nich przypadały przeciętnie stracone 8,9 bramki. Najlepszy mecz rozegrali przed pięcioma laty. Wyjazdowy sparing z Mongolią przegrali zaledwie 0:2.Piłkarze Samoa przegrali tylko 26 meczów - tracą średnio 7,9 gola, w swoim najczarniejszym okresie trzy razy z rzędu musieli znieść porażkę dwucyfrową. To oni jednak ponieśli legendarną, najwyższą w historii oficjalnego futbolu reprezentacyjnego klęskę. Wredni Australijczycy wtłoczyli im 31 bramek:Wolałbym oglądać przed chwilą takie jaja, nie horror. Nawet gdybym z gry wiedział, że Szwajcaria (z trenerem Ottmarem Hitzfeldem) przegra dzisiaj z Luksemburgiem, Słowacja ze Słowenią, a Czesi zremisują z Irlandią Płn. Jestem wyczerpany, na żadne pohorrorowe refleksje - albo okrzyki: wiwat, wszyscy w grupie już stracili punkty - mnie nie stać.Ale apeluję, by rewanż z San Marino na wszelki wypadek tylko retransmitować. Po godz. 23. 