Wznoszą ją katarscy szejkowie, którzy włoskimi rękami plądrują ligę włoską. Dyrektor sportowy Leonardo (połowę sportowego życia spędził w Mediolanie) oraz trener Carlo Ancelotti (więcej niż połowę sportowego życia spędził w AC Milan) nie wyszukują obiecujących graczy na innych kontynentach albo na pomniejszych europejskich stadionach, lecz wykorzystują finansową wszechpotęgę właścicieli Paris Saint Germain, by przeprowadzać systematyczny rozbiór Serie A. Zaciągnęli do siebie już siedmiu ludzi znanych z włoskich boisk (nie udało im się tylko z Alexandre Pato), cały czas zabiegają o następnych. Dla PSG grają już: Javier Pastore (wzięty za 43 mln euro, z Palermo), Ezequiel Lavezzi (31 mln, Napoli), Thiago Motta (10 mln, Inter Mediolan), Jeremy Menez (9 mln, AS Roma), Mohamed Sissoko (8 mln, Juventus), Salvatore Sirigu (3,5 mln, Palermo), a także Maxwell - kupiony co prawda od Barcelony (4 mln), lecz mający kilkusezonową przeszłość w Interze. Następny będzie utalentowany, 19-letni Marco Verrati (11 mln mogące wzrosnąć do 15 mln, Pescara), który zaczynał jako ofensywny pomocnik, ale w minionym sezonie został przesunięty do środka boiska. Najagresywniej PSG wyrywa jednak króla strzelców Zlatana Ibrahimovicia oraz najlepszego obrońcę Serie A Thiago Silvę. Szwed nie bardzo palił się do kolejnej zmiany ligi (grał już w szwedzkiej, holenderskiej, włoskiej, hiszpańskiej), ale 12 mln euro jego rocznej pensji netto poważnie obciąża budżet Milanu, a jego agent odbył dziś czterogodzinną naradę z Adriano Gallianim (na razie wiemy głównie tyle, że zjedli sushi). Brazylijczyk natomiast niedawno przedłużył kontrakt do 2017 roku, ale bossowie z San Siro są kuszeni przez paryżan gigantycznymi pieniędzmi - ponad 60 mln euro za obu gwiazdorów - które mogliby przeznaczyć na pozyskanie kilku graczy. Mediolańczycy od kilku lat utrzymują szatnię w stanie permanentnej rewolucji, więc ryzykowaliby szaleńczo. Zwłaszcza oddając Thiago Silvę pozbyliby się idealnego kandydata na fundament drużyny i ostatniego piłkarza w kadrze, który od wielu sezonów decyduje o jej sile. To byłby ostateczny demontaż Milanu. A dla paryżan oba transfery oznaczałyby możliwość wystawienia w Lidze Mistrzów jedenastki łudząco przypominającej drużynę marzeń Serie A, w dodatku skompletowanej w kilkanaście miesięcy:﻿ 