Z Moskwy wracałem za długo i z przygodami; potem czwarty odcinek Indiany Jonesa też ciągnął się za długo, w dodatku przynudzał przygodami niegodnymi całej serii i niezdolnymi wyrwać mnie z obojętności; teraz czytam, że kadencja trenera Chelsea Avrama Granta, choć pękająca od przygód, trwała króciutko. Narwaniec Roman Abramowicz zgodnie z oczekiwaniami odprawił go, najwyraźniej nie doceniając Izraelczyka zasług dla awansu londyńskich piłkarzy do finału Ligi Mistrzów.Sam powątpiewam - podając rzecz z delikatnością, na którą finalista Ligi Mistrzów jednak zasługuje - w kompetencje Granta, ale to nie ja go zatrudniłem, a od właściciela klubu wymagałbym jednak pewnej konsekwencji. Ale skoro jest już po herbacie, to nie będę rozczulał się nad losem anonimowego trenera z piłkarskiej prowincji, któremu trafiła się bajkowa przygoda w jednym z największych klubów świata, lecz zuchwale zaproponuję idealnego następcę. Abramowicz rozważa ponoć trzy kandydatury - Roberto Manciniego, Franka Rijkaarda i Guusa Hiddinka. Wszystkie z wadami. Mancini uchodzi za narcystycznego aroganta, który każdą polemiczną uwagę traktuje jak obelgę, co w przeładowanej rozdętymi ego Chelsea - znacie klub z większą liczbą osobowości, nawet wśród asystentów asystentów? - sielanki raczej nie wróży. Rijkaard także poległ właśnie na odcinku zarządzania ekipą nadludzi (we ich mniemaniu oczywiście). Wreszcie Hiddink - świetnie sobie radził z Australijczykami, Koreańczykami czy Eindhovenami, ale jego próbki z futbolowymi superprodukcjami zdarzały się rzadko i nie przekonywały.Choć wszyscy wymienieni są pierwszorzędnymi fachowcami, wskazałbym lepszego. Jose Mourinho. Tak, wiem, Portugalczyk wyhodował wśród kibiców spory elektorat negatywny, sam ani myślę podtrzymywać wizerunek nieomylnego trenerskiego guru, który przegrywa jedynie z wymierzonymi w jego perfekcyjne plany spiskami reszty świata. Lepszego kandydata jednak nie widzę.Po pierwsze, z tercetu szkoleniowców Chelsea odpowiedzialnych za jej ostatnią pięciolatkę - dającą jej pod pewnymi względami prymat w Europie - to on firmował i inspirował większość jej sukcesów. Po drugie, potrafił ściągać na siebie całe zainteresowanie mediów, zapewniając ochronę graczom drużyny stanowiącej wyjątkową pokusę dla nie tylko brukowych dziennikarzy, na Wyspach dysponujących niezwykłą siłą rażenia (radzenie sobie z mediami staje się dzisiaj elementarzem w warsztacie szkoleniowca). Po trzecie, być może najważniejsze, wciąż żywa pozostaje jego ścisła więź z londyńskimi gwiazdami, które szykują się do gremialnej emigracji. Drogba, Lampard, Carvalho etc - nie za dużo tych niepewności? Gdyby odeszli, to czy da się scalić zakupione w zamian nowe gwiazdy w drużynę? (Najbardziej po jesiennej dymisji cierpiał Drogba. W autobiografii wyznał wręcz, że nigdy nie chciał przenosić się do Londynu, ale szefowie Olympique Marsylia wypychali go z klubu, a agent przekonywał, że byłoby głupotą odrzucać bajoński kontrakt. - Miałem nadzieję, że obleję testy medyczne. Myślałem o Chelsea z niesmakiem - napisał. Zresztą przed tłumną rejteradą najlepszych ze Stamford Bridge publicznie ostrzega Ricardo Carvalho).Pozostaje jeszcze mój prywatny - dziennikarski - punkt widzenia. Chciałbym powrotu Jose „Wielkiej Gęby” Mourinho, z nim byłoby zwyczajnie ciekawiej. Dla mnie każdy dzień jego bezrobocia to jakaś strata, bo chociaż tanim efekciarstwem niektórych gadułów gardzę, to u Portugalczyka, nawet jeśli mnie irytował, widzę jedną niepodważalną - z mojego, powtórzę, dziennikarskiego punktu widzenia - zaletę. On skandalizuje barwnie i inteligentnie. Dziś żegnał Granta w żenującym stylu, ale generalnie to kawał złośliwca z biglem. Chce mieć Abramowicz adventurous style? Na boisku gwarancji przygód nie będzie nigdy. O gwarancję przygód poza boiskiem łatwo. Wystarczy przeprosić się z Mourinho.PS Tutaj przeczytacie refleksje po zwolnieniu Granta zaprzyjaźnionego blogera Michała Okońskiego, z którego wpisem właściwie w pełni się zgadzam, choć z opinią o Aleksie Fergusonie rzekomo zawsze wypowiadającym się z klasą - w przeciwieństwie do Mourinho - pewnie bym polemizował. Ale to oczywiście zupełnie odrębny temat. 