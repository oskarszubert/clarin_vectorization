Pamiętacie, skąd podnosił reprezentację Polski Franciszek Smuda? Leżała na przedostatnim miejscu w grupie eliminacji do mundialu, tylko nad listonoszami i bankowcami z San Marino. Od tamtej pory przeobraziła się w drużynę, która z 14 meczów przegrała ledwie jeden. I dała powody sądzić, że w przeciwieństwie do grup Engela, Janasa i Beenhakkera dorosła do wyzwania na miarę imprezy rangi mistrzowskiej. Doceńmy to. Owszem, Smuda nie budował na gołej ziemi. Miał szczęście, że rozkwitnął mu Kuba Błaszczykowski, który wystrzelił dzisiaj pocisk na miarę najpiękniejszego gola turnieju. Miał szczęście, że rozkwitnął Robert Lewandowski - klasę dortmundczyka dostrzegaliśmy nawet, gdy w klatce zamykali go Aleksiej Bieriezucki i Siergiej Ignaszewicz, czyli najlepiej znająca się para obrońców na Euro, od 2004 roku rozgrywająca obok siebie kilkadziesiąt meczów w sezonie - i w CSKA Moskwa, i reprezentacji kraju (choć niekoniecznie w środku defensywy). Nie szczęściu jednak nasi piłkarze zawdzięczają, że wreszcie nie odstają od przeciwników fizycznie. Rosjanie, pomimo reputacji zwierzęco wytrzymałych, ani przez chwilę nie wydawali się silniejsi, szybsi, bardziej zdecydowani. Nie szczęściu piłkarze zawdzięczają, że nie odstają taktycznie. Dziś utwierdziłem się w przekonaniu, że Smuda w meczu z Grecją nie stracił głowy, lecz działał na chłodno (inna sprawa, czy miał rację). Na Rosję przygotował precyzyjny plan, a drużyna skrupulatnie go realizowała. Wzniosła przed własnym polem karnym wieloosobową zaporę, nie rwała się do brawurowych ataków, cierpliwie wyczekiwała na ruch Rosjan. Działało. Szybkonodzy rywale nie szusowali między polskimi nogami tak, jak szusowali między czeskimi. Tak mądrze za kadencji obecnego selekcjonera Polacy jeszcze nie grali. A w tę mądrość wątpiłem najmocniej. Nie szczęściu piłkarze zawdzięczają, że zdołali zachować pełną synchronizację ruchów, choć jest wśród nich najwięcej - na tle wszystkich finalistów Euro 2012 - ludzi, którzy poznali się kilka chwil temu, ewentualnie miesiącami lub latami leczących kontuzje. Jeszcze raz przywołajmy Bieriezuckiego i Ignaszewicza, ćwiczących się w telepatycznej komunikacji przez osiem lat wspólnego grania. Nie szczęściu piłkarze zawdzięczają, że wreszcie wyglądają na świadomych, w jakim celu zostali na mistrzostwa wzięci. Tworzą drużynę. Pełną kłujących w oczy przywar, ale drużynę. Nie szczęściu wreszcie piłkarze zawdzięczają, że ich szef sprawia wrażenie postępującego racjonalnie. Rozgrywa turniej. Remis w pierwszym meczu mu odpowiadał (biorąc pod uwagę przebieg wydarzeń), więc nie parł po triumf za cenę zwiększenia ryzyka porażki. W drugim pożądał już zwycięstwa, więc interweniował odważniej - aż dwie z trzech jego zmian miały wzmocnić ofensywę. Jeszcze nie wiemy, czy nasi się dokopią do ćwierćfinału, ale już wiemy, że przeżywamy najpiękniejszy futbolowy turniej w XXI wieku. Koniec z nieśmiertelnymi meczami o zachowanie twarzy, trzeci mecz wreszcie będzie miał gigantyczną stawkę. Na razie jestem wdzięczny selekcjonerowi przede wszystkim za to - uwolnił mnie od tortury oglądania bojów o honor.﻿ 