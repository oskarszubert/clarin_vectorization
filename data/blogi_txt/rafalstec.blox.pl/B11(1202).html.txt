W Klagenfurcie wyszło słońce, mój wrodzony krytycyzm został już całkowicie wyparty przez tępą kibicowską wiarę w epokowy triumf, oglądamy w stadionowym biurze prasowym bohaterską walkę Austriaków, którzy chcą udowodnić, że wyższość Chorwatów jest złudzeniem, że nie grają w piłkę słabiej, że wcale nie muszą przegrać.Patrzę na nich i łapię się na myślach wręcz obrazoburczych: jeśli Polacy nie pobiją za chwilę Niemców, jakoś to przeżyję. Byle pokazali, że potrafią na boisku umierać jak Austriacy.Gospodarze przegrywają, mecz od początku im się - sięgając do terminologii polskiej myśli szkoleniowej - nie układa. Gołym okiem widać, czego natura im nie dała, a czym w nadmiarze obdarowała rywali. Ale budzą Austriacy podziw. Szarpią się, jakby chcieli razem z piłką wkopać do bramki wszystkich Chorwatów, ich zapał pewnie nie wyschnie nawet po ostatniej wylanej kropli potu. Tylko tyle i aż tyle. Chcę zwycięstwa nad Niemcami, ale jeśli go nie będzie, wystarczy mi to, co dają rodakom Austriacy - zaciekłe, bliskie transu parcie ku niemożliwemu. 