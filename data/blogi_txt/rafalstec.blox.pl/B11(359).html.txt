Zobaczyliśmy już prawie wszystkich uczestników Euro 2008, co moim zdaniem nie uprawnia nas do wyciągania wniosków sięgających ostatecznych rozstrzygnięć, ja w każdym razie nie odważyłbym się zgadywać, jak będzie wyglądać rozdanie medalowe. Gdyby futbolem rządzili ci, co ładnie zaczynają, wiedlibyśmy ostatnio szczęśliwe życie pod dyktaturą argentyńską, a Holendrzy nie płakaliby, że mistrzami czegokolwiek zostali tylko raz. Nie będę więc wróżył, podzielę się jedną obserwacją - drobną, acz istotną.Otóż żadna drużyna na turnieju nie strzeliła jeszcze wyrównującego gola. Wystarczy wbić jednego, by wygrać.Wszyscy zaczynają mecze dość podobnie. Z głowami mocno osadzonymi na karku, nie pozwalając nogom wyprzedzić myśli, unikając ryzyka, wypróbując cierpliwość przeciwnika i ćwicząc własną. Klincz trwa do pierwszego błędu z poważnymi konsekwencjami. Wtedy przegrywający reaguje - jedni gwałtownie, inni umiarkowanie, jeszcze inni leniwie - wzmożonym parciem do przodu, co jeszcze niczym niezwykłym jest. Uderza, że niczyje zrywy nie przynoszą skutku, że gra toczy się do pierwszej wykorzystanej przez rywala wpadki. Jedyny mecz remisowy - Francji z Rumunią - skończył się bez bramek, pozostałe usiłujących odrabiać straty albo wpędzały we frustrację, albo karały kolejnymi ciosami.Karykaturalny wprost wariant tej fabuły zobaczyliśmy w meczu Holendrów z Włochami. Gol strzelony w niezwykłych okolicznościach (nawet van Nistelrooy myślał, że jest na spalonym, rywale też nie znali przepisu, który pozwalał go uznać) wywołał na boisku rewolucję, otworzył „Pomarańczowym” przestrzeń na przeprowadzenie skończenie pięknego kontrataku, stworzył warunki idealne, by dali koncert. Uniemożliwił nawet docenienie tego, co Włosi zrobili dobrego. A trochę jednak zrobili i holenderski bramkarz van der Sar napocić się musiał. (Choć, śpieszę dodać, mistrzowie świata po mistrzowsku rzeczywiście nie zagrali. Też nie pojmuję, dlaczego trener Donadoni, który cały sezon oglądał Milan na kolanach, postanowił oprzeć reprezentację na mediolańskim tercecie Gattuso - Pirlo - Ambrosini. Oni wygrali już wszystko, mający za sobą doskonały sezon De Rossi i Aquilani z Romy wypalić się jeszcze na pewno nie zdążyli).Ba, ci, którzy strzelają pierwszego gola, nie tylko nie dopuszczają do wyrównania. Oni nie pozwalają sobie na jakiekolwiek straty, jedna jedyna Hiszpania nie wygrała do zera. Wygląda na to, że wszyscy zadowoleni z wyniku bronią na Euro 2008 perfekcyjnie. W trwającym właśnie spotkaniu Grecji ze Szwecją też wróżę 1:0, ewentualnie 0:1. W tym stosunku broniący tytułu piłkarze Rehhagela zwyciężali przecież w ćwierćfinale, półfinale i finale poprzednich mistrzostw.Polacy niech patrzą i się uczą. Z Austrią muszą grać nie tyle starannie, co z obsesyjną pedanterią. Zwłaszcza organizując akcję na własnej połowie, gdzie straty kosztują najwięcej. Wyrównującego gola nie potrafili na Euro 2008 strzelić znacznie lepsi od nich. 