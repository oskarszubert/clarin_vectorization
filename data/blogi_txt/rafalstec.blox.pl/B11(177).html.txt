W środę Mauricio Baldivieso skończy 13 lat. W weekend, jeszcze jako 12-latek, zadebiutował w lidze boliwijskiej. Najwyższej, tej dla dorosłych. Ponoć ustanowił rekord globu, na pewno prześcignął Peruwiańczyka Fernando Garcię, który w 2001 roku spróbował profesjonalnego futbolu jako niespełna 14-latek. Niestety, do Barcelony ani Manchesteru wciąż się nie przebił. Mauricio wbiegł na boisko kilka minut przed ostatnim gwizdkiem. Szybko się rozpłakał, po ostrym zagraniu przeciwnika pomocy udzielał mu lekarz. Chłopiec wrócił jednak do gry i dotrwał do ostatniego gwizdka. Powołał go Julio Cesar Baldivieso, ojciec i zarazem trener klubu Aurora (jako piłkarz wystąpił na mundialu w 1994 roku), który interweniującego rywala zwyzywał od kryminalisty. „Kryminalistą jeszcze gorszym” obwołał sędziego, bo ten nie wyjął żółtej kartki. Ja tam bym wolał, żeby opamiętał się tatuś, choć kryminalistą go nie nazwę. Jeszcze dziecko usłyszy... 