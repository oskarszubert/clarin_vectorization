Wigilia finału Ligi Mistrzów Manchester - Chelsea. Siedziałem na corocznie odprawianym rytuale konferencji prasowych i zachodziłem w głowę, kto cierpi bardziej: piłkarze i trenerzy czy dziennikarze. Ja w każdym razie niniejszym dokonuję wstydliwej dla reportera autodenuncjacji: otóż zazwyczaj, zwłaszcza na podobnych zlotach, mam gdzieś, co bożyszcza tłumów wygadują przed lasem mikrofonów i dyktafonów, interesuje mnie tylko - i ekscytuje - co wyprawiają na boisku.Im raczej też nie chce się kłapać. Frank Lampard pragnął minionego wieczoru tylko jednego - by żaden mniej subtelny pismak nie zapytał go o śmierć matki (w tej sprawie przedstawiciel UEFA wystosował do zebranych specjalną prośbę jeszcze przed konferencją). Znużony John Terry niby wybąkiwał jakieś odpowiedzi na pytania, ale tak naprawdę ocknął się dopiero, gdy zajmujący sąsiednie krzesło trener Avram Grant trącił go, że może już wyjść. Wesley Brown wysiedział do samego końca, ale ja do teraz mam wrażenie, że w ogóle nie przyszedł. Tylko mamroczący Rio Ferdinand zdradzał ludzkie cechy - rozglądał się ze ściągniętymi brwiami i groźnie łypał, jakby chciał solówy i szukał na sali ofiary. Uśmiechnął się raz. Tubylczy dziennikarz zapytał, czy jego kolega z defensywy Manchesteru Nemanja Vidić - były piłkarz Spartaka Moskwa - opowiadał mu o wyjątkowej atmosferze na stadionach w stolicy Rosji. - Nic nie wspominał - rzucił obrońca MU. I zarechotał.Przebił go trener Chelsea, którego prowadzący spotkanie zagadnął, czy przed wysłuchaniem pytań nie chciałby wygłosić jakiegoś oświadczenia. Avram Grant chciał. Ujął sprawę lapidarnie. - Mogę już sobie pójść? - spytał. (Potem najciekawiej opowiadał o tym, jakie ma plakaty w gabinecie i skąd czerpie inspirację. Wymienił Mahatmę Gandhiego, Churchilla, Michaela Jordana, Anwara Sadata, Martina Luthera Kinga i Muhammada Alego).Powiedziałbym, że dziękuję, postoję, gdyby nie Alex Ferguson. Już się swego czasu tutaj  spowiadałem, że widzę w nim najfajniejszego dziadka na świecie, a parę godzin temu Szkot jeszcze mnie dodatkowo w sobie rozkochał, bo jako jedyny w smętnawym towarzystwie miał księżyc na twarzy i ogólnie sprawiał wrażenie, jakby finał Ligi Mistrzów sprawiał mu niebywałą frajdę. Bohatersko zniósł nawet przymilne, średnio związane ze środowym meczem pytanie japońskiego dziennikarza - Azjaci są niezawodni, już się przyzwyczaiłem - czy Cristiano Ronaldo na pewno w przyszłym sezonie zagra w Realu Madryt. A na koniec krzyknął sir Alex do zebranych: Kocham was! Przybyłem tutaj zawrzeć pokój! (Dla niewtajemniczonych: sir Alex od zawsze ma z prasą, delikatnie mówiąc, na pieńku.).Tak, wiem, wylałem z siebie wpis trochę o niczym - na złość, uznałem, że inne są zbyt ciekawe - dlatego skończę treściwie. Uderzyło mnie, że trzej z czterech zaproszonych na konferencję to obrońcy, choć przed obiektywy i kamer wypycha się raczej napastników. Potraktować to przed finałem proroczo? Symbolicznie? Zagadnąłem angielskich kolegów po fachu, którzy oczywiście - to żadna niespodzianka - całkowicie się ze mną zgodzili, że Manchester United ma dwie twarze: bezkompromisowo ofensywną w lidze angielskiej i przynudzająco wyrachowaną w Lidze Mistrzów. Poczęstowali mnie cholernie intrugującymi statystykami, porównującymi ofensywne osiągi finalistów z Moskwy. I dowodzącymi, że „Czerwone Diabły” po wyjeździe za granicę tracą zęby.Manchester - Chelsea w lidze angielskiej. Gole 85-65; słupki i poprzeczki 14-9; strzały celne 260-199; strzały niecelne 287-255.Manchester - Chelsea w Lidze Mistrzów. Gole 19-19; słupki i poprzeczki 1-7; strzały celne 54-77; strzały niecelne 68-84.Owszem, pamiętam, że Manchester przebył drogę do finału bardziej wyboistą. Ale i tak powyższe statystyki utwierdzają mnie w przekonaniu, że Ferguson to wyjątkowy dziadek, który chłonie wiedzę jak przedszkolak i nieopodal siedemdziesiątki wciąż ma ochotę się rozwijać. Jak on ich nauczył bronić! Jak kontroluje ich temperament i manipuluje nawykami!  Dlatego znów wdrapał się na europejski szczyt. Kto jeszcze pamięta, że dawno, dawno temu, za siedmioma  górami i siedmioma latami, w 1990 roku na Old Trafford, kibice wywieszali transparent: „Trzy lata wymówek i wciąż gówno z tego wynika. Żegnamy, Fergie"? Czy jutro będzie w stanie przechytrzyć go Avram Grant, który nie zaliczył nawet jednego pełnego sezonu w wielkim futbolu? 