Wczoraj pisałem o transferowych rekordach w skali globalnej, które moim zdaniem w tym roku nie padną, dzisiaj chciałbym posmędzić o naszej - polskiego futbolu - skromnej rólce w transferowym show.Wciąż bowiem nie mieści mi się w głowie, że Polak nie potrafi. Jego obezwładniającą niemoc w ubiegłym roku symbolizowały dla mnie losy Radosława Matusiaka (na zdjęciu), o którym nie wystarczy powiedzieć, że skok na ligę włoską mu się nie powiódł. Nie, stało się coś smutniejszego - on poddał się po zaledwie kilku miesiącach, zrejterował z Palermo do Heerenveen, by ligi holenderskiej również nie podbić. A my mogliśmy skonfrontować Matusiaka klęskę z karierą np. niejakiego Marka Hamsika. Ten 20-latek pochodzi ze Słowacji, uczył się kopać piłkę w prowincjonalnym klubiku pod Bańską Bystrzycą, w lutym zadebiutował - w sparingu z Polską - w reprezentacji kraju.Wiosną Hamsik grał w drugiej lidze włoskiej, jesienią trafił do pierwszej. I wziął ją szturmem. Jeśli przyjąć za kryterium średnią not przyznawanych przez dziennikarzy, w 2007 roku lepsi od niego wśród pomocników byli tylko Luis Figo, Cristiano Doni, Esteban Cambiasso i Pavel Nedved.Przywołuję postać Hamsika, bowiem wywodzi się on z bliskich nam okolic, z kraju niemocniejszego od Polski ekonomicznie, o podobnym klimacie, bez sukcesów w międzynarodowej piłce. Porównywać nasze realia do tych wszystkich Holandii, Francji czy Hiszpanii, gdzie świetnych zawodników masowo produkuje niezwykle efektywny system szkolenia, nie ma sensu. Nawet o Czechach zmilczę, bo oni w know-how zachodnim potęgom nie ustępują.Hamsik należy jednak do idących szeroką ławą piłkarzy z krajów pokomunistycznych, których w europejskiej czołówce rozpleniły się tabuny. Widziałem to podczas świąt podczas transmisji niezmordowanej ligi angielskiej: Serba Vidicia jako fundament defensywy Manchesteru United, Białorusina Hleba czarującego w koszulce Arsenalu, Bułgara Petrowa napędzającego natarcia Manchesteru City, innego Bułgara Berbatowa ostrzeliwującego rywali Tottenhamu. A wcześniej oglądałem w Lidze Mistrzów: młodziutkiego Chorwata Rakiticia w Schalke, trafiającego do bramki Realu Macedończyka Pandeva z Lazio, Rumuna Chivu i Serba Stankovicia bijącego rekordy z Interem, Gruzina Kaładze w sercu defensywy broniącego trofeum Milanu etc.Wyliczankę można ciągnąć, by po jej zakończeniu - co nastąpiłoby pewnie gdzieś w okolicach zatrzaśnięcia styczniowego okna transferowego - przypomnieć nagie polskie fakty. O rozdziale w naszym futbolu osobnym, czyli ratujących jego beznadziejną reputację bramkarzach; o Żurawskich, Rasiakach, Saganowskich i innych Matusiakach, którzy albo właśnie szukają jakiegokolwiek pracodawcy dającego im grać, albo nie szukają, bo na ławce im dobrze; o niepojętej i bezwyjątkowej niezdolności do spędzenia przez naszego rodaka wieloletniej kariery w mocnym zachodnim w klubie, z którego go nie przepędzą, lecz pożegnają na uroczystej gali. (Po raz wtóry zaznaczam: pomijam futbolową konkurencję indywidualną, czyli golkiperów.)Tak, wiem, teraz należałoby odprawić inny nieśmiertelny obrzęd. Podać tradycyjną litanię o braku boisk, o nieoduczeniu trenerów, o indolencji i lenistwie pezetpeenowskich darmozjadów, o selekcyjnym chaosie zamiast zorganizowanego odsiewania jednostek utalentowanych z tłumu nieutalentowanych.Wszystko święta prawda, ale święta prawda nie musi nas przekonywać i pozbawiać nadziei. Ślepego trafu mamy prawa wypatrywać jak każda liczna nacja na planecie, jeden Małysz nie mógł wyczerpać całego limitu. Kiedyś, do cholery, i nam się trafi cud. Do normalności - o ile w ogóle do niej zaczniemy zmierzać - dotrzemy za mniej więcej milion lat, ale transferowy megahit zwyczajnie powinien wreszcie spaść nam z nieba. Z tych samych względów, dla których udało się tej dziewczynie: 