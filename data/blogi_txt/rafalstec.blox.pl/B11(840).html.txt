Kto lubi, niech się łudzi. Niech sobie roi, że Cypryjczycy i zagraniczne Cypryjczyków posiłki (znaczy Anorthosis) zdobędą za dwa tygodnie Ateny, a potem, przed losowaniem 1/8 finałów, zaczną marzyć o nich europejskie potęgi. Realiści już wiedzą - prawdziwych sensacji w Champions League znów nie będzie. Prawdziwych sensacji, czyli wstrząsów na 17 fajerek w skali Richtera, wywołanych strzałami drużyn dotąd ewidentnie trzecioligowych wymierzonymi w bramki poważanych pierwszoligowców. Nie przeżyliśmy takich, o czym swego czasu już marudziłem, od jesieni 2002 roku, gdy szwajcarski Basel dawał kopa Liverpoolowi, by zaraz potem napędzić stracha Juventusowi.Dziś może się komuś wydawać mętnawo jakoś. Na kolejkę przed końcem rundy grupowej aż 13 drużyn zagwarantowało sobie awans, a jeśli co opieszalsi mocarze - Chelsea czy Roma - sobie nie zagwarantowali, to nie zagwarantowali sobie pozornie i czysto teoretycznie, by posymulować zabawę ciut dłużej, przez kilka co najwyżej dodatkowych kopnięć. Za dwa tygodnie wygrają i będą spokojnie wyczekiwać wiosny. Angielskie kluby zagrają w 1/8 finale wszystkie, hiszpańskie też wszystkie, włoskie prawie wszystkie, przy czym „prawie” wynika wyłącznie z natknięcia się Fiorentiny na doświadczonych jedynaków z Francji (Lyon) i Niemiec (Bayern). Wypasionym milionami faworytom zdarzają się w najgorszym razie pojedyncze wpadki. I hałaśliwie reklamowana przez szefa UEFA Michela Platiniego reforma europejskich pucharów tendencji nie odwróci, bo przeforsowane przez niego kosmetyczne zmiany - jak sugerowałem przed sezonem - najpotężniejszych jeszcze wzmocnią.Co nie oznacza bynajmniej, że Europa się Ligą Mistrzów - powtarzalną, bezniespodziankową - znudziła lub za pięć minut znudzi. Wielkim się nie znudzi, bo daje szansę na triumfy godne ich aspiracji. Małym się nie znudzi, bo frajdę dają im sukcesiki, choćby mikroskopijne.Rumuńscy fani Cluj nie będą rozpaczać nad ostatnim miejscem w grupie, lecz wspominać wyjazdowe zwycięstwo nad Romą bądź remis z Chelsea. Duńscy fani Aalborga obleją awans do Pucharu UEFA kosztem Celticu Glasgow, w minionych sezonach pokonanego dopiero przez Barcelonę i Milan. Cypryjscy fani Anorthosisu chyba nigdy nie ustalą, jaką datę uznać za nowe święto narodowe, bo nadają się wszystkie - i te od wygranych nad Olympiakosem czy Panathinaikosem, i te od remisów z Interem czy Werderem. Wreszcie białoruskich fanów BATE Borysów, jeśli wolną mi zerknąć w ich dusze, wniebowzięła zapewne sama okazja, by zobaczyć z bliska jego wysokość Real Madryt i powalczyć z nimi o remis albo wydrzeć punkcik Juventusowi. Słowem, każdemu biednemu nowicjuszowi dostało się coś smacznego. Niby nudno, a same delicje.O tak, Liga Mistrzów - moim zdaniem utwór niemal skończony, nie zniósłbym regresu do dawnego Pucharu Europy - trzyma się świetnie. Nawet jeśli na kolejkę przed końcem rundy grupowej rozstrzygnęło się właściwie wszystko. Jesień pozwala pobrykać szarakom, wiosna ściera gigantów.A jeśli nam niekiedy doskwierają nudności, to szukajmy przyczyn w sobie - naszych kopaczy przy tym stole po prostu w ogóle nie ma, nie skapnie im najmarniejszy nawet ochłap. Nie dlatego, że nas nie stać. Mistrzom Białorusi - nigdy dość przypominania, będę się powtarzał jak Liga Mistrzów - wystarczył budżet nie większy niż budżet Odry Wodzisław. 