Prezes turyńskiego klubu zebrał dziś piłkarzy i wypalił, że nie zobaczą pensji, dopóki on nie zobaczy wyników i poziomu gry świadczących o ich zaangażowaniu w pracę. Występ Jean-Claude'a Blanca był ponoć 20-minutową erupcją furii, jego podwładni mieli się nie odezwać ani słowem. Choć nie mam pojęcia, czy wiedzą, że roczny budżet płacowy siódmego w ligowej tabeli Juve sięga 115 mln euro, a połączone budżety plasujących się wyżej Napoli, Sampdorii i Palermo to zaledwie 91 mln. Tak, wiem, właściciel naszej Wisły Kraków swego czasu kazał swoim futbolowym gwiazdorom zerwać się z łóżek o świcie, stawić się w fabryce kabli i popatrzeć, jak ciężko ludzie pracują, by dostawać znacznie mniej niż gwarantują kontrakty ligowców. Ale gdzie Wisła, a gdzie Juve. Na futbolowych szczytach takie historie prawie się nie zdarzają. Blanc poszedł na całość, bo w Turynie żałoba wypali zaraz wszystkie okoliczne murawy. W sobotnim meczu z Udinese (0:3) piłkarze nawet nie udawali, że zamierzają energicznie poruszać członkami. Ponieśli 12. porażkę w sezonie, po meczu milczeli, z trybun płynęły apele, by w następnej kolejce wypuścić na boisko juniorów. Nieprzemyślana roszada trenerska nie zdała się na nic, wieczny bezrobotny Alberto Zaccheroni zdobywa jeszcze mniej punktów niż nowicjusz Ciro Ferrara. W Turynie było podle, jest podle i robi się coraz podlej. Prasa żyje mrzonkami o najęciu Arsene'a Wengera, drużyna zdycha między skandalicznie niekompetentnym szefostwem, a rozjuszonym kibolstwem, które albo uderza werbalnie (ze szczególną pasją w ciemnoskórych), albo przechodzi od słów do czynów (w głowę oberwał Jonathan Zebina). Piłkarze uchodzący za przywódców próbowali już hucznie ogłaszać otwarcie nowego rozdziału kilkakrotnie, na prośbę Alessandro del Piero nocowali przed meczami poza domem, by pobyć razem i potrenować na minizgrupowaniu (to modny we Włoszech sposób na zaradzanie kryzysom). Wszystko jak krew w piach. Na boiskowe rzężenie turyńczyków nie da się patrzeć, obok Buffona i Chielliniego - ostatnich w kadrze graczy światowej klasy - biegają zawodnicy skończeni, zemeryciali, w najlepszym razie obezwładnieni poczuciem beznadziei. Agonia. Nie ma w Europie innej wielkiej firmy (jeszcze przed chwilą panoszącej się w Lidze Mistrzów), która jęczałaby tak przeraźliwie, przywalona kupą średnich i wielkich problemów, trawiona lękiem, że na prędki koniec gehenny nie szans. Nie chodzi nawet o samą buchalterię punktowo-wynikową - choć turyńczycy przeżyli traumy w pucharach (1:4 z Bayernem, 1:4 z Fulham), to dzięki ściskowi w środku tabeli Serie A wciąż zachowują szansę na awans do kwalifikacji Ligi Mistrzów. Fanów dobija przede wszystkim to, co wyprawiają ich piłkarze na boisku. Czasem mam wrażenie, że Juventus drugi raz - jeszcze boleśniej - pokutuje za aferę Calciopoli. Do Serie B relegowano go karnie w trybunałach, a to jednak co innego - ludzie w klubie i wokół klubu czuli się pokrzywdzeni, wtedy nie cierpieli w trakcie meczów, lecz stopniowo wydobywali z siebie westchnienie ulgi, gdy już w pierwszym sezonie Juve pewnie parło ku powrotowi do najwyższej ligi. Teraz katusze trwają od połowy sezonu, seanse tortur odbywają się niemal co weekend, a następni oprawcy już ostrzą siekiery - drużynę czekają jeszcze wyjazdowe mecze z Interem, Catanią, Milanem. Prezes Blanc porusza się już z wynajętą eskortą, pogróżek wysłuchują piłkarze. Obcięcie im wypłat to ostateczność, poza którą nie ma chyba nic - oni zdają sobie sprawę, że latem rewolucja ma ich wymieść z klubu na zawsze. 