Kiedy oszołomi nas drużyna grająca zjawiskowo, rozrywająca rywali na strzępy i wolna od wad – ale koniecznie bogata, inaczej splądrują ją konkurenci – często ulegamy złudzeniu, że jej dominacja potrwa. Stłukli wszystkich, czyli musi nastać nowa era. Nie doceniamy przemijalności futbolu. Zapominamy, że półbogom zdarza się zejść na ziemię niemal z dnia na dzień, że transfery za pół miliarda bywają totalnymi klapami, że grupę dezintegruje niekiedy drobnostka, np. konflikt, który śmiertelnie zatruwa atmosferę. Wczoraj miała panować Barcelona według Pepa Guardioli, dziś ludzie z lękiem spoglądają na Bayern, który w 2013 roku wygrał wszystkie mecze poza rewanżem w 1/8 finale Ligi Mistrzów z Arsenalem – monachijscy piłkarze czuli się już wtedy w następnej rundzie, pozwolili sobie na roztargnienie. Dortmundzki trener Jürgen Klopp sieje już panikę, że w Bundeslidze nastanie monopol. I doradza rywalom, by raczej pozbyli się kilku graczy, niż kupowali kolejnych. Klopp pije oczywiście do wyjętego właśnie z Borussii Mario Götzego, za którego Bayern da 37 mln euro. A może również do Roberta Lewandowskiego, jeśli okaże się, że i Polak wyniesie się do Monachium. Inni też ostrzegają przed zagrażającymi Bundeslidze niebezpieczeństwami – ma jej grozić wariant hiszpański (z duopolem) lub szkocki (z monopolem Celtiku, odkąd zbankrutowali Rangers). Czarno widzą przyszłość akurat teraz, tuż po zaskakującym wzlocie Borussii, która nie tylko zdobyła tytuł, ale jeszcze go utrzymała. Akurat teraz, niedługo po pięciolatce z aż czterema różnymi mistrzami – także Stuttgartem i Wolfsburgiem. Akurat teraz, gdy Bundesliga pruje na szczyt rankingu UEFA, coraz więcej zarabia, oklaskuje wychowanków, jej spójny pomysł na futbol zachwyca resztę świata i w ogóle kwitnie. Wyjaśnienie znajduję jedno. Ludzie piłki jak zwykle zostali zahipnotyzowani. Ulegli urokowi niesamowitego sezonu w wykonaniu monachijczyków, którzy nie wiedzą, czy na powtórkę nie poczekają dekadami, jednak świat przeprowadza najprostszą operację arytmetyczną – do obecnego poziomu gry Bayernu dodaje klasę Götzego, trenera Pepa Guardioli, przeczucie następnych luksusowych transferów – i wylicza, że potentat niechybnie jeszcze spotężnieje. Tymczasem futbol opisuje równanie bardziej skomplikowane, z liczbą niewiadomych zmierzających, jeśli wolno mi ciut przesadzić, ku nieskończoności. Zwłaszcza w FC Hollywood. I nawet jeśli Bayern w efektownym stylu obroni tytuł w Bundeslidze, to nie ma żadnych powodów sądzić, że jego status się znacząco zmieni. Był, jest i pewnie będzie niemiecką firmą numer jeden, ale na razie baaardzo daleko mu do hegemonii z lat 80., podczas których w sześć sezonów triumfował pięciokrotnie. A tzw. ery w piłce trwają czasem niewiele dłużej niż mgnienie oka.﻿ 