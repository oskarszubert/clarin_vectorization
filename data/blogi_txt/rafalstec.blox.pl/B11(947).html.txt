Właściciel Milanu Silvio Berlusconi, usłyszawszy w środę o kolejnej kosmicznej ofercie szejków z Manchesteru City, wcale nie powiedział, że Kaka nie jest na sprzedaż. Wyraził tylko nadzieję, że Kaka nie jest na sprzedaż. Klub decyzję zostawił swojemu największemu gwiazdorowi. Pozwolił mu negocjować i dzisiaj do Anglii poleciał ojciec piłkarza.To byłby transfer niezwykły nie tylko ze względu na rekordową cenę, wahającą się między 103 a 105 mln euro. Tak wybitni gracz nie odchodzą w kwiecie wieku do drużyn tak słabych (Manchester City ledwie wystaje nad strefę spadkową w lidze angielskiej), a Kaka ma w dodatku opinię domatora gardzącego stylem życia typowym dla futbolowych celebrities, niezdemoralizowanego gigantycznymi zarobkami, ceniącego wartości niematerialne (po golu często eksponuje podkoszulkę z napisem „I belong to Jesus”), nigdy nie rozstającego się ze zdrowym rozsądkiem.- Chcę się w Milanie zestarzeć, chcę zostać jego kapitanem - mówił wczoraj Brazylijczyk. Tyle cytują media z całej Europy. Rzadziej cytują następną frazę: „Ale wszystko zależy od Milanu”.Kaka powtarza ją każdego roku. Po kolejnych prasowych tornadach mających wymieść go do Realu Madryt czy Chelsea przysięga, że wielbi Milan, po czym prosi o podwyżkę. I ją dostaje. Co sezon.Dlatego zaczynam myśleć, że Brazylijczyk odejdzie. Z pensją sięgającą 15 mln euro rocznie byłby najlepiej zarabiającym futbolistą świata, ze sporą przewagą nad resztą stawki. Dodatkowo może zażądać pisemnych gwarancji, o których przebąkują już angielskie gazety, by zminimalizować ryzyko regresu sportowego. Właściciele musieliby się zobowiązać na piśmie do kontynuowania inwestycji w określonym czasie, zatrzymania innego brazylijskiego magika Robinho etc. W przeciwnym razie Kaka miałby prawo odejść za wskazaną w kontrakcie kwotę.Szefowie Milanu nigdy nie przyznają wprost, że Kakę sprzedać chcą. Wizerunkowe skutki byłyby poważne, dla Berlusconiego, który nie wydaje bez opamiętania na klub, także polityczne. Ale po cichu pewnie kalkulują. Finansowo włoska Serie A niedomaga od kilku lat, a oni wciąż przebudowują podstarzałą - trochę też wypaloną - kadrę. W ostatnim meczu ligowym trener Carlo Ancelotti wystawił drużynę o przeciętnej wieku 31,5 lat.Jego zwierzchnicy zakładają, że latem wróci na San Siro Yoann Gourcuff, czyli najlepszy obecnie pomocnik Milanu, wypożyczony do Bordeaux i zachwycający w lidze francuskiej. Francuz dawałby nadzieję, że lukę po Kace wypełni gracz fantastycznie utalentowany, a zarobione 100 mln z okładem wystarczyłoby na cały tłum południowych Amerykanów uchodzących za najzdolniejszych na kontynencie, może nawet sfinansowałyby dwie pełne kampanie transferowe. Słowem, zgoda na futbolowy biznes wszech czasów niekoniecznie byłaby błędem z punktu widzenia sportowego interesu drużyny. Teraz wszystko w rękach piłkarza. Negocjacje trwają... 