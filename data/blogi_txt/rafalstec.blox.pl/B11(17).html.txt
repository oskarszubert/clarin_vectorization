Na momencik tylko wpadam, musiałem, skoro w coraz bardziej filmowych losach Realu Oviedo właśnie nastąpił aż tak zaskakujący zwrot. Stali czytelnicy „A jednak się kręci” zapewne wiedzą, że temu czwartoligowemu - acz z tradycjami i zasługami całkiem świeżymi - klubowi groziło bankructwo, więc poprosił o wsparcie kibiców, licząc, że ze sprzedaży udziałów zbierze niezbędne do przetrwania 1,9 mln euro. Akcja nabrała rozmachu, którego hiszpańscy działacze raczej się nie spodziewali, choć w erze życia teleportowanego do mediów społecznościowych właściwie się spodziewać mogli. Sam kupiłem cztery udziały w potrzebującym klubie, o czym już pisałem, a jak już je kupiłem i obserwowałem internetową karierę tej opowieści, pomyślałem sobie, że jeśli Oviedo się podniesie, jeśli np. kiedyś wróci do najwyższej ligi, to zyska na swoim pomyśle podwójnie, bo również marketingowo. Kibicom, którzy symbolicznie wsparli drużynę, ale również tym, którzy tylko zainteresowali się i śledzili ogólnoplanetarne pospolite ruszenie, marka na pewno zapadnie w pamięć. I jeśli nadarzy się okazja, będą jej „kibicować”. Tymczasem historia z każdym dniem staje się, jak wspomniałem, coraz bardziej hollywoodzka. Otóż o Oviedo usłyszał Carlos Slim, według „Forbesa” najbogatszy człowiek świata, sam podejrzewałbym go, że przejął już na własność cały Meksyk, gdybym oczywiście nie wiedział, że co najmniej ćwiercią Meksyku rządzą gangi narkotykowe. I oto agencje właśnie poinformowały, że ów biznesmen hiszpański klub kupił. Nie mam pojęcia, czy weń zainwestuje - choć wejściem w europejską piłkę interesował się wcześniej, Hiszpanie plotkowali, iż rozważa zakup Getafe. W każdym razie nawet grubego w realiach futbolowych wydatku by nie zauważył, jako posiadacz majątku szacowanego na 70 miliardów dolarów wszystkie te Abramowiczowe jachty zmieściłby w kieszeni i maszty wcale nie wystawałyby mu na zewnątrz. Nastroje zrobiły się chusteczkowe, co bardziej egzaltowani oviedistas ćwierkają już, że najczarniejszy moment w dziejach Oviedo zmienił się przed chwilą w najwspanialszy, normalnie łza w oku i takie tam. Sam czuję się poruszony, jeszcze przed chwilą do łba by mi nie strzeliło, że będę miał coś wspólnego z najbogatszym człowiekiem na planecie, a tu się okazuje, że mam, w dodatku to coś jest bardzo duże, o rozmiarach klubu piłkarskiego. Podwaliny pod mit już są, i to całkiem atrakcyjne - „wydawaliśmy ostatnie tchnienie, kiedy zniebazstąpił Don Carlos”﻿. Też sądzicie, że jeszcze o Oviedo usłyszymy?﻿ 