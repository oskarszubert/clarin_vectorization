Co tu dużo gadać, wystartowali polscy siatkarze rewelacyjnie. O niebo albo i kilka niebiańskich kręgów ładniej niż przypuszczałem. Odkąd latem 2004 roku musiałem się zerwać o siódmej rano, by obejrzeć rozgrywany o barbarzyńskiej porze - wolę się wtedy kłaść niż wstawać - mecz siatkarzy z Serbią na igrzyskach w Atenach, przestałem wierzyć w szczególną moc olimpijskiej inauguracji. Polacy rozbili wtedy obrońców tytułu 3:0, by potem męczyć siebie i nas grą bez właściwości, ledwie wygramolić się z grupy, w ćwierćfinale odbębnić obowiązkową porażkę z Brazylią. Dzisiejsza wprawka z Włochami mocno mnie jednak intrygowała, bo to rywale wybitnie dla drużyny Andrei Anastasiego złośliwi. To oni nie popuścili jej w finale zeszłorocznej Ligi Światowej, to oni nie wpuścili jej do finału mistrzostw Europy - oba mecze wygrali do zera, trzymając ją na dystans w każdym secie (wygrywali do 15, 20, 20, 22, 21, 20). Pokonać dali się tylko raz, podczas specyficznego maratonu w Pucharze Świata, ale nawet wtedy ulegli dopiero po pięciosetowej szarpaninie. Dlatego po przydzieleniu Italii do grupy polskiej odetchnąłem. Paradoks turnieju olimpijskiego polega na tym, że z przeciwnikami najbardziej niebezpiecznymi lepiej kotłować się już w pierwszej rundzie. To daje gwarancję uniknięcia ich w ćwierćfinale - momencie newralgicznym, oddzielającym grę wstępną od sfery medalowej. A gdybym miał wybrać drużynę, której nie życzyłbym Polakom, wskazałbym właśnie Włochów. Przebiegłych taktycznie, doświadczonych, umiejących zwyciężać nawet wbrew przeciwnościom losu, boleśnie dla rywala serwujących - wywodzących się z tej samej kultury wygrywania, która ukształtowała „naszego” Anastasiego. Zresztą sami spójrzcie: klątwa brazylijska została przegnana przed chwilą, miękkich mentalnie Rosjan nasi biją regularnie od lat. Nawet gdybym miał naturę pesymisty, to dzisiaj chyba bym nie umiał wydobyć jej na wierzch. Zdusili ją sami siatkarze. Nie będę opisywał meczu, wokół mojego bloga zaraz się od relacji i mądrych analiz zaroi, a i ja będę miał czas wrócić do szczegółów. Na razie proponuję plan ogólny, proponuję przypomnieć sobie, jak Polacy usprawniali swoją metodę antywłoską. Usprawniali ją dzisiaj (zaczęli marnie, z każdym setem wyglądali okazalej), usprawniali ją od miesięcy. Najpierw było 0:3 w LŚ przy zdobyciu ledwie 55 „małych” punktów, potem było 0:3 w ME przy zdobyciu 63 „małych”punktów, następnie wygrali nasi 3:2 w PŚ, by w Londynie zabawić się na 3:1. I odnieść najefektowniejsze w inauguracyjnym dniu turnieju zwycięstwo w secie. Do 14 nie wygrał nikt inny, nawet Bułgarzy z Wielką Brytanią, która odkryła siatkówkę dopiero przed chwilą, wyłącznie z powodu organizowania igrzysk. Siatkarska parada atrakcji trwa, ludzie Anastasiego odnieśli 12. zwycięstwo z rzędu. A ponieważ z każdą kolejką pierwszej rundy przeciwnicy powinni być słabsi, to bardzo realnie możemy myśleć o wyjściu z niej na pozycji lidera przy jednoczesnym oszczędzaniu siatkarzy mających kłopoty zdrowotne czy jakiekolwiek inne, nawet drobne. Czuję, że duże emocje wrócą dopiero w ćwierćfinale. A tam straszni nie byliby już - po dzisiejszej chłoście - nawet Włosi.﻿ 