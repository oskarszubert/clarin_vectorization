Wiele już rozpoznaliśmy dyskryminowanych mniejszości, nad losem bogatych ludzi sukcesu nie pochylił się nikt. A żyje im się nielekko - ponadprzeciętnie często bywają nierozumiani, bombardowani żrącą zazdrością, opluwani na najwytworniejszych nawet internetowych forach. No i w żadnym razie nie wolno się bogatym ludziom sukcesu przyznać, że cierpią. Cristiano Ronaldo się ośmielił. Strzelane Granadzie gole go nie radowały, więc radości nie symulował, po meczu zaszokował dziennikarzy wyznaniem, że mu smutno. W szatni ponoć płakał przez 20 minut. Tak relacjonowano w telewizyjnym programie „Punta Pelota”. No i się zaczęło. Zamiast współczuć, bezduszni komentatorzy wolą Portugalczykowi powypominać, ile zarabia milionów, demagogicznie wycierając sobie gęby innymi milionami - hiszpańskich bezrobotnych. Albo podać wymiary rosyjskiej modelki pełniącej funkcję jego aktualnej partnerki (oczywiście udają, że nie wiedzą, iż mama piłkarza bardziej lubi flirtującą z synem rodaczkę, telewizyjną prezenterkę Ritę Pereirę, więc związkowi z Iriną Shayk daleko od ideału). Albo wmawiać kibicom, że gwiazdor Realu Madryt żąda podwyżki. Ewidentnie piszą o sporcie sami prymitywni materialiści, nikomu nie przyjdzie do głowy, że Ronaldo bogate ma również życie wewnętrzne, duchowe. A jeśli jest człowiekiem wrażliwym - na jakiego wygląda od stóp do głów, dba na tym odcinku o każdy detal - to musiała przygnębić go informacja, iż Marcelo, do niedawna udający najlepszego kumpla, przyznałby „Złotą Piłkę” nie jemu, lecz Ikerowi Casillasowi, który w zeszłym sezonie nie strzelił ani jednego gola. Co gorsza, Brazylijczyk obraził Ronaldo przy ludziach, z nieprawych myśli zwierzając się w wywiadzie! Wyobraźcie sobie, jaka zawierucha szarpie dziś duszą Cristiano - gra najlepiej na świecie, a najlepszego na świecie wsparcia w zamian nie dostaje, nie wspierają go ani w szatni, ani na trybunach. Ot, samotność numerów pierwszych. Kto by nie poczuł pustki? Do depresji czołowi futboliści przyznają się coraz częściej, w zeszłym roku opowiedział o niej publicznie sam Zlatan Ibrahimovic, który zachorował, gdy pewnego dnia zdał sobie sprawę, że pomimo rozlicznych przewag nad zwykłymi śmiertelnikami również umrze. Chyba mądrze piłkarze czynią, problemów nie ma co się wstydzić, problemy należy rozwiązywać, bogaci też potrzebują, żeby ich przytulić. A portugalski goleador w tarapaty wpadł prawdopodobnie poważne - jeśli publicznie poprosił o pomoc, to tyleż zaimponował odwagą, co mimowolnie ujawnił, jak bardzo w życiu mu nie wyszło. Na ekonomii wyznaję się słabo (upodabnia mnie to do zdecydowanej większości ekonomistów, fajnie odkrywać wspólne cechy z tak szacownym gronem), ale w tym wypadku sprawa wydaje się oczywista - smutek Ronaldo stanowi zagrożenie dla świata, może napędzić i tak już galopujący kryzys. Skoro wpisy Portugalczyka na Facebooku śledzi 48,2 mln osób, to znaczy, że co najmniej tyle osób go kocha lub bardzo lubi - trzeba silnych emocji, żeby to nudziarstwo czytać. A ci, którzy go kochają, na widok smutnego idola też pewnie posmutnieją. A skoro oni posmutnieją, to zmarkotnieją jeszcze ich najbliżsi. A skoro posmutnieje 48,2 mln osób, to możemy bez większego ryzyka założyć, że dodatkowe 144,6 mln osób zmarkotnieje - przecież średnio każdy ma ze trójkę bliskich (rodzina, przyjaciele, kochankowie, wspólnicy etc). I dochodzimy już do 192,8 mln pogrążonych w smutku. Teraz, w czasach zapaści i ogólnej niepewności, co przyniesie jutro! To się musi odbić na indeksach giełdowych i w ogóle globalnej gospodarce. Zyskają co najwyżej producenci antydepresantów, reszta ludzkości ma powody, by się martwić. Osobiście znajduję ledwie jeden powód do optymizmu - skoro media gremialnie zajmują się roztrząsaniem, z jakiego powodu smuci się Ronaldo, to znaczy, że rozumieją powagę problemu. Ich ostateczny upadek odtrąbiliśmy przedwcześnie.﻿ 