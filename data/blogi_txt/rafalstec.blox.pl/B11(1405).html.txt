Każdy kolejny fascynujący dreszczowiec Liverpoolu (wczoraj mimo remisu 4:4 wyraźnie przewyższającego Arsenal) czyni pytanie bardziej intrygującym i zasadnym: jak to właściwie jest z tym legendarnie perfekcyjnym taktykiem Rafą Benitezem? Z jego obsesyjną ponoć potrzebą zaplanowania każdej minuty gry? Dążeniem do totalnej kontroli nad każdą kępą trawy i każdym drgnieniem każdego mięśnia jego piłkarzy? Reputację jajogłowego trenera z Anfield Road doskonale znacie, w całej galaktyce już podstawówki uczą, że w okolicy jego rezydencji nawet koty grasują wyłącznie w ustawieniu 4-2-3-1. A ja, zauroczony nieprawdopodobnymi wyczynami Liverpoolu, przestaję rozumieć. Czy Benitez zaplanował, że jego drużyna awansuje latem do Ligi Mistrzów po golu w 119 minucie eliminacyjnego rewanżu ze słabym Standardem Liege, czy raczej jego koncepcja zawodziła przez 118 minut poprzedzających tę zwycięską? Czy zakończone powodzeniem szalone pościgi za prowadzącym przeciwnikiem, których przybywa i z których słyną „The Reds”, świadczą o taktycznym zaawansowaniu trenera i jego panowaniu nad zachowaniami podwładnych ? Czy porywające remisy 4:4 świadczą o tym, że Benitez cokolwiek kontroluje? Podczas wielobramkowych spektakli z Chelsea i Arsenalem miałem wrażenie, że wręcz przeciwnie, że Hiszpan kompletnie stracił kontrolę nad swoimi ludźmi i przebiegiem wydarzeń. I coraz bardziej tajemniczy zdaje mi się jego fenomen. Nie usiłuję czynić mu wyrzutów ani podważać fachowości, na razie od nadmiaru wrażeń jakimś trafem nie zbzikowałem. Ale przypominam sobie, jak wyglądają typowe mecze drużyn prowadzonych przez trenerów tępiących boiskową swawolę, spontaniczność i ułańską fantazję. Znam styl piłkarzy zindoktrynowanych przez Fabia Capella, znam ich z pedanterii i ostrożności, ale nie znam ich, tam do kata, z wariackich zrywów, dzięki którym nagminnie wychodzą z tarapatów. Liverpool działa zupełnie inaczej, Liverpool stał się drużyną oferującą fanom więcej skrajnych emocji niż jakikolwiek konkurent z europejskiej czołówki. Innym również zdarza się uczestniczyć w horrorach, dla Liverpoolu stają się one powoli normą.  Czy zatem Benitez istotnie jest królem taktyki, wyrachowania oraz redukowania błędów do absolutnego minimum, czy przypisywane mu - odruchowo już, na zasadzie niezrywalnej łatki - atrybuty tracą sens i powinniśmy go raczej sławić za wszczepienie piłkarzom fanatycznej wiary, że na boisku nie istnieją sytuacje beznadziejne? A może zwyczajnie tempo oraz intensywność gry na szczytach Premier League osiągnęły skalę pulsującego żywiołu, na który nie ma mocnych - na nasze, kibicowskie szczęście - nawet pośród najtęższych trenerskich głów? 