Wiem, miotał się po polach karnych dosłownie przed chwilą, wszystkie jego szaleństwa doskonale pamiętamy, ale dziś zwyczajnie wypada, by przypominać je sobie ponownie. Wysilcie mózgownice albo odpalcie jutiuba, wejrzyjcie w każdy mecz z osobna jeszcze raz, a nawet nie zdążycie zauważyć, kiedy zaczęliście jęczeć z podziwu, osuwać się na kolana, obcałowywać go po korkach. Bywali snajperzy, którzy strzelali jeszcze częściej on. Bywali snajperzy, którzy strzelali efektowniej. Bywali snajperzy, którzy również strzelali akurat wtedy, kiedy gole potrzebne były najbardziej. Nie pamiętam tylko innego, który by rozstrzygnął swoimi bramkami wszystkie, co do jednego, najważniejsze i najbardziej prestiżowe mecze klubowego sezonu. W finale Ligi Mistrzów Diego Milito ugodził dwukrotnie Bayern. W półfinale Barcelonę ugodził raz, wyprowadzenie dwóch pozostałych ciosów umożliwiając kolegom asystami. W ćwierćfinale pokonał bramkarza CSKA Moskwa, w 1/8 finale przyłożył londyńskiej Chelsea. Oczywiście zdobył Milito wraz z całym Interem Mediolan trofeum. Puchar Włoch? Wbił gola w finale - Romie. Wbił gola w półfinale - Fiorentinie. I oczywiście zdobył wraz z Interem trofeum. Serie A? Wbił gola rzymskiemu wicemistrzowi. Wbił gola w derbach Mediolanu, trzeciemu na finiszu sezonu Milanowi. Oczywiście zdobył trofeum. Czego więcej wymagać od środkowego napastnika? Bayern, Barcelona, CSKA Moskwa, Chelsea, Roma, Fiorentina, znów Roma, Milan. Dobrałem tych przeciwników jako najważniejszych stronniczo, ale nie musiałem być stronniczy, nie musiałem bronić się przed pokusą publicystycznego naciągania faktów pod ulubioną tezę. Milito eksplodował zawsze wtedy, gdy fajerwerki oglądała cała planeta. Zagarnął wszystkie niezapomniane momenty. We wszystkich rundach fazy pucharowej Champions League, rozstrzygających meczach krajowego pucharu, najbardziej prestiżowych szlagierach krajowej ligi. I wszystko, co nie bez znaczenia, działo się już w kalendarzowym roku 2010. Na pewno już wiecie, dlaczego postanowiłem się pożołądkować. „France Football” z FIFA połączyły siły i dwie najcenniejsze indywidualne nagrody w futbolu - dla gracza roku na świecie - zlały w jedną, ale intelektualnych mocy im nie wystarczyło, by dostrzec to, co uderzało po oczach. Wśród 23 nominowanych nazwisk Milito nie ma. O futbolowe plebiscyty wykłócamy się każdego roku, tak jak chętnie awanturujemy się, że Oskara nie dostał Kubrick, a Nobla Kundera ani Bernhard. Planowałem nawet tę jałową pisaninę porzucić. Nie umiem, tym razem wybryk nominujących wydaje mi się szczególnie bulwersujący, niemal dyskwalifikujący całą zabawę. Zabawę dla piłkarzy, jak sądzę, bardzo prestiżową. Zwłaszcza dla piłkarzy przez całą karierę drugoplanowych, którzy zaproszenia do wielkiego klubu dochrapują się jako trzydziestolatkowie. Rozumiem, że jurorzy wyżej niż rywalizację klubów wyceniają mundial, na którym Milito statystował. Ale skąd w takim razie wśród wyróżnionych - by trzymać się napastników - Drogba czy Eto’o? Afrykę w ogóle wyciągano z przeciętności za uszy, o czym świadczy przede wszystkim nominacja dla Asamoaha Gyana. Napastnik Ghany w przeciętnych klubach uciułał od początku roku siedem goli, a na mundialu dwa z trzech strzelił z rzutów karnych, by zawieść - i rodaków, i cały kontynent - w momencie najistotniejszym. Gdyby nie przestrzelił z jedenastu metrów w ostatnich sekundach horroru z Urugwajem, przeżylibyśmy chwile historyczne - z pierwszą afrykańską drużyną w półfinale MŚ. Gyan był wszystkim, czym nie był Milito. Stracił głowę w momencie, w którym stracić nie miał prawa. Argentyński snajper w takich momentach analizował sytuację wyostrzonymi zmysłami i kopał z bezlitosną precyzją, dlatego historyczne chwile przeżyli kibice mediolańscy. Nigdy wcześniej włoski klub w potrójnej koronie sezonu nie kończył. Jeszcze niedawno plebiscyt FIFA był otwarty, każdy uprawniony (trenerzy i kapitanowie reprezentacji narodowych) mógł głosować na dowolnego gracza. Domyślam się, że wstępną selekcję wprowadzono, by uniemożliwić wybory kuriozalne - jak słynny epizod z Ahmedem Hassanem docenionym przez byłego selekcjonera kadry syryjskiej Janusza Wójcika. Niestety, skrępowano również tych, którzy mogliby naprawić kardynalne błędy nominujących. A jednak błąd najnowszy łatwo byłoby naprawić, od ceremonii wręczenia nagrody dzielą nas przeszło dwa miesiące. Pozwolę sobie na uwagę straceńczą - otóż gdyby jutro lub pojutrze FIFA obwieściła, że jej fachowcy przeanalizowali rok jeszcze raz i uznali, iż się pomylili, oburzonych by nie było. Raczej po raz pierwszy jednogłośnie uznalibyśmy, że przedstawiciele najważniejszej futbolowej instytucji zachowali się oryginalnie, ale z klasą. 