Z drobiazgiem wpadam, bo przewertowałem z ciekawości Encyklopedię Piłkarską FUJI i wytropiłem, że Wojciech Szczęsny został wczoraj najmłodszym powojennym bramkarzem seniorskiej reprezentacji Polski. Miał 19 lat i 214 dni. Wczesny debiut oczywiście wielkiej kariery Szczęsnemu nie gwarantuje, nastoletnich bramkarzy trzeba oceniać nadzwyczaj ostrożnie, bo to specjalizacja osobna, wymagająca dojrzałości i mocy mentalnej, a często również wielu lat praktyki. Nasi słynni bramkarze stawali między reprezentacyjnymi słupkami później. Szymkowak miał ponad 20 lat, Tomaszewski prawie 24 lata, Młynarczyk 25 lat, Dudek i Boruc ponad 24 lata. Mniej niż Szczęsny - 19 lat i 149 dni - przeżył przed debiutem tylko niejaki Mieczysław Szumiec, który zagrał dla kraju niedługo po zamachu majowym, latem 1926 roku, czyli w antycznej erze wykluwania się naszej kadry narodowej. Potem już nigdy jednak w reprezentacji nie wystąpił. 