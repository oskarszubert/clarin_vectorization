Właśnie przeczytałem, że właściciel Polonii po dzisiejszym remisie z Lechią Gdańsk zwolnił Bogusława Kaczmarka. Tym samym warszawską drużynę obejmie już dziesiąty trener w minionych trzech latach.Robi się nam w stolicy mała liga hiszpańska. Legią sterują Jan Urban i Mirosław Trzeciak, czyli duet z przeszłością w Primera Division, a Polonia przejmuje iberyjskie obyczaje. Znacie to - rekordzista Jesus Gil wyrzucał kiedyś szkoleniowców z ławki Atletico Madryt w każdy poniedziałek (a może niedzielę, nie pamiętam), Real przepędzał Fabia Capella po zdobyciu mistrzostwa kraju, a były właściciel Racingu Santander Dimitrij Piterman uznał wręcz, że sam się zna najlepiej na trenerce i podczas meczów z akredytacją fotoreporterską instalował się w okolicach ławki rezerwowych etc. Nie znam szczegółów sprawy Kaczmarka (wszystko stało się nagle), ale padł chyba jakiś rekord. Robotę stracił facet, który w lidze trzy razy wygrał i raz zremisował, traci zaledwie cztery punkty do lidera, a jego drużyna dzięki sprzyjającemu kalendarzowi ma realną szansę nawet na mistrzostwo Polski.Aż mam ochotę ogłosić konkurs na najlepszą w historii serię wyników, po których trener - niech będzie w naszej lidze - wyleciał na zbity pysk... 