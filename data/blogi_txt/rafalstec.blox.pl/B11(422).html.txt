„Chcesz być Holendrem? Załóż pomarańczowe, im bardziej wariackie, tym bardziej będziesz holenderski.”Holendrzy mówią i robią. Pomarańczowe hełmy wikingów, pomarańczowe sztuczne piersi, pomarańczowe sutanny, pomarańczowe turbany, pomarańczowe plastry sera - brakuje chyba tylko pomarańczowych zębów i wydychania na pomarańczowo, między pomarańczowymi stworami trwa nieustający konkurs na najbardziej kuriozalno-zaskakującą pomarańczowość, jakby i za to przyznawali na Euro 2008 medale. Medale oczywiście pomarańczowe, o zapachu pomarańczowym i pomarańczowym smaku. Nawiasem mówiąc, biznes z tego musi być niebywały.Piszę o pomarańczowym morzu, siedząc na trybunach stadionu św. Jakuba, bo od pomarańczowego mieni mi się w oczach. Zaludnienie Bazylei się dzisiaj podwoiło. 160-tysięczne miasto najechało grubo ponad 100 tysięcy pomarańczowych egzemplarzy. Żadna reprezentacja nie ma tutaj nie tylko fanów cudaczniejszych, ale i liczebniejszych. W ogóle atmosfery mistrzostw zazwyczaj - wyjątkami są pomarańczowe mecze - i w Szwajcarii, i w Austrii trochę brakuje.Dlatego mam wrażenie, że gdyby Holendrzy dzisiaj przegrali, turniej - dla tych, którzy oglądają go z bliska także między meczami - w pewnym sensie by się skończył. 