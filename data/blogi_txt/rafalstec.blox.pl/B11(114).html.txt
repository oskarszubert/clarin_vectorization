Z irytacją nasłuchiwałem, jak szefowie FIFA usiłują wymusić uczestnictwo Nelsona Mandeli w inauguracji mundialu, choć jego rodzina powtarzała, że pora roku - tutaj jest naprawdę cholernie zimno - nie sprzyja wyprawom na stadion 92-letniego staruszka. Teraz zrobiło się jeszcze smutniej. Akurat wtedy, gdy spełnia się kolejne marzenie tego wielkiego przywódcy (w RPA startują MŚ), spadło na niego nieszczęście - śmierć prawnuczki w wypadku samochodowym. I to dlatego Mandeli na Soccer City nie będzie. Ja już półtorej godziny temu dotarłem do przystadionowego biura prasowego. Pewnie bym dotarł później, gdyby nie kolejny detal odróżniający ten mundial od innych wielkich imprez, na których byłem (w Japonii, Portugalii, Atenach, Niemczech, Austrii, Szwajcarii i Pekinie) - otóż gospodarze postawili na kontrolę pozorowaną. Przy kolejnych bramkach nie ściągam nawet paska, bo dla nikogo nie ma tutaj znaczenia, czy bramka milczy, czy się rozpiszczy jak oszalała. Żadnego obmacywania, skoro przeszedłeś przez magiczne drzwi, to jesteś niegroźny. Do plecaków dziennikarzy też zaglądają z daleka albo wcale. Z punktu widzenia korespondenta: żyć, nie umierać.  Start mistrzostw zapowiedziałem dziś z perspektywy Afryki i historii (na początku „Gazety”, kliknijcie tutaj) oraz perspektywy przymierzających się do meczu z Meksykiem gospodarzy (na końcu „Gazety”, kliknijcie tutaj). Postanowiłem wkładać tutaj linki do przynajmniej niektórych swoich mundialowych tekstów, bo na Sport.pl są nie do znalezienia. Tutaj jeszcze kawałek - trochę wspominkowy - o Grekach sporządzony przed ich jutrzejszym meczem z Koreą Płd. A w ogóle to wreszcie się zaczyna! Dlatego pamiętajcie, w południowej Afryce nie woła się „Ole!”, tutaj obowiązuje gromkie „Ayoba!” 