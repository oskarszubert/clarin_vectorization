Eliminacje zakończone, znamy już wszystkich uczestników najważniejszych klubowych rozgrywek w Europie. Liga Mistrzów z punktu widzenia najbogatszych: status quo. Prezes UEFA Michel Platini odtrąbił regulaminowy przełom, który miał ich hegemonię naruszyć. Nie naruszył, zgodnie z moimi - nie chwaląc się - przewidywaniami, spisanymi tutaj. Anglicy, Hiszpanie i Włosi wciąż posyłają po czterech swoich przedstawicieli do fazy grupowej, a Niemcy i Francuzi po trzech. Nawiasem mówiąc, ścisła czołówka rankingu UEFA nie drgnęła od 1999 roku, w którym, nie zgadniecie, wszechpotężna Premier League tkwiła pod ligą holenderską. Ostatnią sensacją w najściślejszym tego słowa znaczeniu, rozumianą jako triumf zahukanych prowincjuszy nad tytanami, pozostaje wyeliminowanie przez Helsingborg mediolańskiego Interu. Minęło od tamtego cudu (Recoba nie strzelił karnego w ostatnich sekundach) już dziewięć lat. Liga Mistrzów z punktu widzenia średniaków: klops. Celtic Glasgow, Sporting Lizbona czy Anderlecht Bruksela - to oni słono zapłacili za rewolucję Platniego, która paradoksalnie najbogatszych wzmocni, bo osłabi ich najpoważniejszą konkurencję. Powiększy się przepaść między najbogatszymi a bogatymi średniakami. Liga Mistrzów z punktu widzenia biedaków: mikroskopijna poprawa. W zeszłym roku udało się awansować białoruskiemu BATE Borysow (budżet na poziomie Odry Wodzisław), w tym roku - węgierskiemu Debreczynowi (specjalne ukłony powinni nasi bratankowie złożyć Wiśle Kraków). W euforii są piłkarze Maccabi Hajfa i FC Zurich - to ich ofiarą padły Celtiki i Sportingi. Biedni odebrali średniakom, nie bogatym. Drugi z rzędu awans Cypryjczyków zasługuje ze zrozumiałych względów na osobną notkę. Nie wiem, czy ją popełnię, mogę nie wytrzymac psychicznie. Liga Mistrzów z punktu widzenia Polaków: jesteśmy na wymarciu. Łowcom sensacji nasza Wisła sprawiła pewnie mnóstwo przyjemności, bo jej porażka - oczywiście przypadkowa, chyba nikt nie ma wątpliwości - z Levadią była porażką mistrza ligi sklasyfikowanej na 26. miejscu w Europie z mistrzem ligi sklasyfikowanej na miejscu 42. Przebili krakowian prażanie, najbardziej nieoczekiwanym rozstrzygnięciem było chyba wyeliminowanie Slavii (czeska liga plasująca się na pozycji 18.) przez mołdawski Sheriff Tiraspol (pozycja 37.). Inne niespodzianki po polsku? W rewanżowym meczu Apoelu Nikozja z FC Kopenhagą wystąpiła trójka naszych rodaków na szpicy (wszyscy razem grali przez 10 minut) - Kamilem Kosowskim, Marcinem Żewłakowem i Adrianem Sikorą. Takiego dziwa w LM jeszcze nie było. Mamy zatem dwóch polskich bliźniaków w najważniejszych klubowych rozgrywkach i nie są to, o dziwo, bracia Brożkowie. O dziwo i o zgrozo. Dzięki sukcesowi Apoelu nie padł kolejny ponury rekord. Gdyby bowiem mistrzowie Cypru nie awansowali, w rundzie grupowej mielibyśmy zaledwie dwóch Polaków z realnymi szansami na grę - Michała Żewłakowa (mocna pozycja w Olympiakosie) oraz Rafała Murawskiego (żywimy nadzieję, że się przebije w Rubiniu Kazań). A tak nasi idą na podbój Europy ławą. Dlaczego mimo wszystko piszę, że nasi wymierają? Polscy bramkarze wciąż ślęczą na ławkach rezerwowych lub na trybunach (36-letni Jerzy Dudek, 27-letni Tomasz Kuszczak, 24-letni Łukasz Fabiański), natomiast ich koledzy z pola pędzą ku schyłkom karier - bracia Żewłakowowie skończyli 33 lata, Kosowski ma 32, Sikora - 29, a Murawski 28 lat. Skąd brać następców, skoro wypychanego z Wisły Pawła Brożka - naszej niekwestionowanej gwiazdy, podwójnego króla strzelców ekstraklasy - nie chce ani średnie Fulham, ani żaden inny w miarę poważny europejski klub? 