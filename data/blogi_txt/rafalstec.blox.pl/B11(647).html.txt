Zasady konkursu stali czytelnicy i uczestnicy znają, przypadkowym i gapowatym wyjaśniam, że chodzi o czytanie w przyszłości. Kto ją przewidzi najlepiej, przy okazji następnej rocznicy istnienia „A jednak się kręci” zostanie ogłoszony zaszczytnym tytułem „Jasnowidza roku” i nagrodzony historyczną koszulką ostatniego zwycięzcy Ligi Mistrzów. Znów wszyscy, którzy wezmą udział w naszej przedniej zabawie, będą musieli za 12 miesięcy samodzielnie policzyć poprawne odpowiedzi i podać wynik na blogowym forum. Ja tylko najlepsze wyniki zweryfikuję, by mieć pewność, że nikt z sobie tylko wiadomych powodów nie użył matematyki nieklasycznej. Znów poprosiłem o wasze propozycje pytań i skorzystałem z pomysłów właścicieli następujących nicków: mattoi011, ytuch, gustav_adolf, nadir9, carles5, antropoid, patxi, madbringer (telefonicznie konsultowałem pytania z Miszą). Niektóre pomysły modyfikowałem, inne musiałem odrzucić z przyczyn technicznych - były niekonkretne, uniemożliwiające znalezienie odpowiedzi polegającej na twardych faktach. Odpowiedzi przyjmuję do godz. 23.59 we wtorek (decyduje czas opublikowania komentarza), a jeśli rywalizacja wyłoni więcej niż jednego zwycięzcę, za rok zarządzę dogrywkę (już ekspresową). Do dzieła! Czy do 18 października 2013 roku 1) Podbeskidzie utrzyma się w tzw. ekstraklasie? 2) mistrzostwo Polski zdobędzie Legia Warszawa? 3) polski klub awansuje do Champions League? 4) polski klub awansuje do Ligi Europejskiej? 5) Arkadiusz Milik wciąż będzie grał w polskim klubie? 6) Franciszek Smuda dostanie posadę w polskim klubie? 7) polski piłkarz znów zostanie królem strzelców tzw. ekstraklasy? 8) reprezentacja Polski zakwalifikuje się na mundial w Brazylii lub zachowa szanse na awans? 9) zagra w niej Artur Boruc? 10) zadebiutuje w niej kolejny gracz bez przeszłości - nawet jednomeczowej - w naszej tzw. ekstraklasie? 11) Marcin Wasilewski będzie jej kapitanem w co najmniej jednym meczu? 12) Robert Lewandowski (15 bramek) doścignie Dariusza Dziekanowskiego oraz Ebiego Smolarka (20 bramek) i wejdzie do czołowej dziesiątki najskuteczniejszych piłkarzy w dziejach naszej kadry? 13) Tomasz Frankowski (163 gole) prześcignie Gerarda Cieślika (167 goli) w klasyfikacji najlepszych ligowych snajperów wszech czasów? 14) drużyna z Ameryki Płd. wygra mundial U-20? 15) Hiszpanie po raz trzeci z rzędu zdobędą mistrzostwo Europy U-19? 16) prezesem PZPN zostanie były piłkarz reprezentacji Polski? 17) felietony z cyklu „A jednak się kręci” będą nadal publikowane w papierowym wydaniu „Gazety Wyborczej”? 18) liga polska utrzyma się w czołowej dwudziestce rankingu UEFA? 19) Łukasz Piszczek będzie nadal grał dla Borussii Dortmund? 20) Tomasz Kuszczak wróci do angielskiej Premier League?   21) Roy Hodgson nadal będzie prowadził reprezentację Anglii? 22) Neymar zagra w Barcelonie albo Realu Madryt? 23) rezerwy Barcelony i Realu skończą drugą ligę hiszpańską w czołowej szóstce? 24) Luciano Spalletti nadal będzie prowadził Zenit St. Petersburg? 25) Jose Mourinho nadal będzie prowadził Real Madryt? 26) Tito Vilanova nadal będzie prowadził Barcelonę? 27) Roberto Mancini nadal będzie prowadził Manchester City? 28) Everton awansuje do Ligi Mistrzów? 29) BATE Borysów awansuje do niej po raz czwarty? 30) włoski klub dotrwa do ćwierćfinału Champions League? 31) oba kluby mediolańskie zagrają w sezonie 2013/14 Ligi Europejskiej? 32) Bayern utrzyma się na podium klubowego rankingu UEFA? 33) mistrzem Włoch zostanie drużyna spoza Mediolanu i Turynu? 34) Szachtar Donieck skończy sezon ligi ukraińskiej bez porażki? 35) Glasgow Rangers awansuje bez baraży do trzeciej ligi szkockiej? 36) klub z miasta położonego na wschód od Monachium awansuje do finału Ligi Europejskiej lub półfinału Ligi Mistrzów? 37) królem strzelców Ligi Mistrzów zostanie piłkarz spoza Europy? 38) Iker Casillas będzie na podium plebiscytu FIFA na najlepszego piłkarza świata? 39) Leo Messi wyrówna lub pobije swój klubowy rekord strzelecki (73 gole) ustanowiony w minionym sezonie? 40) polski piłkarz zdobędzie bramkę we włoskiej Serie A? 41) Radamel Falcao nadal będzie grał w lidze hiszpańskiej? 42) Edinson Cavani nadal będzie grał w Napoli? 43) Grzegorz Krychowiak nadal będzie grał w Reims? 44) Kaka nadal będzie grał w Europie?   45) Marcelo Bielsa nadal będzie pracował w Europie? 46) Mano Menezes będzie selekcjonerem reprezentacji Brazylii? 47) reprezentacja Wybrzeża Kości Słoniowej wygra Puchar Narodów Afryki? 48) Belgia awansuje na mundial? 49) chiński lub japoński klub awansuje do półfinału azjatyckiej Ligi Mistrzów? 50) Władysław Jerzy Engel przyzna się na swojej stronie internetowej do regularnego czytania blogu „A jednak się kręci”?﻿ 