Powiedziałem w radiowej „Trójce”, napiszę i tutaj. Gdybym był prezesem PZPN-u, natychmiast - właściwie już kilka dni temu - zadzwoniłbym do Larsa Lagerbacka. Jego nazwiska nikt nie wymienia jednym tchem obok nazwisk Capello czy Mourinho, w plebiscytach popularności Szwed pewnie by nie pobrykał, ale nie trzeba się doktoryzować z filozofii futbolu, żeby pojmować, że najbardziej utytułowany trener niekoniecznie będzie idealny dla twojej drużyny. Dlaczego moim zdaniem 61-letni Lagerback (pobierał dotąd pensję niższą od beenhakkerowej, zarabiał ponad 200 tys. euro) mógłby być idealny dla reprezentacji Polski? Po pierwsze i najważniejsze, jest świetnym fachowcem. Ze Szwedami awansował do czterech (!) kolejnych turniejów rangi mistrzowskiej, na których wiodło im się albo przyzwoicie, albo bardzo dobrze. Na mundialu w 2002 r. wygrali grupę śmierci (z Anglią, Argentyną i Nigerią), zanim przegrali dogrywkę meczu 1/8 finału z Senegalem. Na Euro 2004 wygrali grupę z Danią, Włochami i Bułgarią, zanim w 1/8 finału przegrali po rzutach karnych z Holandią. Na mundialu w 2006 r. bez porażki wyszli z grupy z Anglią, Paragwajem oraz Trynidadem i Tobago, zanim przegrali w 1/8 finału z gospodarzami. Na Euro 2008 wypadli słabiej - przegrali w grupie z późniejszymi złotymi medalistami Hiszpanami oraz brązowymi medalistami Rosjanami Guusa Hiddinka, których pokonali wyłącznie mistrzowie Europy. Dopiero w eliminacjach do MŚ’ 2010 zawiedli, kończąc je za Danią oraz Portugalią. Po drugie, nie przywykł Lagerback do kierowania jednostkami wybitnymi, które wystarczy tylko natchnąć i wyposażyć w zmyślną taktykę. Przeciwnie, poza wyjątkami w typie Henrika Larssona i Zlatana Ibrahimovicia dobierał kadrowiczów spośród piłkarzy w skali europejskiej dość przeciętnych (choć oczywiście lepszych niż nasi, słabszych wypatrzyć coraz trudniej). Liga szwedzka poziomem odpowiada polskiej (w rankingu UEFA dzielą je dwie pozycje), jej mistrz również od lat nie dopchał się do Champions League. Po trzecie, reprezentacja Szwecji na każdym turnieju zwracała uwagę znakomitym przygotowaniem fizycznym, które u naszych kopaczy niedomaga. Przede wszystkim jednak Lagerback zapracował na reputację drobiazgowego, klarownie swój plan wykładającego taktyka, a przecież niczego innego, wobec nędznego wyszkolenia Polaków, klasowym rywalom przeciwstawić nie będziemy w stanie. A przed Euro 2012 dostaniemy trochę czasu na zgrupowanie. Po czwarte, wytrwał na stanowisku Lagerback ponad dziewięć lat, dłużej niż jakikolwiek aktualny selekcjoner rozpoznawalnej reprezentacji poza Duńczykiem Mortenem Olsenem. Ta stabilizacja trochę świadczy o obyczajach Skandynawów, a trochę o stopniu ich satysfakcji z dokonań trenera. Fachowca nadzwyczajnie doświadczonego w pracy z kadrą narodową (tworem specyficznym, coraz mniej przystającym do futbolu terroryzowanego przez bogate klubowe korporacje) i współpracy z federacją (fakt, o odmiennej prawdopodobnie kulturze działania od pezetpeenowskiej), bo utrzymywał ją od 1990 roku (najpierw prowadził młodzieżówkę, potem kadrę B, analizował grę rywali drużyny seniorów etc). Po piąte, w latach 2000-2004 Szwed z powodzeniem uczestniczył w unikalnym eksperymencie - wraz z Tommym Soderbergiem tworzył selekcjonerski duet, w którym decyzje poprzedzał kompromis, bowiem obaj jego członkowie dysponowali równoległymi kompetencjami. Lagerback to w ogóle osobowość łagodnego rozjemcy, facet zrównoważony, powściągliwy i miły w bezpośrednim kontakcie, co wiem od jego rodaków dziennikarzy i z własnych doświadczeń - na turniejach zdarzało mi się z nim rozmawiać oraz obserwować, jak się porusza między ludźmi. W ognisty konflikt nie będzie go łatwo wciągnąć nawet awanturnikom subtelnym jak Lato, lokalnym gigantom konfrontującym polską i zagraniczną myśl szkoleniową jak Piechniczek, a także pośrednikom w handlu piłkarzami wraz z usłużnymi dziennikarzami. Po szóste, Lagerback nie przejmie beenhakkerowej roli mentora zacofanego narodu, bo to ani w jego, ani w ogóle szwedzkim stylu. Ktoś słyszał o „lagom”? Pisałem o tym podczas Euro 2004. Otóż kiedy wikingowie zasiadali do posiłku, miska (zawsze jedna) wędrowała z ręki do ręki i każdy biesiadnik jadł tyle, by nasycić głód, a zarazem tyle, by wystarczyło dla wszystkich. Nie za dużo, nie za mało, dokładnie w sam raz. „Lagom” - to słowo Szwedzi rzucają przy byle okazji, upierając się, że niuansów ich mentalności nikt nie zrozumie. W tym wybitnie egalitarnym społeczeństwie chodzi o to, by nie odstawać, ale też, by się nie wybijać. Po prostu być „lagom”. Lagerback nawet swego ostatniego asystenta Rolanda Anderssona próbował uczynić równym sobie, by publika doceniała wysiłek ich obu. A skoro Szwed nie pouczałby nas i przy każdej okazji nie manifestował swej wyższości nad polskimi kolegami po fachu, miałby większą niż Beenhakker szansę zjednać sobie środowisko i nie pracować w warunkach totalnej wojny ze wszystkimi. PZPN mógłby powtórzyć szczęśliwy ruch PZPS - siatkarscy działacze jednego fachowca o świetnym warsztacie (Lozano) zastąpili innym fachowcem o świetnym warsztacie (Castellani), który w przeciwieństwie do poprzednika nikogo nie irytuje przywarami charakterologicznymi. Lagerback oczywiście nie gwarantuje przyzwoitego występu na Euro 2012. Nie wiem zresztą, czy nie pominąłem - z braku wiedzy - jakiejś wady Szweda, która skazywałaby go na niepowodzenie. Nie wiem też, czy po wstępnym zapoznaniu się z urokami naszego piłkarskiego wygwizdowa nie uciekłby przerażony aż pod Patagonię. Polecałbym go tylko PZPN- owi do sprawdzenia, bo nie wątpię, że zasługuje, by go wnikliwie prześwietlić i umieścić na liście kandydatur. Liście możliwie bliskiej ideału. Bo nieważne, czy selekcjonerem kadry zostanie Polak, Marsjanin, czy ogrodnik piechniczkowej hacjendy w Wiśle. Chciałbym tylko, żeby nominację dla swego wybrańca PZPN podparł co najmniej tyloma argumentami, ile wyżej przypisałem Lagerbackowi. 