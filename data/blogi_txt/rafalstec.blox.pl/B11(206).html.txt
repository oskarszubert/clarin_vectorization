Sekund zabrakło najbardziej „polskiej” zagranicznej drużynie w historii, by odnieść bezcenny triumf w Manchesterze. Remis 1:1 też jest cenny, dortmundczycy zwiększyli szanse na awans do 1/8 finału Ligi Mistrzów. Robert Lewandowski rozbłysnął w zeszłym sezonie na gwiazdę Bundesligi, ustrzelił we wszystkich rozgrywkach 30 goli - wyczyn na tym poziomie w polskim futbolu niespotykany od wieczności. Wyróżniał się też jednak pod innym względem. Uzbierał najwięcej niecelnych strzałów oddanych z pola karnego. Przypomniał o tym na kwadrans przed końcem dzisiejszego meczu, kiedy chybił, choć miał przed sobą tylko bramkarza. Gdyby trafił, rozstrzygnąłby o wyniku. Borussia prowadziłaby 2:0. To nie znaczy, że grał kiepsko. Podawał kolegom 21 razy - jako jedyny na boisku nie pomylił się ani razu. Trzy razy wymyślił tzw. podania kluczowe, czyli takie, po których inni strzelali, ale bez skutku. Znów harował do zatracenia, trener Jürgen Klopp jak zwykle trzymał go na boisku do końca. To powinno rozwiać wątpliwości polskich kibiców. Oni psychikę mają zwichrowaną latami klęsk i już odruchowo nie ufają, że naszym futbolowym emigrantom może się na obczyźnie udać, zatem w miniony weekend, kiedy Lewandowski obejrzał mecz Bundesligi z rezerwy, ewidentnie się przestraszyli. Naraził się trenerowi właśnie zatrzęsieniem niewykorzystanych okazji do strzelenia gola? Zezłościł szefów Borussii niezgodą na przedłużenie kontraktu? Czyżby jego pozycja słabła? Było wręcz odwrotnie, jego nieobecność w sobotnim starciu z Borussią Mönchengladbach oznaczała, że nasz napastnik wspiął się w klubowej hierarchii na jeszcze wyższy poziom. Osiągnął status lidera, którego się oszczędza w meczu z przeciwnikiem teoretycznie słabszym, by rzucić go na przeciwnika arcymocnego w arcyważnym momencie. Jeśli w Manchesterze zawiódł, to jako snajper. Uderzał wyłącznie niecelnie. Trafił dopiero w doliczonym czasie gry. Oddał potwornie niebezpieczny strzał, ale Joe Hart zareagował wspaniale. Znów. Lewandowski, Kuba Błaszczykowski i Łukasz Piszczek zrozumieli na stadionie Manchesteru City, jak trudno będzie im wepchnąć piłkę do bramki za dwa tygodnie na Stadionie Narodowym, na który przylecą Anglicy. Rywale od kilkunastu lat rozpaczali nad kolejnymi nieudacznikami wpuszczanymi między słupki z bramki alternatywy, aż doczekali się specjalisty fenomenalnie utalentowanego. Gdyby nie Hart, gospodarze musieliby dziś znieść bolesną, wielobramkową klęskę. Mario Götze najpierw - po podaniu Lewandowskiego - trafił w słupek. A potem w poprzeczkę. Borussia przed przerwą trzymała piłkę rzadziej niż MC, ale nacierała groźniej. W sposób urozmaicony, kombinacyjny, zachęcający Harta, by zachwycał. Zmuszał go do wysiłku również Łukasz Piszczek, być może najlepszy wśród gości. Kolegom dał najwięcej - aż cztery - podań kluczowych, rywalom najczęściej odbierał piłkę. Prasowe sugestie, że interesuje się nim trener Realu Madryt Jose Mourinho, naprawdę przestają brzmieć jak plotki. W 90. minucie Borussię dopadł pech. Kopnął Sergio Agüero, piłka odbiła się od ręki Nevena Suboticia, sędzia musiał odgwizdać karnego. 1:1. Goście nie wygrali meczu, w którym wyglądali mocniej. Czy szejkowie wreszcie dostrzegą, że włoscy trenerzy, owszem, są świetni, ale akurat Roberto „stanowczo żądam kolejnych transferów” Mancini niekoniecznie? Że ich gwiazdozbiór zależy nade wszystko od siły aktualnego blasku poszczególnych gwiazd? Budowla Kloppa rośnie z każdym sezonem. Przed dwoma laty dortmundczycy nie wygramolili się z pierwszej rundy Ligi Europejskiej. W minionym sezonie nie przeżyli jesieni w Lidze Mistrzów, choć wylosowali grupę raczej przeciętną. Teraz wpadli do grupy arcytrudnej, ale sekundy dzieliły ich od wyjazdowego triumfu nad mistrzami Anglii i kompletu punktów po dwóch kolejkach. Jeśli utrzymają poziom, awansują. Najbardziej „polska” zagraniczna drużyna w historii podbiła już Niemcy, teraz weszła do Europy.﻿ 