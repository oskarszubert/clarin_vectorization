Wiem, do słów Franciszka Smudy nie należy się zbytnio przywiązywać - niewykluczone, że wypadają one z jego ust niezależnie od woli ust właściciela - ale ja zaufanie do selekcjonera pielęgnuję w sobie jak znany dziecięcym kinomanom z lat 80. mistrz Miyagi pielęgnował drzewka bonsai, więc zakładam, że istotnie, jak donoszą współpracownicy selekcjonera, zakończył on już eksperymentowanie przed Euro 2012 i teraz skupi się na dopieszczaniu synchronizacji ruchów polskich piłkarzy. A jeśli tak, to nastał dobry moment, by sporządzić mały remanent i dowiedzieć się, co mamy, a czego nie mamy. Mamy 20 pewniaków. Bramkarze: Szczęsny (podczas turnieju będzie miał 22 lata), Fabiański (27). Obrońcy: Piszczek (27), Wasilewski (32), Wojtkowiak (29), Perquis (29), Głowacki (33), Jodłowiec (27), Wawrzyniak (29). Pomocnicy: Błaszczykowski (26), Peszko (27), Polanski (26), Murawski (31), Matuszczyk (23), Dudka (29), Obraniak (28), Mierzejewski (26), Rybus (23). Napastnicy: Lewandowski (24), Brożek (29). Walczą o ostatnie trzy miejsca w kadrze: Tytoń/Sandomierski; Sadlok/Wołąkiewicz/Boenisch; Kucharczyk/Jeleń/Sobiech. Podstawowa jedenastka (tak typuję dzisiaj): Szczęsny - Piszczek, Wasilewski, Perquis, Wawrzyniak - Polanski, Murawski - Błaszczykowski, Obraniak, Mierzejewski - Lewandowski. Podstawowa jedenastka inaczej: Arsenal - Borussia, Anderlecht, Sochaux, Legia - Mainz, Lech - Borussia, Lille, Trabzonspor - Borussia. (Sześciu uczestników Ligi  Mistrzów, dwóch uczestników Ligi Europejskiej). Naturalny kandydat na gwiazdę turnieju (a przynajmniej rundy grupowej): Szczęsny. Naturalny kandydat na ofermę grożącą katastrofą: Wawrzyniak. Ludzie absolutnie nie do zastąpienia w razie kontuzji: Błaszczykowski, Lewandowski (nie tylko dlatego, że w strzelili 10 z ostatnich 14 goli kadry w meczach, w którym przynajmniej jeden wyszedł na boisko). Człowiek, którego cudowne ozdrowienie znacząco podniosłoby jakość podstawowej jedenastki: Boenisch. Niespodzianka, która mogłaby znacząco zwiększyć liczbę wariacji ofensywnych: Melikson jednak wybiera Polskę. Nieobecny, którego brak nie zaboli: Boruc. Nieobecni, których brak może zaboleć: Żewłakow, Arboleda. Niewykluczone, że stworzyliby - w dobrej formie - najlepszą dostępną parę stoperów, ale pierwszego nie lubi trener, a drugiego piłkarze. Najbardziej pechowa grupa, jaką Polska może wylosować (rozstawienie już z grubsza zaczyna być znane): z Niemcami, Portugalią (jeśli ta przetrwa baraże) i Francją...﻿ 