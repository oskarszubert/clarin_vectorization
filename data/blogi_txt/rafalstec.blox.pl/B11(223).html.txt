Mam nadzieję, że prezes PZPN Grzegorz Lato nie dogada się z klubami i żadnego nieoficjalnego limitu na obcokrajowców (maksymalnie pięciu na boisku) nie będzie. Pomysł jest tyleż głupi, co klasycznie nasz: nie szkolimy według przemyślanego planu coraz sprawniejszych kopaczy, tylko wycinamy ich konkurencję. I nawet jeśli nie przejdzie, sposób myślenia polskich gigantów od zarządzania futbolem oddaje idealnie. Leczymy skutki, nie przyczynę, i jeszcze powołujemy się na przykład zza granicy - że niby Niemce bardziej mundre i przed mundialem u siebie stawiały maniacko na swoich, bo tak się umówiły dla wspólnego dobra. By się upewnić, czy pamięć mnie nie zwodzi, zajrzałem do składów czołowych drużyn Bundesligi w sezonie 2005/2006. Obcokrajowców znalazłem od groma (nawet po ośmiu na drużynę), kluby chciały wygrywać, a nie dbać o lepszą przyszłość reprezentacji kraju. Zmyśla pan, panie prezesie, i tyle. Trener Wisły Kraków Maciej Skorża ma się bić o Ligę Mistrzów i obronę tytułu w kraju, czyli klecić jak najmocniejszą drużynę bez zaglądania w paszporty. Kadrą się zajmie, jak zostanie selekcjonerem. Wyobrażacie sobie, że on czy ktokolwiek inny wystawia słabszego lewoskrzydłowego, byle polskojęzycznego, żeby wspomóc - rzekomo wspomóc - reprezentację przed Euro 2012? Absurd do sześcianu. Skoro zdopingowany obfitą podwyżką pan prezes PZPN intensywnie pracuje umysłowo (ależ w tej głowie musi wirować!), to proponuję pochylić się nad zagadnieniem pokrewnym i poszukać odpowiedzi na pytanie, dlaczego reprezentacja Polski od lat rozpaczliwie woła o pomoc piłkarzy wychowanych za granicą (Olisadebe, Smolarek, Acquafresca, Roger, Obraniak, Boenisch etc). A potem, kiedy Grzegorz Lato odpowiedź, przynajmniej wstępną, wypoci, zachęcam do kolejnej burzy w mózgu. Może by tak w regulaminach licencyjnych zobowiązać kluby do prowadzenia określonej liczby drużyn juniorskich w najrożniejszych kategoriach wiekowych? A może by jeszcze przymusić je, by zamiast poprawiać kontrakty swoich gwiazdorów (koniecznie polskich) zainwestowały w boiska treningowe? Dość, nie ciągnę niewygodnego tematu, upały kiedyś wreszcie nadejdą i jeszcze się nam obwody w bezcennych pezetpeenowskich głowach poprzepalają. 