Przepraszam, że znów poruszam ten sam temat, ale nie daje mi spokoju cytowany w poprzedniej notce pezetpeenowski wywód przekonujący, że „polska szkoła trenerów nie bez przypadku uznawana jest za jedną z najlepiej pracujących w Europie” (niestety, autor nie podaje, przez kogo jest uznawana). Uwiera mnie on z dwóch powodów. Pierwszy: jeśli intelektualni i organizacyjni liderzy naszej myśli szkoleniowej są głęboko przeświadczeni o jej niesłychanej głębi, to maleją szanse, że zechcą cokolwiek zmieniać. Po prostu bez prawidłowej diagnozy nie ma skutecznej terapii. Drugi: tekst jest zbyt atrakcyjny pod względem literackim i logicznym, by pozostał anonimowy. Nie rozumiem, dlaczego autor wciąż się nie ujawnił.Od rana kombinuję, czyja głowa zrodziła to arcydziełko. Naturalnym podejrzanym jest Antoni Piechniczek, fachowiec opierający się upływowi czasu - wielki 30 lat temu, wielki i dziś, choć futbol zmienił się radykalnie. Niestrudzony wiceprezes PZPN do spraw szkoleniowych, który jakimś cudem znajduje sposób na łączenie tej funkcji z pracą w Senacie, znany jest przecież z propagowania osiągnięć polskiej myśli szkoleniowej.Artykulik perełkę mógł też jednak spisać Jerzy Engel, którego o pisarski talent podejrzewają czytelnicy dyskutujący o jego wielkości pod poprzednią notką. Dorównuje dyrektor sportowy PZPN Jose Mourinho, czy nie dorównuje? Przerzucacie się argumentami trochę jałowo, bo hierarchia trenerów w Europie została już ustalona. Sporządzoną przez Międzynarodowe Stowarzyszenie Statystyków i Historyków Futbolu klasyfikacją obejmującą lata 1998-2006 chwalił się w styczniu wydział szkolenia PZPN, bowiem Jerzy Engel zajmuje w nim całkiem niezłe, 81. miejsce (ex aequo z kilkoma kolegami po fachu, m.in. Hassanem Shehatą i Rafaelem Benitezem, szczegóły znajdziecie tutaj).Jeśli nawet ani Piechniczek, ani Engel tekstu nie napisali, to nie sądzę, by cokolwiek na temat szkolenia mogło ukazać się na związkowych stronach bez ich wiedzy. Zainspirowali autora? Zatwierdzili tekst? I równie intrygująca zagadka - jak dzielą między siebie kompetencje wiceprezes PZPN do spraw szkolenia Piechniczek, dyrektor sportowy PZPN Engel oraz przewodniczący wydziału szkolenia Dariusz Śledziewski? Kto jest mniej, a kto bardziej ważny?Ważny trop: Engel wypowiedział jesienią pamiętne zdania, które w swoim podsumowaniu roku 2008 w piłce nożnej umieściłem w rubryce z moimi ulubionymi cytatami i które na mój nochal uprawdopodobniają waszą intuicję, że on stoi za tekstem. Teraz zreflektowałem się, że dałem je tylko do „Gazety”, część czytelników blogu mogła cudeńko przeoczyć. Z rozkoszą nadrabiam zaległości: I śmiem twierdzić, że [reprezentacja Polski] należy do najlepszych w Europie. Mamy trzech świetnych rozgrywających: Rogera, Gargułę i Majewskiego. Dwóch skrzydłowych światowej klasy: Smolarka i Błaszczykowskiego. Bramkarze - to samo. No i Brożek. Nie widzę dziś nawet kilku drużyn z większym potencjałem.Poetyka trochę podobna, co? 