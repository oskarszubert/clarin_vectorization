Wyobrażacie sobie, jak wyglądałby dziś Real, gdyby piłkarzy rekrutował wyłącznie z Madrytu i okolic? Wyobrażacie sobie, że naczelny kosmopolita futbolu Arsene Wenger szuka gwiazd dla Arsenalu wyłącznie w Londynie? Wyobrażacie sobie Milan ograniczający zasięg transferowych łowów do Lombardii?Szefowie Athletic Bilbao podobny eksperyment prowadzą od 109 lat. Zatrudniają wyłącznie graczy baskijskiego pochodzenia, preferując w dodatku - by skrępować się jeszcze mocniej - tych, którzy znają baskijski (o czym przekonał się swego czasu pochodzący z drugiej strony Pirenejów Bixente Lizarazu). Są do bólu konsekwentni, choć nawet sąsiedzi z Realu Sociedad, niegdyś również wierni polityce narodowościowego zamknięcia, poddali się już 19 lat temu i wobec postępującej globalizacji futbolu wzięli Johna Aldrigde’a. Tymczasem w Bilbao wciąż mają stadion - ostatni już pośród monumentalnych katedr piłki kopanej - na którym kibice rzeczywiście utożsamiają się z drużyną, bo tę tworzą ich krewni, sąsiedzi, rodacy. Nawet jeśli nazwa „Athletic” brzmi obco, bo klub założyli, podobnie jak mnóstwo innych na wszystkich kontynentach, Brytyjczycy.A my raz po raz oglądamy - ostatnio kilkadziesiąt minut temu - megagwiazdy przyjeżdżające do Bilbao i z trudem wywożące stamtąd remis. Ba, dziś piłkarze Athleticu mogli Barcelonę nawet pokonać. Mogli, bo w końcówce niosło ich chyba coś więcej niż zwykłe pragnienie ligowego triumfu. Straceńczo parli na katalońską bramkę po ostatnią sekundę gry, choć ryzykowali sporo - jeden zabójczy kontratak wystarczyłby do odebrania im dobrego przecież wyniku, remisu 1:1.Nie, wcale nie chcę tutaj ani uprawiać taniej egzaltacji, ani rozczulać się nad nieśmiertelnością baskijskiej tradycji. Zwłaszcza że nigdy nie wiadomo gdzie przebiega granica między romantycznymi ideałami a mrocznym nacjonalizmem (pamiętacie, jak ETA szantażowała Lizarazu, żądając – jak to nazwała – podatku rewolucyjnego?). Ponownie wyrażam tylko - spontanicznie, pozostając pod wrażeniem dzisiejszego meczu - zdumienie, że ten eksperyment daje tak niesamowite rezultaty.Przecież Athletic Bilbao nigdy nie spadło z Primera Division (jako jedyny klub obok Barcelony i Realu!), choć zachowuje się jak maratończyk, który przed startem knebluje sobie usta, by tylko rywale oddychali pełną piersią. Przecież Athletic dobiera piłkarzy spośród ledwie 3 milionów osób, a robi to w teraz, gdy kluby nie tylko najmocniejszych lig przefiltrowują wszystkie podwórka świata, czyli przebierają wśród 7 miliardów ludzi. I z tymi ostatnimi Baskowie wcale nie tak rzadko wygrywają, przez co ich zapewnienia, że nawet spadając do drugiej ligi nie zmieniliby personalnej polityki, brzmią niemal kokieteryjnie.Jakim cudem? Jaki cudem w supersilnej lidze hiszpańskiej utrzymuje się najbardziej ekskluzywna, bo żądająca od graczy odpowiedniego pochodzenia, drużyna globu? Czyżby Baskowie wiedzieli o piłce coś, czego nie wiedzą nawet Brazylijczycy? 