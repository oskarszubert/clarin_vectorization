Najlepsza kubańska siatkarka nazywa się Tai Aguero. W dzieciństwie wołali na nią Taxi, bo bez przerwy biegała. Biegała dlatego, że szkoła leżała dwie godziny spacerem od jej wioski. W 1996 i 2000 roku zdobyła dla Kuby olimpijskie złoto. Państwo nagrodziło ją apartamentem w Hawanie.19 czerwca 2001 roku rodzina wyszła po Aguero na lotnisko w Hawanie, ale siatkarki w samolocie nie było. Nikt, nawet bliscy, nie wiedzieli, co się z nią dzieje. Tydzień później przysłała list, w którym napisała, że się zakochała - w obecnym mężu, fizjoterapeucie Alessio Botteghim - i zamieszka we Włoszech. Podpisała kontrakt w Serie A, potem dostała nowy paszport (tym samym zrzekła się kubańskiego, jej kraj nie uznaje podwójnego obywatelstwa), zaczęła grać w reprezentacji Włoch, została kapitanem i najjaśniejszą gwiazdą.Kuba odebrała jej podarowany apartament i ogłosiła zdrajczynią.Z Aguero wzięło przykład wielu kubańskich sportowców, którzy podczas zagranicznych wyjazdów próbują ucieczki. Nie z miłości, po prostu umieją sobie wyobrazić grę dla innych celów niż chwała kubańskiej rewolucji.Na różnych turniejach widziałem te podchody wielokrotnie - siatkarze nie mogą wychodzić bez asysty z hotelu, wokół drużyny cały czas kręcą się funkcjonariusze tajnych służb dbający o ich bezpieczeństwo. I bezpieczeństwo ojczyzny rzecz jasna.Czasem się udaje. Głośna była sprawa trzech siatkarzy, którzy uciekli z hotelu przez balkon podczas zawodów w Bułgarii. Wielu zaczyna pracę w europejskich klubach, choć to niełatwe, bo hawański rząd zawsze zabiega w FIVB, by uciekinierzy nie dostali pozwolenia na grę. Mimo to od 2001 roku azylu w Europie szukało ogółem 14 kubańskich siatkarzy.Właśnie dlatego dla Tai przebaczenia być nie mogło - pokazała innym, że można uciec.Odkąd Tai wyjechała z kraju, rodzina z nią nie rozmawiała ani nawet nie widziała jej w telewizji. Kiedy Kubanki mierzą się z Włoszkami, transmisji nie ma. Są co najwyżej urywki, pojedyncze akcje.Dwa lata temu poważnie zachorował ojciec Aguero. Do szpitala na Kubie musiał dzwonić, by czegokolwiek się dowiedzieć, ówczesny trener Perugii Massimo Barbolini. Kiedy ojciec zmarł, siatkarka chciała polecieć na pogrzeb. Państwo nie wpuściło jej na wyspę. Nie pomogły naciski włoskiego Komitetu Olimpijskiego i ministerstwa sportu.Tuż przed igrzyskami w Pekinie, zachorowała matka. Na raka płuc. Aguero natychmiast zostawiła reprezentację Włoch i wsiadła w samolot. Dwa dni przekonywała kubańskich urzędników w niemieckim Bonn. Bez skutku. Kiedy zdała sobie sprawę, że nigdy nie otrzyma wizy, postanowiła wrócić do Pekinu.Znów interweniował minister spraw zagranicznych Włoch. Franco Frattini wiedział, że zdaniem lekarzy mama umrze przed końcem igrzysk. Aguero chciała spędzić z nią ostatnie chwile. Obiecywała, że wróci do drużyny na decydującą fazę turnieju.Dzisiaj rano czasu europejskiego, kiedy wylądowała w Pekinie i przyjechała do wioski olimpijskiej, dostała od urzędników SMS-a. Kubańczycy wreszcie zmienili zdanie. Postanowili wpuścić ją na wyspę.Wróciła na lotnisko, by znów polecieć do Hawany. Niestety, z Kuby nadeszła informacja, że mama nie żyje. Na razie nie wiadomo, czy Aguero będzie na pogrzebie. 