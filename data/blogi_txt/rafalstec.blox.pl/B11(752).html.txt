Portugalczycy uczynili wczorajszy finał europejskiego pucharu swoją wewnętrzną sprawą , co dotąd udawało się wyłącznie kwartetowi potęg - angielskiej Premier League, hiszpańskiej Primera Division, niemieckiej Bundeslidze oraz włoskiej Serie A. A przecież w półfinale poza Porto i Bragą mieli jeszcze Benfikę Lizbona. Sensacja? Niepowtarzalny splot okoliczności? Ja bym skonstatował, że raczej ładne podsumowanie wszystkiego, co ludzie z tego niewielkiego, 10-milionowego, przygniecionego gospodarczą zapaścią kraiku z kąta kontynentu wyprawiają w futbolu od początku naszego stulecia. Podziwiała przez ten czas Portugalia aż dwóch piłkarzy wybieranych w plebiscycie FIFA najlepszymi na świecie - Luisa Figo oraz Cristiano Ronaldo. Więcej graczy roku miała tylko Brazylia (Ronaldo, Ronaldinho, Kaka), inne państwa musiały zadowolić się jednym (Francuz Zidane, Włoch Cannavaro, Argentyńczyk Messi). Wyeksportowała też Portugalia najgłośniejsze nazwisko trenerskie - Jose Mourinho, który przez ten czas jako jedyny obok Włocha Ancelottiego dwukrotnie triumfował w Lidze Mistrzów. A teraz bohaterem sezonu został Andre Villas Boas, zgodnie obwoływany supergwiazdą jutra. To z Portugalii pochodzi najpotężniejszy transferowy pośrednik - Jorge Mendes w grudniu odebrał nagrodę dla najlepszego na świecie agenta w roku 2010, tutaj szerzej go przedstawiałem. Klubowi przedstawiciele iberyjskiego maleństwa trzykrotnie zdobywali w tym stuleciu europejskie trofeum - Porto wygrało Puchar UEFA, Ligę Mistrzów i Ligę Europejską. Więcej pucharów uzbierali tylko Hiszpanie! (A przecież do finału Pucharu UEFA dotoczył się przed kilku laty także Sporting Lizbona). Portugalia zorganizowała też - samodzielnie! - mistrzostwa Europy. Jej piłkarze wzięli na niej srebro, a niedługo potem dobrnęli do półfinału mundialu. A na eksporcie piłkarzy Portugalia umie wspaniale zarabiać. Zwłaszcza na obrońcach regularnie się obławia, w tuzinie najdroższych w trzecim milenium upchnęła aż sześciu - Ricardo Carvalho (oddanego kiedyś do Chelsea za 30 mln euro), Pepe (30 mln), Davida Luiza (25 mln), Bruno Alvesa (22 mln), Jose Bosingwę (21 mln) i Paulo Ferreirę (20 mln). Od kilku dekad to w Holandii potoczne przeświadczenie kazało widzieć niewielką nację, która ma szczególny dryg do futbolu i mimo ograniczonych zasobów - ludzkich oraz finansowych - notorycznie wdziera się między tradycyjne potęgi, do ścisłych czołówek rozmaitych turniejów, rankingów, plebiscytów. Wypada ją wreszcie w kibicowskich głowach zdetronizować. I małą królową piłki ogłosić mniej liczebną od poprzedniczki Portugalię. 