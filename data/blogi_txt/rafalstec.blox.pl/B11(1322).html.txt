By pojąć, jak cudacznym przedsięwzięciem jest eskapada polskich piłkarzy do Tajlandii, należy uważnie przestudiować definicję meczu towarzyskiego. Sparingi drużyn narodowych to mianowicie - objaśnijmy kibicom niedzielnym, oni też tutaj zaglądają - paskudny wrzód na lśniącym nowoczesnym futbolu. Kluby się wściekają, że tracą pracowników z błahych powodów, piłkarze symulują grę, by nie nabić sobie guza, kibice ziewają, bo oglądać ćwiczebnego kopania zwyczajnie się nie da. Pogłębiamy wiedzę - otóż Puchar Króla, w którym weźmie udział reprezentacja Polski, nawet wśród z definicji nudnych imprez towarzyskich należy do imprez podrzędnego sortu. Co wstukuję drżącymi palcami, łaskawie nie kolportujcie tej recenzji, nie chciałbym naruszyć stosunków polsko-tajlandzkich, urażając dostojnego Bhumibola Adulyadeja, zwanego też Jego Wspaniałością, Wielkim Panem, Siłą Ziemi, Nieporównywalną Mocą, Synem Mahidola, Potomkiem Boga Wisznu, Wielkim Królem Syjamu, Jego Królewskością, Wspaniałą Ochroną. Historia turnieju liczy 40 lat, nazwa brzmi majestatycznie, grają patałachy. Nasi zagrali raz. Przed stanem wojennym Polonia Warszawa zajęła zaszczytne trzecie miejsce, za kadrą armii północnokoreańskiej, a przed kadrą armii chińskiej. Tym razem też nie posyłamy do Azji prawdziwej reprezentacji kraju, lecz „reprezentację” bez graczy zatrudnianych za granicą. Na szczęście rywale tym razem nie wystawią przeciw naszym rekrutom sił zbrojnych - zbieranina polskich ligowców zmierzy się ze zbieraniną z ligi duńskiej (jutro o 10), bliżej nierozpoznanym Singapurem (środa) oraz szacowną drużyną gospodarzy (sobota), o której usłyszeliśmy jesienią z okazji podpisania przez nią kontraktu z McDonald'sem. Sponsor zobowiązał się płacić i w kasie, i w naturze, czyli nieograniczoną liczbą darmowych hamburgerów dla piłkarzy. (Osobiście wybór tamtejszej federacji uznaję za tyleż odważny, co ryzykancki, nawet jeśli wziąć pod uwagę, że w tajlandzka bramka nie musi mieścić w sobie Boruca). Formę najedzonych Tajlandczyków sprawdzą ludzie, którzy na pewno nie zagrają płynnie, ładnie i zespołowo, bo spotkają się w jednej szatni pierwszy raz. Czytam zresztą w „Rz”, że Franciszek Smuda zabrał do Azji żonę - zupełnie jakby chciał rozwiać resztki wątpliwości, czy serio ćwiczymy, czy jednak przede wszystkim uciekamy w skwar przed zimą i propagujemy mądrą maksymę, że podróże kształcą. To będzie turniej dla wytrzymałych kibicowskich żołądków, w pewnym stopniu zapowiadający menu na następne wypełnione sparingami miesiące, ale Smudzie w to graj. On jako selekcjoner należy do małej cząstki środowiska, która sparingi lubi, a cały rok 2010 poświęci na selekcję. Dlatego nie zżymajcie się, podejdźcie do kibicowskiego wyzwania ambicjonalnie, nie złorzeczcie na wybiedzonych pourlopowo Reprezentantów „To-Brzmi-Dumnie” Kraju - kto zagra beznadziejnie, też przysłuży się lepszemu jutru polskiego futbolu. Smuda będzie wiedział, by trzymać go z dala od Euro 2012. 