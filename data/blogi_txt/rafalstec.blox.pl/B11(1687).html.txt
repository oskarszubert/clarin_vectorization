Jeśli polski futbol ma problem z kibolskim marginesem, to włoski - z kibolską hegemonią pozostającą w ścisłych związkach z kryminałem.Chaos, który wybuchł w Italii po tragicznej śmierci Gabriele Sandriego jadącego na mecz Inter - Lazio, uświadamia, że szeroko reklamowane radykalne środki w walce z wokółstadionowym bandytyzmem znów przedsięwzięto tam tylko teoretycznie. Mecz Atalanta - Milan został przerwany, bo chuligani barierę oddzielającą ich od boiska rozbili rurą, która nigdy nie powinna znaleźć się na stadionie. (Normalnie służy do odprowadzania wody przy drogach.) I nie znalazłaby się, gdyby przestrzegano przepisów. Takiego żelastwa nie sposób przemycić pod kurtką.Rozmawiałem dziś ze znajomym wieloletnim kibicem Romy, który dziesiątki razy oglądał z trybun derby Rzymu, od zawsze podlane agresją i nienawiścią. Opowiadał o ścisłych związkach klubowych działaczy z chuliganami oraz infiltrowaniu organizacji kibicowskich przez najrożniejszą - od lewackiej po faszyzującą - ekstremę. Te zjawiska wszelkie przepisy bezpieczeństwa czynią papierowymi, a społeczeństwo zakażają znieczulicą. Gdy na początku roku przy okazji derbów Sycylii zginął policjant Filippo Raciti, ligę zawieszono. Teraz odwołano tylko dwa mecze. (Gwoli sprawiedliwości trzeba dodać, że wtedy był czas na zastanowienie, bo tragedia zdarzyła się w piątek, a teraz Włosi musieli decydować natychmiast.)Inna sprawa, że tam gdzie mecz odwołano, nastroje były dalekie od refleksyjnych. W Rzymie kibole oddali hołd Sandriemu wywołaniem wojen ulicznych. Prowadziła ich tępa nienawiść do całej policji, bowiem funkcjonariusz spod Arezzo nie miał nic wspólnego nie tylko ze stolicą, ale i zabezpieczaniem meczów piłkarskim - to był zwykły glina z drogówki, który nie zachował się zgodnie z procedurami. Po oddaniu strzału ostrzegawczego nie schował broni do kabury, lecz ruszył do biegu trzymając ją w dłoni. I ta wypaliła (dla znających włoski: szczegółowa relacja tutaj).Najbardziej przeraziła mnie jednak prognoza znajomego fana Romy: jego zdaniem następna tragedia jest nieuchronna, kibole będą chcieli pomścić Sandriego, czy to pod stadionem, czy z dala od niego. 70 rannych ich nie usatysfakcjonowało. Mam nadzieję, że jego wróżba się nie sprawdzi, choć sam od lat śledzę - czasem na miejscu, czasem stąd - co rusz wypowiadaną futbolowym bandytom wojnę i wiem, jak puste są deklaracje tamtejszych szeryfów. Po każdej tragedii kolejny minister ogłasza kolejny dekret, po czym prawa nikt nie szanuje. Kluby albo kryją bandytów z własnej woli, albo ulegają szantażowi.Dlatego UEFA powinna czym prędzej wyrzucić włoski futbol z wszelkich międzynarodowych rozgrywek. Bardzo lubię calcio, nie wyobrażam sobie Ligi Mistrzów bez Ibrahimovicia, Kaki czy Tottiego, ale też pamiętam, że po zranieniu piłkarza w Krakowie Wisła wyleciała z pucharów, a po zranieniu piłkarza w Mediolanie Inter wciąż w nich grał, choć przy pustych trybunach.Milcząc UEFA ryzykuje, że pewnego dnia tragedia zdarzy się przy okazji hitu w Lidze Mistrzów. A przecież dwie dekady temu potrafiła zdyskwalifikować angielskie kluby, choć i wówczas trudno było sobie wyobrazić bez nich futbol. Wtedy podziałało. Chuligańska zaraza została wytępiona.Owszem, wówczas drastyczną decyzję podejmowano po tragedii na Heysel. Teraz na szczęście powtórki nie mamy, ale też nie trzeba karać zawieszeniem Włochów aż na pięć lat (tyle „dostali” Brytyjczycy). Wystarczą np. dwa sezony - z możliwością amnestii po 12 miesiącach, jeśli Italia dowiedzie, że sytuacja się poprawia.Dwa lata temu przed meczem Juventus - Liverpool nawdychałem się gazu łzawiącego i widziałem, jak niewiele brakowało, by doszło do planowanego przez niektórych rewanżu za Heysel. 