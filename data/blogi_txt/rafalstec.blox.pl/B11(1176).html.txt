Po napisaniu felietonu o najlepszym piłkarzu świata do dzisiejszej „Gazety Sport” zacząłem się zastanawiać, czy grzeczny chłopiec Kaka kiedykolwiek wywołał jakiekolwiek kontrowersje. I przypomniałem sobie, że wiosną nie wszyscy rodacy życzliwie przyjęli jego decyzję, iż nie zagra w reprezentacji Brazylii w Copa America. Byłem na konferencji prasowej w Atenach przed finałem Ligi Mistrzów, którą zakłócili jego rodacy - wzburzeni, przynudzający powtarzanym w różnych wariantach pytaniem „dlaczego”.Kaka tłumaczył, że od trzech sezonów praktycznie nie miał wakacji, a ponieważ wcześniej czy później musi uczciwie wypocząć, postanowił wymigać się od tej imprezy reprezentacji, na której będzie go najmniej brakować. Sprawę przemyślał i wybrał mistrzostwa kontynentu. Chyba miał rację, bo rodacy obronili złoto. (W przyszłym roku gwiazdor Milanu chciałby zagrać w turnieju olimpijskim, w którym Brazylia - niewiarygodne, ale prawdziwe - nigdy nie zwyciężyła!)Rozpisuję się o niespodziewanym urlopie, bowiem organizm Kaki jest fizjologicznym fenomenem - co opisuję w przywoływanym felietonie - i z tego powodu jego nazwiska nigdy nie przywoływano przy okazji narastającego konfliktu między klubami a reprezentacjami narodowymi. Ronaldinho zarzucano, że nie zawsze przykłada się do gry, inni piłkarze spoza Europy płacili kryzysami formy za mecze kadry i wyczerpujące podróże międzykontynentalne. A Kaka regenerował się w mgnieniu oka i po świetnej grze dla ojczyzny jeszcze świetniej wypadał w Milanie.Dopiero ostatnio jego forma przywiędła. Długimi minutami wije się w desperackich poszukiwaniach okazji do oddania strzału z dystansu, uderza nieprecyzyjnie, nie urządza sobie slalomów między rywalami etc. Małysz powiedziałby, że brakuje mu błysku. W minionym sezonie został Kaka królem strzelców Ligi Mistrzów, a teraz, gdyby nie rzuty karne, we wszystkich rozgrywkach uciułałby ledwie cztery bramki.Kryzys przyszedł dopiero po pierwszych od lat wakacjach. Czyżby specjalnie wyposażonym przez naturę za dużo laby szkodziło? 