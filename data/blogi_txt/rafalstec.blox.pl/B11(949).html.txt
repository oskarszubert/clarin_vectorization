Kiedy Wayne Rooney ścinał wczoraj wieczorem Milan, mnie odcięło od sieci, więc o Lidze Mistrzów bloguję z opóźnieniem. Ale poblogować wypada, zwłaszcza że po 3:2 na San Siro epickiego rewanżu nie oczekuję, Manchester United - zgodnie z przewidywaniami - może już przebierać nogami przed ćwierćfinałem. Sławiłem w tamtej zapowiedzi Clarence’a Seedorfa i Seedorf odwdzięczył się fenomenalnie, to on wymalował piętą najładniejszy ruch wieczoru. Nigdy dość przypominania - Seedorf, piłkarz nieskończony. Ruch najbrzydszy wykonał Paul Scholes, który w ogóle kopał wczoraj byle jak. Na szczęście dla niego piłka uparła się, by wpaść do mediolańskiej siatki, choćby po odbiciu się od jego nogi. Kusi, by rozciągnąć te epizody na cały mecz: Milan częściej karmił nas delicjami, dlatego odnosimy wrażenie, że zasłużył na więcej; Manchester nie cudował, ale sumienniej odwalał zadaną robotę, dlatego wygrał. Gospodarze są jak wspomniany Seedorf, którego wciąż stać na anielskie wzloty, ale stać go raz na siedem godzin flegmatycznego tuptania. Napadli mediolańczycy na rywali zaraz po inauguracyjnym gwizdku, oblegali ich pole karne również przed gwizdkiem ostatnim - okresy nadaktywności rozdzielał jednak długi czas aktywności umiarkowanej, znaczonej momentami niedopuszczalnego w elicie roztargnienia i niedopuszczalnymi na tym poziomie pomyłkami w defensywie. Manchester zachwycać wyrafinowanymi detalami nie umie, zresztą włoscy rywale wyraźnie przeważali, co uderzające, w jednej tylko statystyce - udanych dryblingach. Ale też grupa Aleksa Fergusona przez cały mecz nie spuszcza z tonu, tyra na wysokich obrotach w każdej formacji, nie mięknie wskutek zmian (Milan rozregulowało zejście Antoniniego), cierpliwie i z wytężoną uwagą wyczekuje błędów przeciwnika. Jak przyłapie go na słabości, to wykończy. Rozstrzygająca różnica - Włosi nie są w stanie znieść 90 minut intensywnego grania, wyspiarze znieśliby i 180 minut. Najlepsza wiadomość dla MU? Że grając tak źle (Ferdinand!), zwycięża na San Siro. Najgorsza wiadomość dla Milanu? Że grając tak dobrze, być może najlepiej w sezonie, przegrywa na San Siro. I kwestią drugorzędną jest odpowiedź na krążące w powietrzu, retoryczne pytanie, czy remis nie oddawałby precyzyjniej przebiegu boiskowych wydarzeń. 2:2 albo 3:3 radykalnie by szans mediolańczyków w rewanżu nie zwiększało.  To szczegóły, w planie ogólnym mamy status quo. Włosi potrzebują personalnych zmian wszędzie, od bramki przez boki obrony i pomoc po środek ataku, wyspiarze potrzebują co najwyżej retuszu. Od pamiętnego meczu tych samych drużyn z 2007 roku (również przywoływanego w zapowiedzi) Milan nie potrafił wygrać w europejskich pucharach na własnym stadionie nawet połowy meczów. Manchester z 16 wyjazdów w Lidze Mistrzów nie przegrał ani jednego. Nastał akurat taki czas, że kojarzenie w losowaniu obu firm przypomina wpychanie na ring pięściarzy, których dzieli kilka kategorii wagowych - mniejszy może podokazywać zgrabnymi technicznymi zawijasami, ale ciosy nokautujące zadaje większy. 