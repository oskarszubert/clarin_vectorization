Kto za piłkarską geografią nie przepada, niech da stąd dyla, zanim wlezie w następne zdanie. Inni niech przypomną sobie notkę sprzed rozpoczęcia fazy grupowej Ligi Mistrzów - wrzuciłem wtedy tutaj mapkę, z której czytaliśmy, że granica oddzielająca strefę luksusu od strefy biedy w europejskiej rywalizacji klubów swój najdalej wysunięty na wschód punkt - stadion Bayernu Monachium - nieopodal 12. południka. Po sezonie 1998/1999, w którym po LM rozbijało się Dynamo Kijów z Szewczenką i Rebrowem, nawet do półfinału nie dotarł żaden klub z obszernie pojmowanego wschodu Europy. Obszernie pojmowanego, bo żelazna kurtyna w wydaniu piłkarskim - odgradzająca wszechpanujące korporacje od pariasów dokazujących tylko w grach wstępnych - przesunęła się na zachód i nędza sportowa (niekoniecznie ekonomiczna) obejmuje znacznie większe terytorium niż kraje byłych demoludów. W ostatnich 11 latach najdalej wysuniętym na wschód miastem, które widziało półfinał, było właśnie Monachium:  Ba, nawet ćwierćfinał jest dla Wschodu niemal niedostępny. Spośród drużyn położonych bardziej na wschód niż Bayern od 2002 roku (lekko odchyloną Rzym przypisuję do tego samego południka) do czołowej ósemki dobili się tylko piłkarze Fenerbahce (przed dwoma laty) i CSKA Moskwa (dwie porażki z Interem minionej wiosny). A Niemcy są dla tej kartograficznej zabawy państwem o tyle kluczowym, że ich stolica - położony na wschodzie Berlin - jest jedyną znaną mi bez pierwszoligowca. Wkleiłem mapkę ponownie, bo po zakończonej dziś pucharowej jesieni w Europie wyrysowana wyżej kreska nie tyle zachowała aktualność, co krzyczy, by ją pogrubić. Z dwóch powodów. Pierwszy dają wyniki LM. Wschód wybił się nad Zachód tylko w jednej w grupie, z której do 1/16 finału przebił się - wreszcie, po wielu latach prób - Szachtar Donieck. Do Wschodu moglibyśmy jeszcze, wysilając się, zaliczyć piłkarzy FC Kopenhaga (Monachium leży troszeńkę bardziej na zachód), tyle że oni wyprzedzili... Rosjan i Greków. Generalnie prawa strona mapy poniosła klęskę totalną. Wyjąwszy przypadek doniecki, w żadnej grupie drużyna Wschodu nie zajęła miejsca wyższego od drużyny z Zachodu - Hapoel, Bursaspor, Panathinaikos, Cluj, Żilina i Partizan usiadły na dnie tabel, a sklasyfikowane na trzecich pozycjach Rubin i Spartak Moskwa zostaną na pocieszenie przeniesione do LE także dlatego, że szczęśliwie wylosowały innych przedstawicieli Wschodu. I właśnie przebieg rywalizacji w Lidze Europejskiej stanowi drugi powód, by linię demarkacyjną pogrubić. Uboższa siostra Ligi Mistrzów staje się rajem dla Wschodu, i to również tego pojętego węziej, według nomenklatury sprzed zawalenia się komuny. Wiosną zagra w niej aż dziewięć klubów z krajów byłych demoludów - BATE Borysow, CSKA Moskwa, Dynamo Kijów, Lech Poznań, Metalist Charków, Rubin Kazań, Sparta Praga, Spartak Moskwa, Zenit St. Petersburg. Mistrzom Polski i innych byłych krajów spod buta radzieckiego pomaga niekiedy ostentacyjnie pogardliwy stosunek zachodnich rywali do rozgrywek. Wygrywać chcą oni głównie w oficjałkach wygłaszanych na konferencjach. Na boisko wypuszczają tabun rezerwowych, lepsi piłkarze stąpają ostrożnie, by nie ryzykować zadraśnięcia. Na czym Wschód korzysta pod wieloma względami - np. niejaki Kamil Glik w Serie A wciąż nie zadebiutował (rzadko wpuszczają go nawet do rezerwy), a w LE gra dla Palermo w co drugim meczu. U nas kombinuje się odwrotnie - w Poznaniu usłyszeliśmy ostatnio, że Lech pragnie kontynuować piękną międzynarodową przygodę nawet kosztem dalszych wpadek w naszej tzw. Ekstraklasie. Uogólniając - Zachód pożąda w pucharach pieniędzy, Wschód pożąda chwały (i transferu na Zachód). Pieniądze oferuje Liga Mistrzów, chwałę oferuje Liga Europejska. Przynajmniej dla niektórych. (Choć ci biedniejsi i LE traktują jak źródło zysków). Szef UEFA Michel Platini z odświętną miną i wigorem rewolucjonisty ogłaszał reformę międzynarodowych rozgrywek, by podział znieść, a on na razie się umacnia. Teraz sytuacja wygląda tak, że każda ma w pewnym sensie „swój” turniej. Ten mniej prestiżowy od 2005 r. wygrywały m.in. CSKA Moskwa, Zenit St. Petersburg i Szachtar Donieck. Nie zamierzam wróżyć powrotu do przeszłości i finału w pełni „wschodniego”, jak np. tamten z 1980 roku, w którym piłkarze Dynama Tbilisi wzięli nieistniejący już Puchar Zdobywców Pucharów po zwycięstwie nad enerdowską Carl Zeiss Jeną. Będzie ciężko, późną wiosną silni z drugiej strony mapy, którzy przetrwają i zbliżą się do trofeum, na pewno poczują, że jednak warto za triumf poumierać. Ale na razie, przed jutrzejszym losowaniem par 1/16 finału, powtórzę to, co już napisałem - dla Lecha wziąłbym przeciwnika możliwie najbardziej „zachodniego”. Najchętniej Liverpool. Fatalnie byłoby zderzyć się Zenitem. 