Przyznanie nam organizacji mistrzostw świata w 2014 roku chyba ostatecznie potwierdza, że Polska stała się epicentrum światowej siatkówki. Lot na szczyt potrwał mniej więcej dekadę, wystartowaliśmy w drugiej połowie lat 90., tuż po czarnym okresie tej dyscypliny. Pod względem sportowym wyrżnęła ona wówczas o dno.Co uderzające i wiele mówiące o całym naszym sporcie, siatkówka wystrzeliła w sporej mierze dzięki prywatnym firmom - sponsorom oraz telewizji. Ich wpływ był tak przemożny, że wielokrotnie wywoływał wręcz poważne obawy, czy aby nie popadamy w aberrację. Niestety, sam PZPS nie dałby rady, podobnie jak nie dają rady niemal wszystkie związki sportowe, pozostające luksusowymi przystaniami dla darmozjadów i dyletantów, a zarazem pracującymi na okrągło niszczarkami publicznych pieniędzy.Stan posiadania na dziś przyprawia niemal o błogość. Polska jest jedynym krajem świata, w którym siatkówka zyskała mocną pozycję dyscypliny numer dwa, tuż za piłką nożną. Jest krajem o najbardziej w świecie zatłoczonych halach (przyjrzyjcie się pustawym trybunom podczas transmisji z ligi włoskiej, Rosjan nie spędza na mecze nawet darmowy wstęp). Krajem o najwyższych telewizyjnych oglądalnościach. Krajem pełnym sponsorów prących ku reklamowaniu się przez siatkówkę. Krajem, który wczoraj organizował turnieje finałowej Ligi Światowej, jutro zorganizuje mistrzostwa Europy kobiet, a pojutrze mistrzostwa świata mężczyzn. Wreszcie krajem, który stać na zatrudnienie najwybitniejszych fachowców na stanowisku selekcjonerów reprezentacji. Obu - męskiej i żeńskiej.Wszechogarniającej idylli nie ma z jednego powodu. Najważniejszego. Pod potęgą kibicowsko-finansowo-organizacyjną wciąż nie wyrosło supermocarstwo sportowe. Owszem, do czołówki się zbliżyliśmy, niekiedy dopadamy medalu, chwilami o naszych porażkach rozstrzyga fotokomórka. Ale nasze aspiracje, biorąc pod uwagę unikalne w skali globalnej atuty polskiej siatkówki, muszą sięgać absolutnego topu. I rywalizacji drużyn narodowych, i klubowych. Tymczasem nasza liga wciąż nie przyciąga prawdziwych gwiazd w kwiecie wieku, a jeśli Skra Bełchatów dociera do turnieju finałowego Ligi Mistrzów, to nie zdołamy miarodajnie ocenić rangi jej sukcesu, bo przywilejem gospodarza był awans bez względu na wynik.Na mundialu w 2014 roku nie zagrają już złoci juniorzy z pokolenia Zagumnego czy Świderskiego, u szczytu karier powinni być za to złoci juniorzy z pokolenia 25-letnich dziś Winiarskiego i Wlazłego. Co dalej? Czy zanadto nie rozpędza się rozentuzjazmowany prezes PZPS Mirosław Przedpełski, który wszędzie widzi następców Wlazłego? Czy przebiegiem trwających właśnie w Brnie ME juniorów nie ma się co martwić tylko dlatego, że w tym wieku nie chodzi o wygrywanie, lecz wychowanie klasowych seniorów? (Nasi przegrali w kiepskim stylu z Rosją - czwarty set do 9, tie-break do 6, potem ulegli Niemcom i Turcji, by po utracie medalowych szans pokonać Włochów. Coś wam to przypomina?) Dlaczego Szkoły Mistrzostwa Sportowego nie produkują masowo gwiazd dorosłej reprezentacji? Czy nasi młodzi, dojrzewający trenerzy na pewno dostają wszystko, czego młodym, dojrzewającym trenerom potrzeba do edukacji najwyższej próby?Zadaję te pytania, bo dotarliśmy do momentu, w którym rola sponsorów i telewizji się skończyła. Czasu na ludzi sportu. Doskonale wytrenowanych siatkarzy nie lepi się z kibicowskiego dopingu, transmisji i gotówki. Zwłaszcza siatkarzy zdolnych do walki o mistrzostwo świata. A stawiać sobie na rok 2014 celu niższego zwyczajnie nie wypada.PS Mała aktualizacja - nasi juniorzy przegrali właśnie z Belgami 1:3 i na ME nie doskoczą nawet do ósmego miejsca. Nie wyszli z grupy... 