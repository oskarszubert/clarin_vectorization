Wczoraj minęło 35 lat od finału Pucharu Europy, który miał być wyjątkowym świętem futbolu. UEFA, chcąc upamiętnić 20. rocznicę istnienia rozgrywek, wybrała na gospodarza paryski Parc des Princes, arenę inauguracyjnego triumfu Realu Madryt. Finał ledwie się rozpoczął, gdy Terry Yorath z Leeds kopnął leżącego Bjoerna Anderssona z Bayernu. - To najbardziej brutalny faul, jaki widziałem w życiu - mówił potem Uli Hoeness. Szwedzki obrońca zszedł z boiska, bez końca leczył uszkodzone kolano, już nigdy nie odzyskał dawnej sportowej klasy. W drugiej połowie zwolennicy Leeds, rozjuszeni błędami sędziowskimi, zaczęli rzucać w kierunku bramkarza Seppa Maiera wyrywanymi z trybun krzesełkami i w ogóle wszystkim, co mogło służyć za pocisk. Niektórzy usiłowali sforsować oddzielające ich od murawy płot oraz fosę, inni bili się z policją. Zwyciężył Bayern, Leeds zostało na cztery sezony zdyskwalifikowane z europejskich rozgrywek. Niedługo potem rozpoczęła się era dominacji angielskich klubów, które przez sześć lat z rzędu sięgały po Puchar Europy. Żadna liga wcześniej ani później nie przeżyła takiej serii. Ze zwyciężającymi piłkarzami jeździły po kontynencie hordy barbarzyńców. Zazwyczaj pijanych lub naćpanych. Bandyci chuliganili w St. Etienne, Turynie, Bazylei, Rotterdamie, Brukseli. Budynki dewastowali, ludzi kłuli nożami albo obijali kastetami. Czasem trafiali na godnych siebie wrogów - w 1984 roku stoczyli uliczną wojnę w stolicy Włoch z kibolami Romy. Wyspiarzy wspierali kibole Lazio. Na boisku Liverpool pokonał gospodarzy finału w rzutach karnych. Kulminacją pochodu barbarzyństwa był finał następnej edycji Pucharu Europy, od którego mija dziś 25 lat. Futbolowa masakra najgłośniejsza, choć zdarzały się mecze z większą liczbą ofiar śmiertelnych. Szefowie europejskiej piłki tym razem wydalili z pucharów wszystkie angielskie kluby - na pięć lat, w domyśle bezterminowo, aż do oczyszczenia tamtejszego futbolu z degeneratów, których belgijska prasa jeszcze przed meczem nazywała „zwierzętami”. Wycofania klubów z międzynarodowych rozgrywek od angielskiej federacji zażądała zresztą też premier Thatcher, mówiąca o hańbie całego kraju. Jak UEFA szykowała się na wielkie święto dekadę wcześniej, tak ja, wówczas mały chłopiec, szykowałem się na wielkie święto 29 maja 1985 roku. Ze swoim przyjacielem Michelem Platinim oraz całym Juventusem Turyn miał przecież atakować liverpoolską bramkę mój idol Zbigniew Boniek. Zaatakowali jednak zwolennicy Liverpoolu. Najpierw werbalnie, bluzgami, potem ostrzałem butelkami, wreszcie bezpośrednio - uzbrojeni w stalowe pręty, betonowe płyty, kamienie. Wtargnęli do sektoru w zamiarze neutralnego, mającego oddzielać ultrasów (stosuję włoską terminologię) Juve od ultrasów angielskich. Usiedli tam głównie - często całymi rodzinami - mieszkający w Belgii włoscy imigranci. Pilnował go jeden policjant. Rozpadające się Heysel nie spełniało elementarnych norm bezpieczeństwa, wielu bandytów weszło na stadion bez biletów, przez dziury w ogrodzeniu. Zaatakowani nie mieli gdzie uciekać. Niektórzy zostali uduszeni lub na śmierć zadeptani, wielu przygniotła ściana, która nie wytrzymała naporu tłumu, inni umierali na noszach. Policja interweniowała zbyt późno, sytuację opanowało dopiero przybyłe na pomoc wojsko. Trener Liverpoolu Joe Fagan, który rano ogłosił odejście na emeryturę, płakał, kiedy błagał kibiców, by nie psuli jego ostatniego meczu w roli trenera. Piłkarze Juve, choć nie byli całkiem świadomi skali dramatu, grać nie chcieli, ale musieli. Przekonali ich minister spraw wewnętrznych, szef lokalnej żandarmerii, działacze UEFA. Gospodarze obawiali się, że jeśli odwołają finał, sytuacja jeszcze się zaogni. Kilkaset osób zostało rannych, 39 zginęło. 32 Włochów, czterech Belgów, dwóch Francuzów, jeden Irlandczyk. Najmłodszą ofiarą śmiertelną był niemal mój rówieśnik. Andrea Casula miał 11 lat. Jego ojciec Giovanni też finału nie przeżył. 