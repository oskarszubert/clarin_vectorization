Najpierw pomyślałem, że to kolejna historyjka z cyklu „znów umarł mi dziadek, uwierzcie, naprawdę miałem ich siedmiu, musiałem zostać na pogrzebie” albo „drogę na lotnisko zablokował krokodyl, przecież nie przejadę krokodyla, wolę już spóźnić się na samolot”. Kto zatrudnia futbolistę spoza Europy, ze szczególnym uwzględnieniem Afryki i Ameryki Płd., powinien wiedzieć, o co się rozchodzi. Ale nie, Paolo Guerrero chyba został uziemiony w sensie ścisłym i bez udziału dziadków ani peruwiańskiej fauny. Napastnik HSV Hamburg (rozpoczął sezon Bundesligi fantastycznie, od czterech goli w czterech meczach) poleciał do ojczyzny, tam leczył zerwane jesienią więzadła. Miał wrócić w zeszłym tygodniu. W samolocie niespodziewanie wpadł w panikę. Wsiadał, wysiadał, wreszcie przerażony kategorycznie odmówił ze stalowym potworem współpracy. Wracał Guerrero na lotnisko kilka razy. Najpierw z bratem, potem z mamą, wreszcie z narzeczoną. I ze środkami uspokajającymi. Bez skutku, żadnej maszynie nie zaufał. Relacje brzmią spektakularnie - opisują rozhisteryzowanego faceta, który wlazł już na pokład, by wyskakiwać na odjeżdżające od drzwi schody. Dotąd Peruwiańczyk nie miewał kłopotów, ale w sierpniu samolot, którym wraz z drużyną wracał z meczu Ligi Europejskiej z Guingamp, wpadł w turbulencje, musiał też lądować awaryjnie w Paryżu. - Nigdy się tak nie bałem - mówił potem piłkarz. Ponoć jednak nie miał pojęcia, że dopadła go silna fobia. Bez większych problemów doleciał zresztą z Niemiec do Peru. Lęk zdjął go nagle, dopiero na lotnisku w Limie. Klub wysłał psychologa, by rozpocząć terapię mającą przezwyciężyć fobię. Zabiega też o wizę dla kuzyna piłkarza, który ma spróbować - już jako czwarty bliski - przylecieć razem z Guerrero do Niemiec. Jeśli się nie uda, działacze zastanawiają się, czy nie nakazać piłkarzowi, by przypłynął do Hamburga statkiem, ale ta podróż trwałaby blisko cztery tygodnie i zakłóciła rehabilitację. Na razie kilku ruszyło do Limy, żeby wesprzeć gracza osobiście. Obiecują, że Guerrero podejmie jeszcze jedną próbę wejścia na pokład. Powiedzmy, że się uda, np. z kłującym wsparciem strzykawki. Pytanie, co dalej. W następnej rundzie Ligi Europejskiej Hamburg zmierzy się z nieodległym PSV Eindhoven, ale w razie sukcesu grozi mu m.in. wyprawa do Kazania. Bundesliga też nierzadko wymaga latania. Skończy Guerrero jak bajecznie uzdolniony Dennis Bergkamp, który na wyjazdy w Lidze Mistrzów albo tłukł się po lądzie, albo zostawał w domu? Nie wiem, jak wy, ja zaciskam kciuki, wstrzymuję oddech i czekam. W końcu nosi nasz snajper nazwisko „wojownik”. 