Sprawdzam, czy po niespełna tygodniu mistrzostw Europy czuję przesyt futbolem. Wróciłem ze stadionu w Genewie do hotelu i oglądam w telewizji powtórkę meczu Portugalia - Czechy, by przekonać się, czy z trybun widziałem dobrze, czy rzeczywiście był jak dotąd najlepszy.Nie czuję przesytu. Nie myliłem się, ten mecz był najlepszy. Zgraja zdyscyplinowanych portugalskich magików; zgraja zdeterminowanych czeskich facetów z jajami; interesujące taktyczne manipulacje trenerów. Było doskonale, Euro 2008 naprawdę daje frajdę.Ale właściwie chciałem tylko trzy słowa o Cristiano Ronaldo. Wreszcie zaczął bardziej przypominać człowieka, nie każe sądzić, że wszystko na boisku wyczynia bez wysiłku. On się męczy i zmaga z samym sobą, naprawdę. Drybluje i nic. Rywale - zawsze dopada go ze dwóch - ładują mu się pod nogi, wybijają piłkę. Nie lewituje już jak w lidze angielskiej, dobre zagranie kosztuje go więcej niż prawidłowe zawiązanie sznurówek. Widać, że porywający sezon zwieńczony mistrzostwem Anglii oraz Pucharem Europy wyżął z niego mnóstwo energii.A jednak ostatecznie zostaje bohaterem wieczoru. To facet, którego w razie kłopotów nigdy, nawet grającego beznadziejnie, nie warto ściągać z boiska. Nikt nie odgadnie, kiedy ocknie się jego uśpiony geniusz. Przecież on na dobrą sprawę jest dziś - jak na swoje standardy - w ewidetnym kryzysie! Gdyby nie to i paniczne reakcje bramkarza Ricardo na dośrodkowywaną piłkę, z właściwą sobie beztroską ogłosiłbym już, że grająca w słabszej „połówce” turnieju Portugalia zwyczajnie musi przetrwać do finału. 