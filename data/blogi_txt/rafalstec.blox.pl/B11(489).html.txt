Teoretycznie idealny kandydat na bohatera transakcji bliskiej - w wymiarze finansowym - rekordowi wszech czasów ustanowionemu przez Cristiano Ronaldo. Skończył zaledwie 28 lat. Dwukrotnie zdobył Puchar Europy, ostatnio w maju. Sprawdził się w słynnym klubie, umie znieść każdą presję. Uwielbia wielkie wyzwania, jako jedyny gracz obok Raula Gonzaleza zdobywał bramki w dwóch finałach Ligi Mistrzów. Na dystansie wielu sezonów utrzymuje oszałamiającą regularność, w minionych pięciu uzbierał w hiszpańskiej Primera Division 107 goli, więcej niż jakikolwiek piłkarz w tej niesłychanie silnej lidze. I więcej niż jakikolwiek piłkarz w innych ligach uważanych za czołowe w Europie. A gdyby przemnożyć jego statystyki przez rangę meczów, które rozstrzygał swoimi kopnięciami, żaden snajper nie ośmieliłby się chyba z nim w ogóle porównywać. Paradoks pierwszy: klub chce się go pozbyć. Już zeszłego lata trener ogłosił, że naszego herosa nie potrzebuje i chętnie przystanie na transfer. Ale do transferu nie doszło, Josep Guardiola musiał zmienić zdanie. Paradoks drugi: choć Samuel Eto'o solidnie pracował na opinię - po stokroć zasłużoną opinię - kontrowersyjnego, by nie rzec - toksycznego, to szatni w sezonie 2008/2009 nie zatruł. Zrazu niechciany, jak zwykle rozstrzelał się na całego i pomógł Barcelonie zdobyć wszystko, co było do zdobycia. Paradoks trzeci, największy: choć klub znów jest gotów go oddać, choć na zmianę otoczenia (i podwyżkę) ma ochotę też sam piłkarz, to do transferu wciąż daleko. Interesowały się Kameruńczykiem Inter i Milan, prasa pisała o niechybnej ofercie z Manchesteru United, zabiegali o snajpera inni angielscy potentaci. I nic. Z medialnego szumu można wyłowić tezę, jakoby Eto'o był człowiekiem pazernym, ale dziś usłyszeliśmy, że z negocjacji w sprawie transferu zrezygnowali nawet nowobogaccy z Manchesteru City, ponoć zdolni do opłacenia każdej pensji, ponoć proponujący 200 tys. funtów tygodniowo. Powód? Przepraszam, że w cytuję oryginale, ale wolałbym nie przeinaczyć słów Garry'ego Cooka: Samuel Eto'o is undoubtedly a fine footballer but the circumstances surrounding him were such that the deal could not be completed. Wreszcie prezes Barcelony Joan Laporta, który deklaruje gotowość przedłużenia kontraktu z napastnikiem, zeznaje: Dzwonię do niego, ale nie odbiera telefonu. Może zmienił numer? Aha, Samuel nie odbiera. Jasne. To są, że się brzydko wyrażę, duże jaja. Padają transferowe rekordy, a genialnego snajpera wciąż sprzedać się nie da. Czy Eto'o przetrzyma Barcelonę (jak Ballack przetrzymał swego czasu Bayern), przeczeka do wygaśnięcia kontraktu, odejdzie za rok za darmo i wytarguje pensję nie z tej ziemi? Wiem, z Realem Madryt łączy go trudna przeszłość, ale na moje wyczucie dramaturgii ta czupurna postać powinna zabawić nas właśnie numerem w stylu Luisa Figo - naciągnąć na kasę Florentino Pereza, a przy okazji zemścić się za złe traktowanie - złe wedle jego oglądu spraw - na Camp Nou... 