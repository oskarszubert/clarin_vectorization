Niesamowitej Brazylii już nie ma. Chyba skończyła się wraz z odejściem zjawiskowego Ricardo Garcii. Tamten geniusz w kryzysie - takim, jak w czwartym finałowym secie - nie szukałby rozpaczliwie ocalenia w Gibie, rozrzucałby piłkę po wszystkich stronach świata, przecież Brazylia, jaką znamy, to było mistrzostwo pulsujące na całym boisku, jej gwiazdy nawet oddychały w tym samym rytmie.Dziś już tej więzi nie ma. Od początku finału z Amerykanami towarzyszyło mi wrażenie, że między brazylijskimi graczami krąży ładnych parę megawatów mocy mniej niż kiedyś. Zwycięskie punkty nie wyciskały już z nich ekstatycznego entuzjazmu, szalony trener Bernardo Rezende nie zawsze musiał walczyć z samym sobą, by powstrzymać się przed wtargnięciem na parkiet.Żaden z siatkarzy „Canarinhos” nie przyzna, że zabrakło Ricardo. Ricardo zdradził, opuścił rodzinę, on już dla przyjaciół z boiska nie istnieje. Trochę szkoda, że Brazylia przegrała sama ze sobą, że nie oddała panowania przeciwnikowi, który ją doścignął. Dzisiaj jej gwiazdy najzwyczajniej w świecie zbyt często nie trafiały w parkiet.To był ich dziewiętnasty finał od 2001 roku. Drugi przegrany. Amerykanie w tym stuleciu nie wygrywali w ogóle. Dopiero miesiąc temu rozpoczęli fantastyczny wzlot ku olimpijskiej chwale. Jedna akcja dzieliła ich od porażki z Polską i odpadnięcia z Ligi Światowej, którą potem wygrali. Tamten incydent pięknie streszcza historię tej drużyny i oddaje jej niezwykłą mentalną moc. Amerykanie wciąż padają i się podnoszą, w im głębszy wpadną w dołek, tym bardziej stają się niebezpieczni. Należy im się nadzwyczajny hołd, oni też przezwyciężają samych siebie. Ukrywają niedostatki talentu za poświęceniem i determinacją, unieważniają je fenomenalną pracą grupową. Pamiętacie Rileya Salmona, który nie przebijał się przez podwójny blok kiepskawych polskich ligowców? Dziś obijał nawet potrójny Brazylijczyków...Brazylia nie obroniła olimpijskiego złota, ale pozostanie drużyną wszech czasów. Inni też zachwycali zwycięskimi passami, przecież Włosi trzykrotnie zdobywali w minionej dekadzie mistrzostwo świata. Ludzie Bernardo Rezende utrzymywali jednak panowanie po rewolucji w przepisach, która pozwoliła zdobywać punkty po serwisie przeciwnika i radykalnie zwielokrotniła liczbę wyników sensacyjnych.Patrzę na nich - stojących właśnie tuż za podium - i przypominam sobie, że w podstawowej szóstce mają zaledwie dwóch dwumetrowców, ba, obaj ponad dwa metry wyrastają minimalnie.Zaraz odbiorą medale. W okropnym kolorze. Na twarzy żadnego nie widzę nawet pół uśmiechu. Minie sporo czasu, zanim przestaną nienawidzić to srebro. Nie polubią go pewnie nigdy. 