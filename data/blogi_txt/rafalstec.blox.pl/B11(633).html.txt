Oglądam ligowy finisz w Canal+ i słyszę, że trener (kiedyś piłkarz) Śląska Wrocław Ryszard Tarasiewicz bardzo chciałby dzisiaj wygrać w Krakowie i nie pozwolić zdobyć Wiśle mistrzostwa, żeby zemścić się za ostatnią kolejkę sezonu 1981/1982. Opisywałem tamten epizod sprzed lat w swojej książce, ale teraz nie mam jak przekleić z niej odpowiedniego fragmentu, więc zacytuję artykuł z „Tygodnika Powszechnego” ze stycznia 2007 roku: Piłkarze Śląska Wrocław ujawnili, jak w 1982 r. próbowali kupić tytuł za 400 tys. zł. Finałowa kolejka sezonu 1981/82 miała dać tytuł Śląskowi: drużyna musiała na własnym boisku pokonać Wisłę Kraków. – Chcieliśmy wygrać ten mecz na pewniaka – wspomina po latach Mirosław Pękala, były piłkarz Śląska. – O całej sprawie wiedziało tylko sześciu zawodników naszej drużyny. Zawodnicy obu klubów ustalili, że cena za wynik wynosi 400 tys. zł. Pieniądze zostały przekazane. Podczas meczu Wiślacy podbiegali do rywali i mówili, żeby dorzucili jeszcze 400 tys. zł, bo Widzew tuż przed meczem zaoferował milion. Ostatecznie Śląsk przegrał 0:1 i tytuł zdobył Widzew. – Widzew naprawdę dał milion. Oddali nam te 400 tys. co do grosza – dodaje Tadeusz Pawłowski, były piłkarz Śląska, pytany przez „Tygodnik” o szczegóły tamtej afery. Widzew, mój ulubiony pierwszoligowiec z dzieciństwa, miał wtedy naprawdę mistrzowski skład - z Młynarczykiem, Żmudą, Tłokińskim, Bońkiem, Smolarkiem... 