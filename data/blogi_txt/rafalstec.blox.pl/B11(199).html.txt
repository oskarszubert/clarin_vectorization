Intryguje mnie najbliższa przyszłość w Glasgow Artura Boruca, który w wywiadzie dla „Gazety” sugeruje, że jest gotów zaszantażować Celtic, jeśli ten nie będzie chciał go oddać za rozsądną cenę.Jak zareagują oszalałe na punkcie jego talentu i osobowości trybuny? Odwoływanie się do paragrafu 17 regulaminu FIFA (zwanego też prawem Webstera) uchodzi w świecie futbolu za skrajną nielojalność wobec pracodawcy. Same kluby, zazwyczaj ostro konkurujące na transferowym rynku, tutaj solidaryzują się i niechętnie z tego przepisu korzystają, bo pozwala on piłkarzowi zerwać kontrakt za śmiesznie niską cenę. I nie ma pewności, kto będzie następną ofiarą. Stąd międzyklubowa solidarność.Choć przepis wprowadzono w 2001 roku, dotychczas bodajże dwóch graczy powołało się nań zmieniając barwy - Morgan de Sanctis (z Udinese przechodził do Sevilli) oraz Andy Webster (z Hearts do Wigan). Inni co najwyżej napomykają o nim, by zmiękczyć prezesów żądających za nich wygórowanych pieniędzy.Tą drogą idzie zapewne polski bramkarz, udzielając wywołujących medialny harmider wywiadów. Nie sądzę, by istotnie uciekł z Glasgow dzięki paragrafowi 17. Kierują nim prawdopodobnie te same intencje, które nakazują dzielić się sensacyjnymi zwierzeniami wszystkim cenionym graczom duszącym się w swoim klubie i szukającym sposobu, by się z niego wyrwać. A potem - w razie zbyt gwałtownej reakcji pracodawcy lub kibiców - ewentualnie wszystko dementować, zasłaniając się za rzekomym przekręceniem jego słów przez prasę.Co chciał osiągnąć Boruc?Wariant pesymistyczny (co nie znaczy, że beznadziejny): nie dostał żadnej oferty z wielkiego europejskiego klubu, ale wie, że zapracował na świetną reputację, więc wysyła jasny sygnał - chcę odejść, jestem zdeterminowany, dla transferu zaryzykuję nawet swoje nienaganne stosunki z klubem i fanami, będę razem z potencjalnym nabywcą negocjował możliwie najniższą cenę.Wariant optymistyczny: jakiś klub łamie zasady i już z Borucem rozmawia (nie prosząc wpierw Celtiku o zgodę), ale nie pali się do wyłożenia dużej kasy i postawił ultimatum - zmuś swoich szefów, by oddali cię za pół darmo.Jeśli prawdziwa jest ta pierwsza hipoteza, to pozostaję sceptyczny. Jakoś nie dowierzam w transfer do Manchesteru lub Milanu, o którym mówią rozmówcy „Gazety”, a analiza sytuacji w najpotężniejszych klubach każe przypuszczać, że niełatwo będzie nakłonić ich, by wzięli Boruca. Jeśli natomiast ktoś już tajnie z Polakiem spiskuje, to intuicyjnie stawiałbym na Arsenal.Tak czy owak czeka nas ekscytujące półrocze. Bramkarz Celticu stanie na głowie, by oczarować Ligę Mistrzów w 1/8 finału, z czego jego klub powinien się cieszyć, bo przy radosnej twórczości swych skandalicznie nieodpowiedzialnych i nieostrożnych obrońców może liczyć tylko na Boruca właśnie i opatrzność. W tej kolejności.A potem Boruc stanie na głowie, by zadziwić Europę na mistrzostwach kontynentu (do meczów z Niemcami i tak ma już osobisty stosunek, pamiętacie jego łzy po porażce na mundialu?). Choć bowiem kluby nie podejmują dziś decyzji o transferach na podstawie turniejów reprezentacyjnych (po Euro 2004 nie rzucili się na Greków, po MŚ 2002 - na Turków etc), podczas których każdemu partaczowi może się trafić najlepszy miesiąc w karierze, to pojedyncze imprezy mogą niekiedy przesądzić o podjęciu decyzji już gdzieś w głowach trenerów/dyrekotorów sportowych/prezesów kiełkującej.8 czerwca, Klagenfurt, Boruc zatrzymuje Niemców. Na trybunach siedzi menedżer Bayernu Uli Hoeness i rozmyśla: „A może Rensing jako następca Kahna to przesadne ryzyko? Przecież ten Boruc nie taki drogi... Mieliśmy otwierać się na rynki wschodnie... Ciekawe, ile ci Polacy kupiliby koszulek...” 