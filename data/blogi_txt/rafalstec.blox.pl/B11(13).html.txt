Takie już moje natręctwo, że maniacko śledzę wiele trzecio- albo i czwartorzędnych wątków w europejskim futbolu, które mało kogo zajmują. Przez mikroskop stale oglądam np. strukturę wiekową drużyny Milanu.Warto, bo choć rossoneri hucznie zachwalają planowane odmładzanie (nastąpi na pewno, sama wymiana Maldiniego na Thiago Silvę będzie metrykalną rewolucją), to wciąż śrubują nowe rekordy. Właśnie padł kolejny. Mecz z Catanią rozpoczęliby przed chwilą w składzie złożonym wyłącznie z trzydziestolatków, gdyby nie jedno odstępstwo - Kaka, też zresztą wyrosły już z wieku szczenięcego. Oto całość (w nawiasie wiek według roczników): Dida (36 lat) - Zambrotta (32), Maldini (41), Favalli (37), Jankulovski (32) - Beckham (34), Pirlo (30), Ambrosini (32) - Seedorf (33), Kaka (27) - Inzaghi (36).Gdyby Kakę (zwolnionego dzisiaj z zadań defensywnych) zastąpił w trakcie gry siedzący na ławce rezerwowych Szewczenko (33), mielibyśmy chyba pierwszy przypadek, by w rozgrywkach na tym poziomie ktoś wystawił drużynę składającą się z samych trzydziestolatków. Ale i tak Milan wydusił niezły wynik. Średnia wieku zespołu wynosi dzisiaj 33,64. Na mój nos absolutny rekord. Ktoś słyszał o zestawie - na tym poziomie rywalizacji! - bardziej, że tak powiem, szacownym i doświadczonym? 