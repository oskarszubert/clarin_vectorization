Przeglądam zaległe numery ”La Gazzetta dello Sport” i patrzę na infografikę z piątku, na której dziennikarze oceniają szanse na awans reprezentacji walczących o Euro 2008. Patrzę i nic nie rozumiem. Ich zdaniem prawdopodobieństwo, że Polacy wystąpią na turnieju w Austrii i Szwajcarii, wynosi ledwie 65 procent. Wyżej wyceniają akcje Portugalii, która przecież w tabeli jest niżej, a ludziom Beenhakkera urwała ledwie punkt.W głowie się nie mieści, jak fatalną reputację mają nasi piłkarze za granicą. ”La Gazzetta” to nie jest przecież byle piśmidło wypisujące byle co, lecz najważniejszy obok francuskiego ”L'Equipe” sportowy dziennik w Europie, a mimo to jej eksperci nie chcą widzieć oczywistych argumentów:1) Polakom wystarczy jedno zwycięstwo w dwóch meczach.2) Najbliższymi rywalami są Belgowie, którzy w eliminacjach grają bardzo słabo i dawno stracili wszelkie szanse na awans.3) Belgów nasi piłkarze podejmują u siebie, a pokonali ich już na wyjeździe.Prosta analiza faktów i najzwyklejszy zdrowy rozsądek podpowiada, że w takich okolicznościach kibice - i fachowcy też! - mają pełne prawo zakładać, iż awans jest tuż tuż. Włosi tymczasem wyżej szacują szanse Norwegów, którym w następnym meczu swojej grupy wystarczy co prawda remis (przy późniejszym zwycięstwie nad Maltą), lecz nie zmierzą się z przegranymi Belgami, lecz wciąż bijącą się o Euro 2008 Turcją. Drużyną pełną świetnych piłkarzy, pochodzącą z kraju z dwoma klubami w Lidze Mistrzów...O awans jestem dziwnie spokojny, póki co to nie Włosi dobierają finalistów, ale jednak męczy mnie pytanie: ile musiałaby sprawić niespodzianek reprezentacja Polski, by świat uwierzył, że umie grać w piłkę? 