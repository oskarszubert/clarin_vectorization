Koszykarze Asseco Prokom Gdynia, od siedmiu lat panujący w kraju, tym razem do naszej ligi na starcie sezonu nie przystąpią, bo dostali zaproszenie do prestiżowej ponoć - na pewno opłacalnej - VTB United League, więc na granie byle gdzie i z byle kim nie znajdą czasu. Do rywalizacji z polską konkurencją zniżą się dopiero w rozstrzygającej o medalach końcówce sezonu, gdy nie zagrozi im wdepnięcie na boiska należące do miernot, które wskoczyć na podium nie mają szans. O swoich zamiarach mówią konkretnie, cierpliwie tłumacząc, że zamiast trwonić czas na mecze z Siarką Tarnobrzeg będą grali z Żalgirisem Kowno albo CSKA Moskwa. I przekaz od razu robi się jasny - porównywanie Tarnobrzega do Kowna byłoby śmiechu warte, a koszykarze Siarki, którzy uparli się awansować z najwyższej ligi i mierzyć z Asseco, nie wyglądają wiele mądrzej niż tamte osły, co to próbują udawać konie. Tak czy owak tego jeszcze w naszym sporcie nie było. Mistrz Polski bojkotuje polską ligę, zapowiada łaskawie powrót na decydującą fazę, a konkurencja nawet się nie awanturuje, przeciwnie - usta ma pełne zachwytów, że zaproszenie dla Asseco Prokom to wyróżnienie dla całej polskiej koszykówki klubowej. Ja widzę w całej sprawie dowód, jak nisko upadła u nas ta dyscyplina. Gdyby monopolista siatkarski - Skra Bełchatów - został w lidze aż tak uprzywilejowany, bez ostrej chryi by się nie obyło. Mimo to pojękiwań, że pozbawiona swojej czołowej marki liga koszykarzy zaraz zdechnie, z oczywistego powodu nie lubię - nie woła się do chorego na raka, że umrze jeszcze szybciej niż przypuszczał. Do konsekwentnego niszczenia przejrzystego, prostego systemu sportowej rywalizacji w wielu dyscyplinach też się już powoli przyzwyczajam. Jesteśmy bezradni wobec tureckiego importu biegaczek z Etiopii, który pozwala tureckiej reprezentacji lekkoatletycznej wyprzedzić Polskę w klasyfikacji medalowej ME, jesteśmy bezradni wobec wysypu turniejów będących dziwacznymi komercyjnymi tworami, które mają tak nieatrakcyjne nazwy, że nie sposób ich zapamiętać. I nie warto, bo twory zaraz albo zaczną się nazywać kompletnie inaczej, albo w ogóle upadną.  Rozumiem racje biznesowe, którymi kieruje się nasz koszykarski potentat, rozumiem też racje sportowe, czyli tęsknotę za możliwie mocnymi rywalami. Ale załóżmy, że gdynianie ten niesłychanie prestiżowy turniej - i puchar z wygrawerowaną nazwą rosyjskiego banku - wygrają. Czyli właściwie co wygrają? A przede wszystkim - myślicie, że ktoś będzie o tym trofeum za 10 lat pamiętał? 