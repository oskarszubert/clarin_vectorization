Wielki szmal wielkim szmalem, przewagę nad resztą świata daje wyspiarskim klubom niesłychaną, ale ja w ostatnich minutach dzisiejszego szlagieru ligi angielskiej myślałem o czymś innym. Wyobrażacie sobie, żeby hiszpański czy włoski potentat nie wyrzucił z hukiem trenera, który przez pięć lat nie dojeżdża nawet do wicemistrzostwa kraju? We łbie się nie mieści, taki Madryt po jednej porażce kipi od rozrachunkowych żądz, a po drugiej stawia szubienicę.Liverpool poprzedni sezon skończył poza podium, w bieżącym też raczej nie zdobędzie mistrzostwa Anglii (na tytuł czeka dwie dekady), ale trener Rafael Benitez trwa i moim zdaniem trwać będzie. W zamian fani zaznają co pewien czas rozkoszy tyleż krótkotrwałej, co szczytowej - albo wygrywają Ligę Mistrzów po finałowym dreszczowcu wszech czasów, albo przeżywają tydzień jak obecny. Tydzień zbyt niezwykły, by miał się powtórzyć prędko, w każdym razie nie przed zgaśnięciem Słońca. Przyłożyć we wtorek czterema golami Realowi Madryt, a w sobotę czterema golami rozstrzelać Manchester United - na Old Trafford! - to nie są zdarzenia z tej Ziemi. Pewnie wręcz nikt wcześniej porównywalnej frajdy nie doświadczył. Skoro MU nie przegrał u siebie 1:4 od stycznia 1992 roku...By jej doświadczyć, wszystkie cuda muszą zbiec się w czasie. Kochający ze sobą grać Steven Gerrard i Fernando Torres odbierają konkurentom nieoficjalny tytuł najpiękniejszej pary na świecie, Nemanja Vidić traci głowę tudzież obłapia przeciwników w nieodpowiednim momencie i na oczach sędziego, Edwin van der Sar reaguje w bramce jak zwykły człowiek, Andrea Dossena zalicza epizody rezerwowego, jakich by sobie nie umiał nawet wyśnić. Dossena to postać pozornie drugoplanowa, a w istocie kluczowa. Bez niego - bez finezyjnego gola faceta uchodzącego dotąd za safandułowatego - nie byłoby niezbędnej szczypty perwersji i kibice „The Reds” zachwyciliby się zwyczajnie fantastycznym triumfem. Z nim mają fantastyczny triumf, w którym Dossena wyglądał przy Cristiano Ronaldo jak Ronaldo przy Dossenie. Pycha, co nie?Powtórzę: nie sądzę, by Liverpool zdobył tytuł. Nie sądzę też, by wyspiarze w stylu południowców opłakiwali nazajutrz głęboki kryzys Manchesteru United. Oni raczej dojdą wkrótce do wniosku, że w Lidze Mistrzów wygrywać o niebo łatwiej niż w lidze angielskiej. 