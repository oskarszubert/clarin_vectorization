W 25. minucie nieprawdopodobnego gniota wysmażonego dzisiaj przez naszych czołowych ligowców - GKS Bełchatów i Legię - zacząłem liczyć podania. A precyzyjniej: akcje złożone z co najmniej trzech z rzędu celnych podań wykonanych na połowie przeciwnika.To stary test, który wymyśliliśmy kiedyś w redakcji „Gazety”, by sprawdzać, czy na boisku grają jeszcze w piłkę, czy już tylko bez sensu biegają i bez sensu kopią (a my robimy z siebie głupców, wciąż na bezsensowną bieganinę i kopaninę się gapiąc). Trzy kolejne zagrania od nogi do nogi uznaliśmy - arbitralnie, może powinniśmy zejść do dwóch, sam nie wiem - za absolutne minimum.Do przerwy naliczyłem trzypodaniowych natarć okrąglutkie zero. Między 25. a 45. minutą meczu w Bełchatowie żadna drużyna nie zdołała tej skomplikowanej operacji na połowie rywala przeprowadzić ani razu.Były za to udane dryblingi. Cały jeden. Radovicia, w końcówce pierwszej połowy.W drugiej już niczego nie liczyłem. Zrezygnowany uznałem, że jedyne do przerwy celne uderzenie bełchatowian (bardzo ładne, dzięki ci, Garguło!) ani chybi da im wygraną. I spoglądałem na boisko beznamiętnie.Rozumiem, że nieustający pressing, wślizgi, rewelacyjnie zorganizowana defensywa i w ogóle tsunami w oczy graczom atakującym. Rozumiem, że listopadowe święto nad świętami, Polska Chrystusem narodów, no i cierpienie za milijony mamy w genach. Spowiadałem się nawet (tutaj), że nie potrzebuję goli, by czerpać z futbolowego spektaklu satysfakcję. Ale incydentalnej choćby płynności w grze jednak od kopaczy wymagam, trochę piłki w piłce bym chciał. Tymczasem nasi ligowcy od 12 meczów utrzymują średnią jeden gol na blisko 90 minut i niekiedy nawet nie pozorują traktowania swoich obowiązków serio. A przecież pobierają pensje ciut obfitsze niż głodowe.Nie wiem, czy przeżywamy akurat - jak pisał klasyk - nieszczęsne okresisko, czy planowy sabotaż, czy polscy piłkarze aż tak mało umieją. Nie rozumiem też, co miał na myśli Tomasz Wieszczycki, mamrocząc w Canal+ o „dobrym spotkaniu”. Ja w naszym ligowym hicie potrafiłem znaleźć tylko rozwiązanie problemu Malediwów. Tym wysepkom, jak informuje CNN, grozi zatonięcie, więc prezydent Mohamed Nasheed rozmyśla, jak wszystkich rodaków przenieść w jakieś inne miejsce na Ziemi.Wziąłbym ich do nas i w zamian wysłał na Malediwy naszych ligowców. Jak będą mieli wody po pachy, będzie łatwiej zrozumieć, że o trzy kolejne celne podania na połowie przeciwnika trudno.No i Canal+ nie wyśle tam swoich kamer.PS Aha, no i znajdźcie mi - kto ma obliczeniową moc wystarczającą - w Europie jakąś ligę z niższą średnią goli na mecz... 