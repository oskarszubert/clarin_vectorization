Bohater w w bramce: Przemysław Tytoń. Ile wyłowicie z pamięci ważnych meczów, w których rezerwowy obronił rzut karny natychmiast po wejściu na murawę, tuż po odesłaniu do szatni golkipera podstawowego? Ta historia jest tym bardziej niesamowita, że Tytoń przybył właściwie znikąd. Bramkarze noszą u nas nazwiska najgorętsze i kojarzące się z renomowanymi firmami - Jerzy Dudek to Liverpool i Real Madryt, Artur Boruc to Celtic Glasgow i Fiorentina, Tomasz Kuszczak to Manchester United, Wojciech Szczęsny i Łukasz Fabiański to Arsenal. Gdy rywalizacja między nimi wywoływała ogromne emocje, Tytoń emigrował do ligi holenderskiej po ledwie 20 wprawkach w naszej ekstraklasie, z rzadka wpadał na sparingi reprezentacji kraju, na sławę „penaltykillera” pracował poza polem widzenia polskich kibiców, którzy na boiska Eredivisie zaglądają od święta. Nasz futbol naprawdę bramkarzami stoi. Antybohater w bramce: Shay Given. Ostatni gol dla Chorwacji (słupek, jego głowa, samobój) podsumował koszmarny wieczór, podczas którego Irlandczyk miał w pewnym momencie powody zacząć się obawiać, czy przy kolejnym kontakcie z piłką się nią nie skaleczy. Bohater w obronie: Daniele De Rossi. Nie dość, że w reprezentacji na tej pozycji debiutował, to jeszcze trener Cesare Prandelli ustawił defensywę nietypowo, okrajając ją do trzyosobowej. De Rossi zamiast struchleć udawał, że nie jest nowicjuszem, lecz nowym wcieleniem Franza Beckenbauera. Wyróżnienie: Mats Hummels. Antybohater w obronie: Gregory van der Wiel. Nie wiem, czy nie grał na razie najgorzej spośród wszystkich uczestników Euro 2012, Duńczycy wirowali wokół niego z uśmiechami na ustach. A Holendrzy obawiali się o przeciwległą, lewą flankę, na którą wygonili dzidziusia Willemsa... Wyróżnienie: Sebastian Boenisch. Bohater wśród rozgrywających: Andres Iniesta. Od dawna wszystkim rozpowiadam, że on lewy but sznuruje prawą stopą, a prawy lewą. A piłkę traktuje subtelniej nawet od takiego jednego megagwiazdora z Barcelony. Na pytanie, czy w nierozstrzygalnym sporze opowiadam się za zwolennikami Messiego, czy za zwolennikami Cristiano Ronaldo, odpowiadam: wybieram Iniestę. Bohater całej kolejki: Andriej Arszawin. Z okazji mistrzostw Europy znów odnalazł w sobie wewnętrznego Messiego. Jeśli naszą odpowiedzią ma być Dariusz Dudka, to albo oniemieje, albo buciorem rozłupie Rosjaninowi czaszkę, trzeci scenariusz nie bardzo sobie wyobrażam. Bohater całej kolejki zbiorowy: Ukraina. Jako jedyna wygrała, choć przegrywała. To się nazywa pasja do walki gospodarzy, którzy biegają z całym narodem na plecach!﻿ Bohater w ataku: Andrij Szewczenko. Czy Ukrainiec przez ostatnie lata kumulował energię, by eksplodować na Euro 2012? To wygląda jak zmartwychwstanie, on przecież sportowo konał w oczach. Fe- no-me-nal-ne. No i jeszcze wzruszam się osobiście, bo moich rówieśników w ważnych meczach błyskawicznie ubywa... Antybohater w ataku: Robin van Persie. Mniej więcej w połowie meczu z Danią zdjęło mnie brzydkie podejrzenie, że holenderski napastnik pudłuje z premedytacją, by nielubiany przezeń rozgrywający Wesley Sneijder nie rozpoczął mistrzostw od kolekcji asyst. (Co prawda jeszcze namiętniej walił na wiwat Kerżakow, ale niech go usprawiedliwi, że jego rosyjscy koledzy nie potrzebowali dodatkowych goli, bo wpadały im jeden za drugim). Bohaterowie miniaturowi: Antonio di Natale i Sebastian Giovinco. Najpierw jak zwykle brylowali w tej konkurencji Hiszpanie, którzy w pole karne wroga pchali najchętniej Davida Silvę (170 cm) oraz Ceska Fabregasa (174), ale po przerwie włoski trener dał odpowiedź nokautującą. Di Natale (170) i Giovinco (164) to prawdopodobnie najniższy napad nowożytnego futbolu nieazjatyckiego. Trenerski bohater: Fernando Santos. Znajomi Grecy zachwycali się, jak zręcznie wściekłość rozjuszonych przez sędziego piłkarzy przetransformował w przerwie w energię do gry. Ale my wszyscy przyglądaliśmy się oczywiście temu, jak wpływa na przebieg gry. Trenerski antybohater: nooo, sami wiecie, kto, był też taki jeden, który wolał nie wpływać na przebieg gry. Jak zeznaje, znieruchomiał świadomie. Osobiście daję mu szansę na rehabilitację. Najsłabszy futbol: Polska - Grecja. Nie wiem, czy przemawia przeze mnie odruchowa niepatriotyczność wstrętnego liberała, czy utrudniające osąd zaangażowanie emocjonalne, ale przemyślałem sobie sprawę dwukrotnie, zanim się przyznałem. Mocną konkurencją był gniot spłodzony przez Francję z Anglią. Najlepszy futbol: Hiszpania - Włochy, powody już wyjaśniałem. Ale Niemcy z Portugalczykami też dali czadu, aż miałbym ochotę, gdybym był odważniejszy, typować ich na finalistów. Najfajniejsze stroje: szwedzkie. Oryginalne te skośne pasy. No i znów miałem prywatne skojarzenia - podobnie przekreślone koszulki nosili Peruwiańczycy, którzy przed 30 laty grali z Polską pierwszy mecz, jaki pamiętam, oczywiście przez mgłę.﻿ 