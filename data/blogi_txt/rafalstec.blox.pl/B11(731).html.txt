Odkąd 29 maja 2004 roku piłkarze Grecji przegrali w Szczecinie z Polską, by miesiąc później zdobyć mistrzostwo Europy, straciłem resztki złudzeń, że ze sparingów przed wielkimi turniejami cokolwiek wynika. Sparingi trzeba przecierpieć, sparingi można aplikować sobie przed snem zamiast liczenia baranów, sparingi z kibicowskiego punktu widzenia stanowią nużący czasowypełniacz wielomiesięcznej luki między eliminacjami a finałami. Nigdy nie wiemy, na jakim etapie - z fizjologicznego punktu widzenia - przygotowań są kadrowicze, wiedząc zarazem, że nie mogą w towarzyskich spotkaniach ryzykować zdrowia, co zwłaszcza w przypadku naszej reprezentacji bywa czynnikiem kluczowym. Na mistrzostwach Europy, czyli turnieju obsadzonym bardzo mocno, umiejętnościami oni raczej nikogo nie przyćmią. Pozostaje im zebrać siły, by rywali przydusić, wyszarpać, zabiegać i nie bać się połamać sobie nóg. Będzie moc i poświęcenie, to może uda się co jakiś czas kopnąć z sensem piłkę i spróbować dopchać ją do bramki.Co piszę, to robię. Dzisiejszy sparing rezerwowej beenhakkerowej hybrydy z tajemniczą ekipą z Macedonii dzielnie przecierpiałem, z premedytacją nie zwracając uwagi na rzeczy, z których doskonale zdawałem sobie sprawę wcześniej. Bo jaki sens znowu skamleć, że pod naszą szerokością geograficzną niemal nie występuje gatunek lewonożnego lewego obrońcy, więc pozostaje nam oglądać starcie - o Euro 2008 - wagi piórkowej między ledwie wyleczonym Bronowickim i Wawrzyniakiem? Jaki sens zżymać się, że Matusiak nawet ciągnięty za uszy przed zauroczonego nim Beenhakkera nie podda się i karierę sobie zmarnuje?Dlatego dzisiaj chciałbym podzielić się tylko jedną obawą, do której się już zresztą przyznawałem. Otóż polscy piłkarze wciąż wywołują wrażenie, jakby w ogóle nie trenowali zachowania się przy stałych fragmentach gry. Ani w defensywie, ani w ofensywie. Ich bezradność wobec kopnięć nieruchomej piłki przeciwników uderzał w oczy podczas meczu z Amerykanami, ich własny brak pomysłu na takie kopnięcia obnażył dzisiejszy sparing z Macedonią. I mocno rezerwowe zestawienie wszystkiego nie wyjaśnia, bo nie widzieliśmy nawet kompletnie nieudanych próbek powtarzania wyuczonych schematów. W ogóle ich nie ma? Dlaczego piłka, która ma być ostro wbita w pole karne, odbija się od piszczeli rywali albo przefruwa gdzieś ponad głowami zainteresowanych jej przejęciem?Rzuty wolne i rożne najbardziej niepokoją. Najbardziej intryguje natomiast coś, czego nie widać. Do reprezentacji dołączył pewien pan, Mike Lindemann, któremu Leo Beenhakker zlecił zadbać, by polscy piłkarze podczas mistrzowskiego turnieju wreszcie nie słaniali się na nogach. Holenderski fizjolog ponoć - jak donoszą obecni w Donaueschingen - każdego traktuje wybitnie indywidualnie i przekonuje, że nasze reprezentacyjne gwiazdki na austriackie boiska z wigorem wbiegną, a nie ociężale wczłapią. Na razie musimy wierzyć mu na słowo. A jeśli do jego zakulisowej, nierozpoznanej działalności dołożyć uwagę, że z Macedonią nie zagrał chyba żaden z piłkarzy, którzy mają spróbować na Euro wygrać jakiś mecz, zbliżam się do wniosku, że dzisiejszy sparing w ogóle się nie odbył. Nawiasem mówiąc, pamiętacie, żeby cztery lata temu Grecy naprawdę przegrali z Polską? 