Grzegorz Lato wreszcie przestanie deptać własną legendę, którą budował m.in. na mundialu w 1974 r. - został wtedy królem strzelców, osiągając być może najbardziej spektakularny indywidualny sukces w historii polskiej piłki. Ilekroć jako prezes PZPN był wystawiany na widok publiczny, przynosił wstyd, więc zrozpaczeni doradcy od wizerunku zalecali, by go w miarę możliwości ukrywać - ucywilizować nie umieli. Popełnił tyle szokujących gaf, że niekiedy zasłaniał nimi nieróbstwo lub szkodliwą działalność - jak dalekosiężna w skutkach i nieodwracalna decyzja, by oddać firmie Sportfive prawa telewizyjne i marketingowe związku do 2020 roku. Przy nim jego poprzednik Michał Listkiewicz, prezes również marny, wyrósł niemal na męża stanu, co zresztą przepowiadałem w „Gazecie”, zanim jeszcze związek wpadł w łapy Laty. Traumatyczną wyborczą klęskę poniósł już ustępujący szef PZPN po raz drugi, w zeszłym roku talenty dyplomatyczne zademonstrował przecież w wyborach do Komitetu Wykonawczego UEFA - choć w materiałach promocyjnych przedstawiał się jako intelektualny kontynuator Jana Pawła II, choć nosił wśród kandydatów najsławniejsze nazwisko, w pierwszej turze wyprzedził jedynie rywala z Malty, a w drugiej uzbierał dwa głosy, w tym własny. Teraz prezesa poniżyli terenowi działacze polscy. Do wyborów na nowego prezesa PZPN nawet go nie dopuścili, bo zaczęli odczuwać na własnej skórze, jak fatalny wizerunek ma ich organizacja - do futbolu na niższym poziomie przestały płynąć pieniądze, a oni codziennie wysłuchiwali, że ich środowisko stało się synonimem moralnej degrengolady. Drobne synekury, którymi odwdzięczał się Lato - wyjazdy zagraniczne, zaproszenia do lóż VIP na meczach reprezentacji etc - przestały wystarczać. Zrobiło się biednie. Ale też działacze się podzielili. Mnogość kandydatów wzięła się również stąd, że Lato udowodnił, iż związkiem może kierować każdy, nawet jeśli nie ma śladowych kompetencji menedżerskich i komunikacyjnych ani nie nadaje się do pełnienia funkcji reprezentacyjnych. A jak się dogadasz z zarządem, to przyzna ci jeszcze 50 tys. zł miesięcznej pensji. Ekstaza kibiców po klęsce prezesa jest poniekąd zrozumiała - naraził im się tyle razy, że już samo oglądanie go znokautowanego daje satysfakcję. Kto jednak entuzjazmuje się z przekonania, że idzie lepsze jutro, tego radość może być przedwczesna. Aż trzech  kandydatów to wszak mentalni bracia Laty. Stefan Antkowiak, Edward Potok i Zdzisław Kręcina popierali go, dopóki to się opłacało, wszyscy są lub byli członkami zarządu PZPN. Mogą prezentować się mniej wulgarnie na zewnątrz, ale jako zarządcy nie dają szans na przełom. Jeśli się zjednoczą i poprą wybranego ze swego grona kandydata, na szczytach nie zmieni się nic. Jeśli się wzajemnie powyrzynają, wygra były piłkarz reprezentacji - Zbigniew Boniek lub Roman Kosecki. Nazwiska znane, ich właściciele szału nie robią. Pierwszy po zejściu z boiska już się dla polskiej piłki nie zasłużył (za to reprezentację porzucił w zawstydzającym, niegodnym prawdziwego przywódcy stylu), drugi bawi się - to chyba najwłaściwsze określenie - w parlamentarzystę, a jego przynależność partyjna zdecydowanie mi uwiera. Jak szarpanina między PO i PiS obejmie również piłkę nożną, to od merytoryczności sporów uszy nam wszystkim powiędną już po wstępnej wymianie uprzejmości. I jeszcze jeden drobiazg o doniosłym znaczeniu - przyszły zwycięzca będzie musiał negocjować z delegatami, więc w jakimś stopniu stanie się ich zakładnikiem. Artur Brzozowski w artykule do jutrzejszej „Gazety” (włożę link po wrzuceniu go na portal) sugeruje, że nadciągają nieuchronne zmiany, że nawet terenowi działacze trochę oprzytomnieli, ja pozostaję sceptyczny, z tendencją ku pesymizmowi. Menedżerska niekompetencja to fundamentalny problem całej naszej piłki, także ligowej, zatem gdyby nawet osławionych baronów (kierujących wojewódzkimi strukturami PZPN) odsunęli w cień przedstawiciele klubów, to nadal będą to przedstawiciele firm zarządzanych byle jak. Przedstawiciele tak bardzo brzydzący się korupcją, że Lech Poznań właśnie ubrał w swoje barwy i wypuścił na boisko Piotra Reissa, oskarżonego w procesie „Fryzjera” i zorganizowanej grupy przestępczej ustawiającej mecze. Specjalnego poruszenia nie wywołali, zresztą ubolewałem już, że moi poznańscy koledzy po fachu posuwają się do obwoływania tego transferu „znakomitym ruchem marketingowym”, a także zapowiedzi, że napastnik „będzie żywym przykładem dla dzieci, które jeszcze piłkarzami nie są”. Nie zareagował też szef Wielkopolskiego Związku Piłki Nożnej Stefan Antkowiak, panujący w królestwie „Fryzjera”﻿ i w ogóle okolicach pełnych sędziów oraz obserwatorów wywołujących nadzwyczajne zainteresowanie prokuratury. Jeśli za miesiąc zostanie prezesem lub wiceprezesem PZPN, to trudno będzie uznać, że sporo się zmieniło od pamiętnych wynurzeń zezłoszczonego na intensywne tropienie korupcji Grzegorza Laty, który obawiał się, iż śledczy będą niedługo „ścigać sędziego, który wziął kilogram kiełbasy albo pół litra wódki”.﻿ handmade kolczyki    ﻿ 