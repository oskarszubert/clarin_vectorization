Miałem już nie wracać do tematu, by nie dostarczać amunicji mącicielom, którzy chcą obrzydzić życie naszemu nowemu, wziętemu z Brazylii rodakowi, ale sprawa wydaje mi się zbyt ciekawa. Reprezentacja Kataru nie importuje sobie bowiem obcokrajowów detalicznie, jak Azerbejdżan, Polska lub Togo, lecz stawia na hurt. Dla rodzimych piłkarzy w kadrze powoli nie wystarcza miejsca. Wśród ostatnio powoływanych są m.in.:Sebastian Quintana (Urugwajczyk, nie wiadomo, kiedy urodzony, najpopularniejsze wersje to 1980 i 1983 rok); Fabio Cesar (Brazylijczyk, ma też trzeci paszport - włoski, w Italii spędził wiele lat kariery); Marcio Emerson Passos (Brazylijczyk, też fałszował paszport, odmłodził się o trzy lata); Majdi Siddiq (Sudańczyk); Ali Mejbel (Irakijczyk); Wesam Rizik (Palestyńczyk); Abdullah Koni (Senegalczyk); Mohammed Saqr (Senegalczyk); Marconi Amaral (Brazylijczyk); Ali Nasser (Jemeńczyk).Natknąłem się jeszcze na reprezentujących Katar graczy z Ghany, Kuwejtu czy Egiptu, ale mój arabski okazał się niewystarczający, by cokolwiek potwierdzić:-) Zrozumiałem za to słowa urugwajskiego selekcjonera Jorge Fossatiego, który swoją politykę personalną tłumaczył niedawno w wywiadzie dla oficjalnej strony FIFA:„You mustn't forget that this is a country with a population of only 250,000, which makes it very hard to select a national team using only players born and bred here. The foreigners fill the spaces where there are no home-grown players.”Czyli wszystko jasne. Nad Zatoką Perską nikomu zresztą nie strzeliło do głowy, by krytykować trenera. W tamtych okolicach stale ściąga się imigrantów do pracy, tam swobodne rozdawnictwo paszportów nikogo nie bulwersuje. Obcokrajowcy stanowią 51 proc. ludności Kataru i aż 89 proc. jego siły roboczej. Tubylcy są mniejszością we własnym kraju, ale nie narzekają. Tworzą kastę panów, przyjezdni harują.Swego czasu katarskie paniska chciały przekonały najemników wyższej piłkarskiej klasy, ale  operację ściągania Brazylijczyków Leandro, Dede oraz Ailtona (oferowano mu milion dolarów) storpedowała FIFA. Światowe władze uznały wówczas, że piłkarz pragnący grać dla przybranej ojczyzny musi mieć z nią „jasny związek” (dosłownie tak brzmiał werdykt: „clear connection”). Jednemu nie zapobiegły: w rozgrywkach pod ich sztandarem z drużynami narodowymi rywalizuje właściwie regularna, zasłaniana tylko nazwą kraju drużyna klubowa. 