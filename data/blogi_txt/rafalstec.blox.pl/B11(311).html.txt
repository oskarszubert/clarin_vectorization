Porażka - poniesiona we właściwym momencie, na wczesnym etapie rywalizacji - bywa w sporcie bezcenna. Prawdziwych mistrzów motywuje, pozwala wyraźniej dostrzec własne słabości, zachęca do podjęcia trudnych, odkładanych na później, lecz niezbędnych decyzji. O czym przypomnieli nam właśnie piłkarze Interu. W sobotę oberwali w lidze włoskiej do Romy i w ogóle przeżyli wieczór bardzo przykry - telewizyjne kamery wychwyciły wrzask Cristiana Chivu, który zagroził trenerowi, że zejdzie z boiska, jeśli jego koledzy nie zaczną uczciwie pracować na zwycięstwo. W szatni za wyskok przeprosił, ale klimat wokół mediolańczyków zrobił się podły. Wielu Włochów odczytało incydent jako niezamierzone podważenie kompetencji Rafaela Beniteza, któremu brakuje osobowości poprzednika, Jose Mourinho, więc nie umie nakłonić podwładnych do zaciekłej walki. Inter wyskoczył z dołka we wspaniałym stylu, a ofiarą jego wściekłej żądzy triumfu padł Werder Brema. We wtorkowy wieczór triumfatorzy Ligi Mistrzów rozegrali mecz perfekcyjny, zwłaszcza w pierwszej połowie wdeptali rywali w murawę. Przy okazji dowiedzieli się, że istnieje życie - piękne życie - bez Milito i Zanettiego (kontuzje osłabiły zresztą każdą formację). Że jeśli Eto’o niesie fenomenalna forma, to wyganianie go z pozycji środkowego napastnika jest zbrodnią na futbolu. Że 18-letniego Coutinho oraz 22-letniego Biabiany’ego wolno już wypuścić w podstawowej jedenastce (obu naraz!), co dla nieufnego wobec młodości calcio może być odkryciem sensacyjnym. Kiedy oglądałem zgniatających Werder mediolańczyków, pomyślałem o brazylijskich siatkarzach. Ich też nękają poważne kłopoty kadrowe, oni też na mundialu właśnie przegrali - z Kubą. Dwie godziny wcześniej Andrea Zorzi, którego spotkałem na hali w Ankonie, zaskoczył mnie zdaniem: „Po porażce Brazylii jej szanse na złoto znacząco wzrosły”. Dwukrotny mistrz świata z lat 90. utrzymuje, że wpadka da „Canarinhos” niesłychanego kopa, że poczucie zagrożenia tylko wyostrzy im zmysły, że brazylijska gorycz po niepowodzeniu błyskawicznie zamienia się w rozsadzającą ich energię, dzięki której wznoszą nad siatkę jeszcze wyżej. A już poziom meczu Brazylia - Kuba, jak zrozumiałem z jego westchnień, uznał za podniebny. Inter zareagował jak triumfator Ligi Mistrzów, Brazylijczycy chcą zareagować jak mistrzowie świata. Dla nas pocieszające, że polskim siatkarzom znacznie bliżej do światowego szczytu niż bremeńskim piłkarzom, rozniesionym we wtorek 4:0. I jeszcze jedno: jak usłyszałem w hotelu naszej reprezentacji, trener Rezende obiecał trenerowi Castellaniemu (znają się dziesiątki lat), że niezależnie od wyników meczów w grupie, Brazylia zagra w sobotę z Bułgarią prawdziwy mecz - wykluczył manipulowanie wynikiem dla wyrzucenia z turnieju biało-czerwonych i zapaskudzenie mundialu kolejną farsą.  PS Tutaj znajdziecie moją zapowiedź dzisiejszego hitu do „Gazety”. Spisywałem ją nieopodal Porto Recanati, w którym natknąłem się na Fiorenza Castellaniego. Zbieżność nazwisk nieprzypadkowa. To z tego miasteczka dziadek naszego selekcjonera wyemigrował 88 lat temu do Argentyny. Wujek Fiorenza - Luigi - jest kuzynem Daniela:-) 