Sinisza Mihajlović mężczyzną stawał się w huku spadających bomb i czasie zbrodni wojennych - gdy na początku lat 90. grał dla Crvenej Zvezdy, nieistniejąca dziś Jugosławia spłynęła krwią. Na boisku urodzony w chorwackim Vukovarze Serb fenomenalnie uderzał z rzutów wolnych (nadawał piłce prędkość nawet 165 km/h), miał reputację nieustraszonego, czasem brutalnego wojownika. Z Belgradu wyemigrował do ligi włoskiej, po zakończeniu kariery został trenerem. Jesienią dostał propozycję, którą wszyscy radzili odrzucić - przyjęcie miało mu zrujnować reputację. Catania leżała na dnie tabeli, w ratowaniu dla niej Serie A fachowcy widzieli misję niemożliwą. A Mihajlović to nowicjusz, wcześniej trenował tylko krótko Bolognę. Sycylijskich piłkarzy podniósł. Niektórych poprzesuwał na inne pozycje, wszystkich zorganizował podług starannej taktyki i zmienił w oddział żołnierzy, którzy nie umieją się poddać. Po 44 latach znów pokonali Inter Mediolan, po 46 latach pokonali Fiorentinę, wczoraj zabrakło im kilku minut, by po 47 latach pokonać Milan. Gdyby oprzeć tabelę na wynikach rundy rewanżowej, byliby na podium. Teraz fachowcy pieją o cudzie, a Mihajlović opowiada, jak osobiste dramaty uczyniły z niego człowieka, który podejmie każde wyzwanie. „Corriere della Sera” mówił: „Przeżyłem dwie wojny, czułem je na własnej skórze. Widziałem, jak umierają moi krewni i inni drodzy mi ludzie [jego stryj zadzwonił do jego matki z informacją, że zlecono zabójstwo jej męża, a ojca Mihajlovicia – przyp. rs]. Mój najlepszy przyjaciel, Chorwat, zniszczył mój dom, bo gdyby tego nie zrobił, zostałby zamordowany. To wszystko uformowało mój charakter. Już nic nie może mnie przestraszyć. W moim belgradzkim domu zawsze mieszkało 25-30 uchodźców wojennych, ja chodziłem spać do hotelu. W Crvenej Zvezdzie grałem z koszmarem w głowie, wiedziałem, że rodzice mogą w każdej chwili umrzeć. Z tymi myślami zdobywałem mistrzostwo Włoch z Lazio. Nie było łatwo trenować z sercem pełnym strasznych przeczuć. Tylko 90 minut meczu było czasem rozluźnienia, tylko w trakcie gry potrafiłem odizolować się od wszystkiego. Istniała wyłącznie piłka i dwie drużyny.” 