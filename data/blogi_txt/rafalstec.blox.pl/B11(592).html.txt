Zanim rozplują się na dzielną Jagiellonię prymitywni, karmiący się cudzym pechem obśmiewacze, chciałbym stanąć w obronie białostoczan i wyprowadzić tzw. uderzenie wyprzedzające. Otóż piłkarze, którzy przed chwilą przegrali z Irtyszem Pawłodar, wcale nie odpadli z europejskich pucharów z reprezentantem najniżej sklasyfikowanej ligi w historii polskich występów międzynarodowych. Kazachstan zajmuje dziś w rankingu UEFA całkiem niezłe, 42. miejsce, tymczasem Estonia, gdy jej mistrz Levadia Tallin wyeliminowała przed dwoma laty z Champions League mistrza Polski, leżała o jedną pozycję niżej. Co więcej, rekord obciachu nie należy też do obitej wówczas Wisły Kraków. W 2003 roku Polonię Warszawa wyrzucił z nieistniejącego już Pucharu Intertoto Toboł Kostanaj - również wywodzący się z Kazachstanu, który wówczas kwiczał na 50. miejscu w rankingu. Nie chcę wmawiać, że wynik Jagiellonii to postęp. Ale znam patologiczną skłonność do egzaltacji i przesady współczesnych mediów, więc wiem, że zaraz się roztrąbią, że ponieśliśmy klęskę, jakiej nie było, znów osunęliśmy się bliżej dna i w ogóle sodoma z gomorą. Do przytomniejszych fanów naszej piłki nożnej apeluję - spokojnie, to tylko tradycyjna wpadka.﻿ 