Wczoraj dałem ranking współczesnych piłkarskich hitów w wykonaniu reprezentacji Polski, dzisiaj zapowiadany ranking gniotów. Tym razem bez filmików, nie jestem sadystą ani masochistą - propagował ani sam oglądał tych potworków nie będę. Przypominam, że za cezurę przyjąłem koniec pierwszej selekcjonerskiej kadencji Antoniego Piechniczka, czyli schyłek epoki świetności naszego futbolu:7. Polska - Dania 1:5, mecz towarzyski, sierpień 2004. Dziwna nominacja, bo meczu na żywo nie oglądałem. Byłem wówczas korespondentem z igrzysk w Atenach, czekałem przy olimpijskim basenie na naszą medalistkę Otylię, kolega - kolega dowcipniś - przysłał mi SMS-a, że Żurawski się przełamał (znaczy po długiej przerwie strzelił gola w kadrze). A później dowalił wynikiem. Pomedalowy nastrój mi zepsuł kompletnie, bo choć mecz chodziło o zwykły sparing, to zaraz miały się zaczynać eliminacje do MŚ - ostatecznie zwycięskie - i niełatwo było się nie załamać. Nie wiem, czy wiecie, że w całej swojej historii reprezentacja Polski wyższej porażki u siebie nie doznała. (A jeśli liczyć również mecze poza krajem, to w minionych 10 latach równie dotkliwie oberwaliśmy tylko od Portugalii na mundialu).6. Gruzja - Polska 3:0, eliminacje MŚ, październik 1997. Niby nie mieliśmy już szans na awans, ale przyszedł nowy treneiro - niejaki Janusz W. - i się prędko okazało, że niekoniecznie wpoi naszym ultranowoczesny styl gry. Nawet nie chce mi się sprawdzać, czy Gruzini z kimkolwiek kiedykolwiek wygrali wyżej...5. Korea Płd. - Polska 2:0, mistrzostwa świata, czerwiec 2002. „Tylko” piąta pozycja, bo na azjatycki mundial leciałem bez złudzeń, że podbijemy świat, i właściwie się cieszyłem, że cały turniej spędzę w mojej ulubionej Japonii. Trochę jednak bolało - mecz oglądałem w Saitamie, otoczony hordą rozwrzeszczanych, niemożebnie wnerwiających Koreańczyków. A kilka dni później, już po porażce z Portugalią, pewien starszawy Argentyńczyk wykładał mi, dlaczego jego zdaniem Polacy grają najgorzej - obok Arabii Saudyjskiej - pośród wszystkich uczestników turnieju.4. Polska - Ekwador 0:2, mundial, czerwiec 2006. Bliżej nierozpoznany lud z drugiego końca świata, który zwykł wygrywać wyłącznie w swoim rozrzedzonym powietrzu, wreszcie znalazł delikwentów, którzy pozwolili się zlać na nizinach. Mundial ledwie ruszył, a my już wiedzieliśmy, że nasi są fizycznie, technicznie, taktycznie i mentalnie nieprzygotowani do rywalizacji w elicie. Nigdy wcześniej ani później Polacy nie przegrali na wielkim turnieju z rywalem niżej notowanym od Ekwadoru.3. Irlandia Płn. - Polska 3:2, eliminacje MŚ, marzec 2009. Szkoda pisać, aż za dobrze pamiętamy tę szkaradę.2. Polska - Cypr 0:0, eliminacje ME, kwiecień 1987. Już się kiedyś zwierzałem, że przeżyłem wówczas swoją pierwszą w życiu kibicowską traumę (dlatego ogłosiłem wojnę:-)). Miałem niespełna 11 niewinnych lat, nie znałem wszystkich okropieństw tego świata i nie mieściło mi się we łbie, że z Cyprem w ogóle da się przegrać. A rywale celebrowali historyczny - bo pierwszy - wyjazdowy punkt wyrwany w eliminacjach do czegokolwiek.1. Polska - Łotwa 0:1, eliminacje ME, październik 2002. Sam wynik jaki był, każdy widzi. Co tu dużo gadać, przyczyniliśmy się do chwil największej chwały w dziejach łotewskiego futbolu, bez nas pewnie by sobie na mistrzostwach Europy nie pograli. No i ów smętny paradoks - jeden z największych polskich piłkarzy został jednym z najmniejszych selekcjonerów...Dajecie swoje typy? 