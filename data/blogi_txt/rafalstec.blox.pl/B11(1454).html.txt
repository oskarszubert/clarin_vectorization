Powinienem tego wieczoru odczuwać podwójną satysfakcję - demiurga i typera. Przecież sam postulowałem swego czasu, by zorganizować okolicznościowy mecz ligowców polskich z zagranicznymi, w tym samym tekście prorokując zarazem sportową wyższość i zwycięstwo obcokrajowców. Ale satysfakcji nie mam żadnej, ba, już przed sparingiem czułem głównie gniew.Gniew narastał wraz ze zbliżaniem się inauguracyjnego gwizdka. Rozjuszyło mnie ogólne biadolenie, że trener Leo Beenhakker ośmielił się w ogóle taki mecz zaproponować i jeszcze, jakby mało mu było, bezczelnie przeforsować jego organizację.Rozjuszyło mnie biadolenie, jak to zbędny szczeciński sparing uderza w napięty terminarz ligowy, bo dobrze wiem, że polscy piłkarze mają najdłuższe wakacje w Europie (udowadnialiśmy to kiedyś w „Gazecie”) i lamentować na przepracowanie im zwyczajnie nie wypada. Rozjuszyło mnie biadolenie o rzekomym bezsensie skrzykiwania piłkarzy pod beenhakkerowskie skrzydła na zaledwie kilkadziesiąt godzin, bo odnoszę wrażenie, że w rozwoju się przy nim nie cofną, natomiast ostatnie sparingi kadry - nawet rozgrywane składem głęboko rezerwowym - wypadły okazale. Rozjuszył mnie Paweł Brożek, który powinien wygryzać murawę na obu polach karnych szczecińskiego boiska, by za wszelką cenę dopchać się do kadry na Euro 2008, a on zdążył tylko dziennikarzom rzucić, że tak nieważnego wyzwania żaden piłkarz serio nie potraktuje. Rozjuszyły mnie kluby, które nie chciały oddać Leo swoich graczy, nie rozumiejąc, że ewentualny wyjazd na mistrzostwa Europy radykalnie podniósłby ich rynkową wartość i dał szansę na niezły transfer.Generalnie nastroje były smętnawe, bo przecież Beenhakker przegiął, wymyślając mecz, którego miało w ogóle nie być. Świetnie znam to z siatkówki - środowisko nie rozumie, że reprezentacja to wspólny interes, że jej sukcesy napędzają koniunkturę, że zagranicznemu selekcjonerowi przed najważniejszą imprezą trzeba nieba przychylić, by z kadrą pracował w komforcie. Nieee, lepiej podsycać antagonizm reprezentacja-kluby, lepiej wmawiać, że jeden mecz więcej lub jeden dzień zgrupowania więcej zdestabilizuje całą dyscyplinę.Czy polscy ligowcy ulegli nastrojowi kreowanemu przez narzekarzy? Czy tylko ich piłkarską słabością należy tłumaczyć, że przed przerwą wyglądali na torturowanych i zagrali na zero celnych strzałow, zero rzutów rożnych, zero spalonych etc? Że ożyli dopiero w drugiej połowie, po pogadance z trenerem w szatni, że po raz pierwszy celnie uderzyli w 72. minucie? Nie mam pojęcia, ale tak czy owak obejrzałem właśnie najsmutniejszy od dawna mecz drużyny Leo Beenhakkera (całe szczęście, że na Euro pojedzie inna). Nie chce mi się nawet wchodzić w niuanse i wytykać piłkarzom grubych błędów oraz małych pomyłek, jeśli jedno najważniejsze aż kłuło w oczy: obcokrajowcy wyraźnie przewyższali Polaków wyszkoleniem technicznym, o czym świadczyła nie tylko ładna, wykonana piętą asysta Ediego Andradiny przy golu Chinyamy. Niby powinniśmy wiedzieć to z ligi, ale dopiero teraz, kiedy mieszaninę swojsko- zagraniczną zastąpił ostry podział, pewne rzeczy stały się tak wyraźnie zauważalne.Nie tylko dlatego blady występ Rogera zupełnie nie zmienia mojej opinii co do jego sportowej klasy - wciąż nie mam żadnych wątpliwości, że z merytorycznego, czysto piłkarskiego punktu widzenia, byłby dla reprezentacji Polski nabytkiem bezcennym. 