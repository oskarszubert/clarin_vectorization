22.35. Ot, paradoks niesłychany - jak już Inzaghi trafił do siatki po przepięknym strzale, to akurat ze spalonego. Mourinho w końcówce robił zmiany jak zerżnięte żywcem z Ancelottiego. Minimalnego prowadzenia chciał bronić za wszelką cenę, ludzi od ofensywy zamienił na przecinaków Burdisso i Vieirę (zdążyli załapać się na żółte kartki). Obronił, Milanowi na nic zdało się posiadanie piłki przez 65,3 proc. czasu gry. Inter raczej będzie mistrzem. Teraz na chwilę się oddalam - do Worda - co by napisać relację do GW. Za jakieś 15-20 minut powinienem być z powrotem. Będę nasłuchiwał (relacjonował też, na pewno będzie show), o co awanturują się Włosi, i dzielił się refleksjami własnymi.22.59. Mistrz świata, trener reprezentacji Włoch Marcello Lippi: Pod względem poziomu sportowego to były najlepsze derby od lat.23.01. Adriano na gorąco, przepytywany przez telewizję RAI: Przy golu nie użyłem ręki celowo, nie chciałem tego.23.15. Bohaterowie wieczoru: Jose Mourinho, który zarządza kadrą Interu znakomicie i przed starciami w Lidze Mistrzów wypracował przewagę w lidze niezwykle komfortową (a jak jeszcze wychowa i odzyska dla prawdziwego futbolu Adriano...); Julio Cesar - dlaczego tak niewielu wymienia jego nazwisko przy frazie „najlepsi bramkarze świata”. Przegrani, ale mogą być zadowoleni: Ronaldinho (co będzie, kiedy odzyska formę fizyczną?) oraz Alexandre Pato, nienasycony, najżywszy na boisku, w debiutanckim roku w Serie uzbierał ponad 20 goli - zjawisko.23.27. Przegrani wieczoru: Carlo Ancelotti - jego posada, wobec 11 punktów straty do lidera, naprawdę jest zagrożona. Defensywa Milanu - jeśli chcecie wypędzać na emeryturę Maldiniego, to co zrobić z całą resztą, o dekadę młodszą? Od października drużyna Ancelottiego nie straciła gola na wyjeździe tylko raz, w meczu z Lazio. Każda wrzutka jej pole karne wywołuje spustoszenie. David Beckham - coś tam pracował, ale nie wymyślił niczego. Pierwszy ewidentnie nieudany mecz w Serie A. Andrea Pirlo - nie pamiętam niczego sensownego w jego wykonaniu, no i ten zawstydzający rzut wolny... Zawiódł też trochę Zlatan Ibrahimović - nie wpływał na grę Interu w stopniu, do którego nas przyzwyczaił.23.31. Jeszcze raz Marcello Lippi, zachwycony Alexandre Pato: Nie ma na świecie innego 19-latka grającego na zbliżonym poziomie.23.45. Z cyklu „Gdybym rządził światem”. Trzy transfery, które mogłyby uczynić Inter najlepszą drużyną Europy: Karim Benzema, Cristiano Ronaldo i... wystarczy. Trzy transfery, które mogłyby uczynić Milan najlepszą drużyną Europy: Giorgio Chiellini, Rio Ferdinand, Maicon.23.53. Potencjalnych następców Ancelottiego szuka się oczywiście pośród ludzi związanych z Milanem. Faworytem ma być Roberto Donadoni (sukcesy z Livorno, nieudane Euro 2008 z reprezentacją Włoch), za nimi są Marco van Basten (nie wyszło mu z reprezentacją, nie wychodzi mu z Ajaksem), Frank Rijkaard (Liga Mistrzów wygrana z Barceloną, jaki los czekałby wówczas skłóconego z Holendrem Ronaldinho?) oraz Leonardo (sukcesy jako piłkarz, zdobył m.in. mistrzostwo świata, dla Milanu wyszukuje piłkarzy, sprowadził już Kakę i Pato). Oczywiście nie będzie tematu, jeśli Ancelotti zdobędzie scudetto.00.07. Poczucie niedosytu wynikające z porażek w Lidze Mistrzów jest zrozumiałe, ale historia przyzna, że Inter z początku XXI wieku był jedną z największą drużyn w całej historii klubu. Dotychczas nerazzuri nie zdobyli nigdy nawet trzech tytułów z rzędu, teraz prują po czwarty - taką serią w minionych 50 latach nie zachwycił w Serie A nikt. Wcześniej miały ją tylko Torino (legendarne Grande Torino, zbliża się okrągła rocznica katastrofy, o której na pewno nie zapomnę) oraz Juventus.00.31. Brakuje nam 33 punktów, by zdobyć mistrzostwo - zdradził swoje obliczenia Jose Mourinho (od razu po meczu, liczył w jego trakcie czy przed?), ale zaraz dodał, że nie przewiduje braku strat u przeciwników, więc w istocie wystarczy Interowi zdobyć punktów około 20. Co skłoniło mnie do porównania - by potwierdzić tezę o nadzwyczajnie świetnym okresie klubu z wpisu powyżej - dorobku obu mediolańskich potentatów w minionych latach. Różnica jest szokująca - od startu sezonu 2005/2006 Inter nazbierał 314 punktów, Milan zaledwie 228. I macie rację (mówię o komentujących) - Carlo Ancelotti już nie chce rozmawiać o scudetto. Jutro ani chybi wybuchnie medialna awantura wieszcząca mu prędkie wypędzenie z San Siro.01.02. Właśnie usłyszałem, że Beckham zszedł dzisiaj - pardon, wczoraj - z boiska z powodu urazu pachwiny, a nie taktycznego wyboru trenera. Miał Milan szczęście, że okoliczności nie pozwoliły Ancelottiemu czekać ze zmianami do 75. minuty. Szefowie Los Angeles Galaxy ogłosili, że Anglik musi do nich w marcu wrócić, ale Ancelotti po derbach powtórzył: David jest nam absolutnie niezbędny. Wszyscy w Mediolanie, łącznie z samym piłkarzem, zdają się pewni, że Beckham San Siro już nie opuści.01.22. Jakiś bezruch tutaj zapanował, Włosi się awanturują z mniejszym zapałem niż oczekiwałem, w dodatku blox co chwilę nawala... Na dobranoc proponuję listę klubów, które mają - jak wynika z sondaży zamówionych przez „Gazetę” - w Polsce najwięcej kibiców: 1) Wisła Kraków; 2) Legia Warszawa; 3) Barcelona; 4) Real Madryt; 5) Lech Poznań; 6) Manchester United; 7) Pogoń Szczecin; 8) Górnik Zabrze; 9) Widzew Łódź; 10) Jagiellonia Białystok.Więcej sondażowych wyników - baaardzo ciekawych - w jutrzejszej „Gazecie Sport”, ja poświęciłem swój cotygodniowy felieton postępującemu odpływowi polskich kibiców do klubów zagranicznych. Zapraszam do kiosków i portalu Sport.pl. Dobrej nocy. 