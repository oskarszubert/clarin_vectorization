KWINTET NAJLEPSZYCH ZE WSKAZANIEM NA BROŻKA. Nie podziwialiśmy gwiazdy lśniącej od stycznia do grudnia, lecz gwiazdki rozbłyskujące od czasu do czasu. Artur Boruc znów wybijał się ponad szarość kadry na wielkim turnieju, by jesienią stoczyć się do poziomu skandalisty podatnego na wpadki przesądzające o klęskach. Roger Guerreiro też bladł jesienią z każdym meczem. Kuba Błaszczykowski sporo się leczył i opuścił Euro 2008, zanim został bohaterem wspaniałego zwycięstwa nad Czechami. W sumie wszyscy wypadają remisowo, tytułowe wskazanie Paweł Brożek zawdzięcza za postępy robione przez cały rok (12 goli we wszystkich rozgrywkach wiosną, 17 jesienią). Zabrakło mu tylko ładnego występu na mistrzostwach Europy, na które nie pojechał. Z innych przyczyn na wyróżnienie zasługuje Robert Lewandowski, który zaczął rok w drugiej lidze, natychmiast błysnął w pierwszej, strzelał gole w debiutanckich meczach reprezentacji, wreszcie poszalał w Pucharze UEFA. Tak niespodziewanej eksplozji talentu tak młodego polskiego napastnika nie widzieliśmy od czasów Wojciecha Kowalczyka.TRENER BEZ KOMPLEKSÓW - FRANCISZEK SMUDA. Najstarszy w polskiej lidze, ostatni z pokolenia urodzonych w latach 40., otwarcie kpiący z efekciarskiej nowoczesności młodych wilków szpanujących laptopami. Zakasował wszystkich. Zrobił z Lecha Poznań lidera, przeprowadził go do wiosny w Pucharze UEFA, znów powtarzał swój stary refren, że polscy piłkarze przegrywają w europejskich pucharach głównie wskutek swoich kompleksów. I ze względu na jego własny bilans w międzynarodowych rozgrywkach, o którym już tutaj pisałem, nie wypada go za ten odważny sąd obśmiewać, nawet jeśli wyda się nam, że kardynalnie się myli.MŁODZIEŻ MŁODA W SKALI EUROPY. Wśród drużyn klubowych zdarzają się zbieraniny niemal juniorskie, jak na standardy narodowych reprezentacji Leo Beenhakker zebrał ekipę naprawdę młodziutką. Popatrzcie na zestaw tworzący dziś pomoc i atak podstawowej jedenastki: Murawski (27 lat), Mariusz Lewandowski (29) - Błaszczykowski (23), Roger Guerreiro (26), Smolarek (27) - Brożek (25). A potem pomyślcie, że pierwszym zmiennikiem napastnika jest Robert Lewandowski (20). To fenomen na skalę europejską, niewiele jest drużyn na kontynencie bez żadnego trzydziestolatka w pomocy i ataku. (A może nawet żadnej? Hiszpanie mają Sennę, Niemcy - Ballacka czy Klosego, Francuzi - Vieirę czy Henry'ego, Anglicy - Lamparda, Beckhama czy Heskeya, Portugalczycy - Deco czy Maniche'a, całej kupy podstarzałych Włochów nie chce mi się nawet wymieniać etc. Rzucam przykłady pierwsze z brzegu, które akurat wpadają do głowy. Ktoś zna jakąś reprezentację obalającą moje przypuszczenie?)ZŁOTOUŚCI PREZESI. Michał Listkiewicz mężnie zniósł koniec rządów w PZPN. Harował dla dobra polskiej piłki z pasją, mimo że otoczenie permanentnie go oszukiwało, wymieniając się za jego plecami łapówkami i ustalając wyniki jeszcze przed rozpoczęciem meczów. Prezes odchodzący lubił też udzielać wywiadów i przez całą kadencję gadał jak najęty. Prezes przychodzący - Grzegorz Lato - mówi mało, ale jak już palnie, to z grubej i brudnej rury. Mimo wsparcia specjalistów od wygładzania chropowatych powierzchowności nowy ojciec chrzestny naszego futbolu każdym brawurowym kłapnięciem wywołuje poruszenie - albo zrezygnuje z usług Ukrainy i zaproponuje organizację Euro 2012 Niemcom, albo zdziwi się, że wydrukowanie meczu za kilo kiełbasy lub pół litra wódki kogoś oburza. Aż strach pomyśleć, jak zareagują giełdy na jego pierwszy wywiad rzekę.NAJWAŻNIEJSZY TELEFON. Wykonał go pan profesor prezydent głowa państwa Lech Kaczyński po zwycięstwie Lecha nad Austrią Wiedeń, by całą powagą urzędu pogratulować trenerowi Smudzie awansu do fazy grupowej Pucharu UEFA. Sukces tej rangi nie został prawdopodobnie tak doceniony nigdzie w Europie, tym bardziej chwali się panu profesorowi prezydentowi głowie państwa, że akurat mecz oglądał. Jego radość jest zrozumiała, wcześniej ciężko przeżył niepowodzenie na Euro 2008 Borubara, Parejro i Benhałera. Nic nie wiadomo, czy Smuda odebrał również telefon z pałacu po wygranej w Rotterdamie, czy sukcesy Lecha w rundzie grupowej ocenił pan profesor prezydent głowa państwa surowiej i bezlitośnie je zignorował. 