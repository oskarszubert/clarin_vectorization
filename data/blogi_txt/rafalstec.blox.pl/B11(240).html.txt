Stadion Łużniki opuszczaliśmy ze Stefanem Szczepłkiem z „Rzeczpospolitej” grubo po trzeciej nad ranem (pierwszy raz finał Ligi Mistrzów skończył się w czwartek), ale zwycięzcy odjechali później. Do autokaru „Czerwonych Diabłów” dowlokło się jeszcze niewielu piłkarzy, za to na przednich siedzeniach zobaczyliśmy wyjadających sobie z dzióbków Aleksa Fergusona i manchesterskiego bohatera lat 60. Bobby'ego Charltona. Gawędzili o przeszłości czy przyszłości? Nie odważę się zgadywać, choć pewien trop podsunął sam Ferguson, mówiąc po finale: Tomorrow morning I will be thinking about next season. It drains away very quickly - that drug, that final moment, that save, it vanishes for me. I will be thinking about the future and looking into the players' eyes to make sure their hunger is still there. I won't be retiring.Nie wiem, co w oczach piłkarzy ostatecznie wypatrzył potem sir Alex, bo salę bankietową w hotelu Crown Plaza mieli zarezerwowaną do 7.30 rano:-) Mnie w każdym razie natychmiast przemknęło przez głowę banalne pytanie i jeszcze bardziej oczywista odpowiedź. Czy Manchester obroni Puchar Europy? Nierealne.Prognozy nie trzeba nawet opierać na wnikliwej, merytorycznej analizie teraźniejszości, bo historia najnowsza i nieco starsza najbardziej prestiżowych rozgrywek klubowych nie pozostawia złudzeń: era wielkich futbolowych dynastii - nieodwołalnie? - minęła. Lata 70. były rewersem poprzedniej i bieżącej dekady, jeśli ktoś wówczas sięgał po najcenniejsze trofeum, to bezzwłocznie potwierdzał swoją wyższość. Pucharu broniły kolejno Ajax Amsterdam, Bayern Monachium, Liverpool i Nottingham Forest. Od tamtego czasu, przez niemal 30 lat, już tylko niezapomniany „holenderski” Milan wyróżniał się w korowodzie triumfatorów incydentalnych, niezdolnych do przedłużenia rządów o jeden choćby marny sezon.Liga Mistrzów dekorowała wyłącznie takich. Ba, po Juventusie AD 1997 żaden zwycięzca nie potrafił dotelepać się po roku nawet do finału. Stąd wszelkie rozpalające kibicowskie głowy dyskusje o „najlepszej drużynie świata”, niegdyś nie wymagające żadnej retorycznej ekwilibrystyki, nie mają dziś szans na konkluzję. Bo cóż zrobić z poprzednimi zdobywcami Pucharu Europy - Barceloną i Milanem - którzy po koronacji nie wydreptali nawet ćwierćfinału? Jak nie kwestionować klasy Liverpoolu i - znów - Milanu, którzy w ligach angielskiej oraz włoskiej albo zwyczajnie sobie nie radzą, albo pogardliwie ją lekceważą, tracąc do mistrzów swoich krajów kilkadziesiąt punktów?A może - już słyszę czytelników wściekle żądających, by zastosować podtapianie, dopóki wszystkiego nie odwołam - prowokacyjnie oznajmić, że najmocniejszą drużyną naszych czasów jest Chelsea? Londyńczycy uskładali przecież, biorąc pod uwagę okoliczności przyrody, bilans ostatniego pięciolecia niezwykły. (Biorę pod uwagę przedział czasowy, na podstawie którego UEFA tworzy europejski ranking klubów - zresztą jego liderem jest Chelsea). Otóż piłkarze trenerów Ranieriego, Mourinho i Granta w czterech z pięciu edycji Ligi Mistrzów przetrwali do półfinału, utrzymując zarazem fenomenalne tempo w lidze angielskiej - dwukrotnie zdobyli mistrzostwo i trzykrotnie wicemistrzostwo.Zbliżonego choćby dorobku nie wypracował żaden klub w Europie. A jednak, to paradoks toczący atletów o najwyższych aspiracjach, zdaniem angielskiej prasy wszyscy na Stamford Bridge - łącznie z właścicielem Romanem Abramowiczem - uznają miniony sezon za porażkę. Ach ten okrutny sport, w którym puchary dają potrzymać tylko zwycięzcom... 