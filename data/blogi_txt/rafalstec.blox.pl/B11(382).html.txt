Darek Wołowski słusznie diagnozuje, że Artur Boruc jest jedynym piłkarzem Celtiku Glasgow godnym gry w katalońskim klubie, a Michał Pol wręcz apeluje, by kataloński klub Polaka natychmiast kupił i znów znęca się nad jego bramkarzem Victorem Valdesem. Valdes zresztą na słowną chłostę zasłużył: w środowy wieczór popełnił kardynalny błąd, prowokując drugiego gola dla rywali.Sam chciałbym, żeby marzenia Michała się spełniły, nasz człowiek między barcelońskimi słupkami to byłaby historia nie z tej ziemi. Mam jednak głębokie przeświadczenie, że Boruca szanse na ten transfer są marne.Po pierwsze, stanowczo nie zgadzam się z niską oceną klasy Valdesa. Można stronniczo dobierać jego wpadki, można nawet głęboko zaglądać w przeszłość, by je wyszukać - święte prawo każdego blogera. Ale szefowie Barcy na pewno analizują całokoształt twórczości swojego golkipera, a ten z sezonu na sezon wygląda okazalej. I pamiętają zarówno jego nieliczne wpadki, jak i rewelacyjne całe sezony (nagroda Zamory dla najlepszego bramkarza ligi hiszpańskiej), fenomenalne interwencje zatrzymujące strzały Thierry'ego Henry'ego w finale Ligi Mistrzów czy klubowy rekord wszech czasów w europejskich pucharach - 466 minut bez straty gola - ustanowiony przez Valdesa minionej jesieni. Na tle takiego dorobku pomyłki w środowym meczu z Celtikiem zwyczajnie nie widać. Barca wygrała, Barca raczej na pewno awansuje, Barca po długich tygodniach snajperskiej niewydolności załadowała przeciwnikom trzy gole. Nikt Valdesowi lobu nad jego głową wypominać nie będzie, tak jak nikt nie wytyka Borucowi błędów w łatwo wygrywanych przez Celtik spotkaniach z przeciętnymi drużynami ligi szkockiej.Po drugie, Victor Valdes (dwa lata młodszy od Boruca) urodził się w Katalonii, co jest bezcenne dla piłkarza broniącego barw klubu chcącego uchodzić za symbol całego regionu i za wszelką cenę chroniącej swej tożsamości.Po trzecie, Borucowi nie wystarczy „nie zawinić przy żadnym straconym golu”. Jeśli zastanawiamy się, czy jakiś nasz rodak przyciągnie uwagę naprawdę potężnego klubu, musimy wyzbyć się punktu widzenia zrezygnowanych polskich kibiców, którzy pilnie sprawdzają, czy polski piłkarz za granicą „nie popełnił błędu”. Nie, Boruc musi robić coś więcej. Musi czynić cuda, musi ratować zespół. Co zresztą robił niejednokrotnie, tyle że tych momentów naprawdę idealnych dla pokazania swej ponadprzeciętnych możliwości ma niewiele. Powtórzę, co mówiłem w TVP - ligi szkockiej nikt w elicie elit nie traktuje serio. Boruc musi szaleć w LM - jak w pamiętnych bojach z Milanem. (To samo dotyczy Kuszczaka. Manchester United go wziął, bo Polak regularnie bywał bohaterem West Bromwich. I zatrzyma go, jeśli Kuszczak zdoła kilkakrotnie ocalić swój zespół. Unikanie błędów nie wystarczy, Alex Ferguson chce mieć Rooneyów i Ferdinandów na każdej pozycji).Co nie zmienia mojej generalnej opinii - chyba wybitnie niekontrowersyjnej - że Boruc materiałem na wielkiego bramkarza jest. Jeśli jednak mu się uda zrobić ten ostatni krok w karierze, krok na sam szczyt, to typowałbym, że będzie to raczej szczyt ligi angielskiej.A tutaj popodziwiajcie sobie wyczyny Valdesa i Boruca: 