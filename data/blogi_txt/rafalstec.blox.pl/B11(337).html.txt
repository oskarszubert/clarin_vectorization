W znakomite kompetencje Raula Lozano nie wątpiłem nigdy, podczas jego selekcjonerskiej kadencji nasi siatkarze wzlecieli ze pułapów przyziemnych (wieczne zadowolenie z wyników średnich, które nie przynoszą wstydu) na podniebne (srebro mundialu oraz dwukrotnie półfinał Ligi Światowej). Pomimo wpadek, które miewał, całokształt jego dokonań musimy ocenić bardzo wysoko. Od ćwierćwiecza nikt nie wygrał więcej. W trakcie o połowę krótszego panowania Daniela Castellaniego Polacy przeżyli jeden odosobniony odlot - na złotych mistrzostwach Europy. Gdzie indziej nie tyle przegrywali, co byli przybijani do boiska. Wypocili najsłabsze wyniki w historii występów w LŚ (pamiętajmy o okolicznościach łagodzących), w beznadziejnym stylu padli na mundialu. Dlatego Castellaniego podsumować trudniej. W modnym dziś utyskiwaniu, że był on zbyt łagodny i uległy wobec kadrowiczów, słyszę głównie rozpaczliwe doszywanie jakiejkolwiek teorii do nieodgadnionego niż wiarygodną próbę wyjaśnienia, co spowodowało katastrofę w Ankonie. PZPS swojej decyzji sensownie też uzasadnić nie zdołał, a podjął ją typowy dla okolicznych związków sportowych zarząd tak horrendalnie rozrośnięty, jak merytorycznie upośledzony - głosowało 21 osób, więc każda ponosi odpowiedzialność ułamkową, czyli dążącą do zera. Najpierw dowiemy się , jak oceniają naszego drugiego argentyńskiego selekcjonera inni. Gdy działacze w fatalnym stylu rozstali się z Lozano, natychmiast dorwali go Niemcy. Czy teraz, gdy działacze prawdopodobnie znów w żenującym stylu - informując go o decyzji SMS-em albo nie informując wcale - rozstali się z Castellanim, ten ostatni również prędko dostanie atrakcyjną ofertę? Tak czy owak szefowie PZPS wykonali właśnie skok w tył. Zanim przyleciał do nas Lozano, wielokrotnie apelowałem, by zaprzestali notorycznych zmian na stanowisku selekcjonera, bowiem w siatkówce, najbardziej zespołowej pośród gier, ciągłość pracy ma szczególne znaczenie. Nawiasem mówiąc, rozszalałym zatrudnianiem i wyrzucaniem demaskowali własną nieudolność - dyskwalifikowali przecież swoje wybory. Aż wreszcie udało się, Lozano okazał się pierwszym od 35 lat trenerem, który przetrwał pełny cykl olimpijski. Castellani doczłapał ledwie do półmetka, choć jemu sami działacze prorokowali rządy wręcz do 2014 roku, czyli do MŚ w Polsce, a siatkówka generalnie premiuje stabilność. Najpotężniejszą Brazylię Bernardo Rezende prowadzi już blisko dekadę; sensacyjnym złotem USA na igrzyskach w Pekinie cały cykl olimpijski zwieńczył Hugh McCutcheon (wcześniej sromotnie przegrał mundial); teraz niespodziewane wicemistrzostwo świata Kubańczycy zdobyli w czwartym roku pracy Orlando Samuelsa Blackwooda; o jeden sezon dłużej Igor Kolaković kieruje Serbami, czyli najlepszą ostatnio drużyną z Europy... I zarazem ostatnimi europejskimi mistrzami olimpijskimi, którzy pamiętny turniej w Sydney wygrali po pięciu latach przygotowań z Zoranem Gajiciem. Jeszcze raz: nad siatką królują zazwyczaj reprezentacje z silnym, trwałym przywództwem, gdzie nie spojrzeć, tam najcenniejsze medale zdobywają ci, którzy długo wspólnie pracowali nad sukcesem. Szefowie PZPS wybrali inaczej. Uznali, że w zeszłym roku się pomylili i postawili na niewłaściwego człowieka, w jego wczorajszych zaletach - jak koncyliacyjna natura - dzisiaj zaczęli dostrzegać wady. (Wadą okazało się nawet, co osobliwe, zaufanie siatkarzy, którzy gromadnie poparli selekcjonera). Odwlekając wskazanie następcy na nieokreśloną przyszłość, być może nawet przyszły rok, działacze przyznali też, że na razie nie mają żadnego planu. Jeśli pasują na selekcjonera powolną im kukłę - słychać, że chcieliby „mieć wpływ” na kadrę - lub zastąpią go rozbudowaną radą mędrców o rozmytej odpowiedzialności, grożą nam czasy rechotu przez łzy. Jeśli ponownie oddadzą reprezentację polskiemu trenerowi, postąpią wbrew aktualnym trendom. Prezesi naszych czołowych klubów rodakom nie ufają i wyjąwszy Jacka Nawrockiego (ucznia Castellaniego, sterującego gwiazdozbiorem z Bełchatowa), zatrudniają ostatnio niemal wyłącznie szkoleniowców zagranicznych. Ewentualnie wyedukowanego we Włoszech Krzysztofa Stelmacha, który akurat PZPS podpadł - jako bierny asystent zwolnionego selekcjonera. Jeśli natomiast działacze ściągną w nowym roku kolejnego fachowca z innego świata, zabiorą mu mnóstwo bezcennego czasu na rozeznanie się w sytuacji. Specyficznej sytuacji. I bezprecedensowej. Jedna z głównych dyskusji w naszej siatkówce toczy się bowiem wokół pytania: grają polscy gwiazdorzy zbyt dużo czy wręcz przeciwnie, tylko się mazgają? Istotnie eksploatujemy ich ponad miarę czy raczej mamy do czynienia z leniami, którzy umiaru nie znają jedynie przy negocjowaniu kontraktów? Sam nie podzielam opinii, że skoro czołowi gracze zarabiają miliony, to nie mają prawa się skarżyć. Gigantycznych pensji z reguły nie płaci się za ilość pracy, lecz jej jakość. A żeby jakość była wysoka, nie wolno przesadzić z ilością. Zwłaszcza w pracy tak nienaturalnej dla ludzkich członków jak siatkówka. Działacze myślą inaczej, właśnie rozciągnęli sezon ligowy o kolejne mecze. Zbędne mecze. Co więcej, kadrowicze ze Skry Bełchatów znów polecą w grudniu na tzw. klubowe mistrzostwa świata - imprezę trzeciorzędną, która udaje pierwszorzędną. A im skuteczniej będą potem skakali w Lidze Mistrzów, tym trudniej u schyłku sezonu będzie ustać na nogach Winiarskiemu, Możdżonkowi, Wlazłemu, Kurkowi, Bąkiewiczowi czy Plińskiemu. Ten ostatni nie przetrwał zresztą już sezonu minionego. Wyliczam czekające siatkarzy wyzwania, bo po sezonie klubowym bardziej wyczerpującym niż dotychczasowe - jeśli PlusLiga rzeczywiście urosła w siłę, to każda kolejka wyciśnie z nich więcej niż dotychczas - przyjdzie wyjątkowy sezon reprezentacyjny. Sezon, w którym każdy turniej będzie arcyważny. I LŚ, i ME, i ewentualny Puchar Świata, i (prawdopodobnie) kwalifikacje olimpijskie - nie wiadomo, z ilu etapów złożone, wiadomo, że rozgrywane już podczas kolejnych rozgrywek ligowych. Sytuacja jest nadzwyczaj delikatna, za błąd przy wyborze selekcjonera możemy płacić latami. Nadciąga czas ekstremalny. Najlepsi siatkarze spędzą na boiskach więcej czasu niż kiedykolwiek wcześniej, niewykluczone, że część się zbuntuje, przegra z chorobami albo nie wytrzyma kondycyjnie. Kiedy czytamy wściekłe słowa Wlazłego, kiedy nawet wyważony zwykle Możdżonek przebąkuje o kadrze skazanej na juniorów, mamy powody obawiać się, że grozi nam chaos. Czy ewentualny trener obcokrajowiec zdąży nad nim zapanować, skoro już na starcie odbieramy mu wiele miesięcy? Czy ewentualnemu trenerowi Polakowi wystarczy autorytetu, by nad nim zapanować? Na igrzyskach zazwyczaj triumfują ci, którzy budują grupę na medal przez wiele lat, a my poznamy nazwisko szefa całej misji być może dopiero półtora roku przed turniejem olimpijskim w Londynie... 