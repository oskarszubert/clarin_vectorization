Rajd Dakar został odwołany z powodu zagrożenia terrorystycznego; Turniej Czterech Skoczni po raz pierwszy w historii musiał się odbyć na trzech skoczniach, bo w Innsbrucku za mocno wiało; Małysz przestał skakać i zaczął zsuwać się z progu; polscy siatkarze przegrali dreszczowce o olimpijską kwalifikację, choć na zawodach w Izmirze grali dobrze; polscy piłkarze, którzy jeszcze niedawno strzelali najwięcej goli spośród wszystkich rodaków grających za granicą - Żurawski i Rasiak - udzielają desperackich wywiadów, ponieważ nie potrafią znaleźć żadnego pracodawcy chcącego ich zatrudnić; jutro za korupcję być może zdegradowane zostaną futbolowy mistrz Polski - Zagłębie Lubin, oraz pomnik klubowej piłki - Widzew Łódź.Tak, rok 2008 dla kibiców - zwłaszcza kibiców z Polski - rozpoczął się beznadziejnie.Dlatego do śledzenia turnieju w Halle, którego stawką jest awans na igrzyska, przymierzam się z duszą na ramieniu. Wyciąganie fundamentalnych wniosków z serii niezwiązanych ze sobą zdarzeń z najbliższej przeszłości sam uważam za irracjonalne, ale i przebijanie piłki przez siatkę w wersji kobiecej zdaje mi się często zjawiskiem opierającym się logicznej analizie. Błagam, nie przypisujcie mi tutaj jakichś brzydkich, seksistowskich przesądów - ja po prostu wyciągam wnioski z tego wszystkiego, co oglądałem przez lata na halach BKS Bielsko-Biała i Skry Warszawa, na mistrzostwach Europy i Pucharu Świata oraz podczas telewizyjnych transmisji setek innych spotkań. A widziałem mnóstwo zdarzeń niewyjaśnionych, kompletnie zaskakujących i niezrozumiałych zwrotów akcji, następujących w efekcie odosobnionych, drobnych incydentów, które losów meczu odmieniać nie powinny. Przynajmniej na pierwszy rzut oka.Zmierzam do tego, że jak w męskiej siatkówce sukces nierzadko zależy od atmosfery w drużynie (sześciu facetów tłoczy się na najmniejszym boisku w grach zespołowych!) i psychiki zawodników, tak w kobiecej bywa wręcz od tych czynników uzależniony. Dlatego zresztą selekcjonera Bonittę przyjąłem z rezerwą, obawiając się, że, owszem, będzie on świetnie sterował taktyką drużyny, ale niekoniecznie już jej psychologią. On naprawdę solidnie zapracował na opinię despotycznego technokraty, z reprezentacji Włoch wyrzuciły go na dobrą sprawę same kadrowiczki.Przebywający w Halle Przemek Iwańczyk uspokaja mnie jednak, że atmosfera w zespole jest znakomita, że między siatkarkami wyczuwa się chemię o zapachu sukcesu. On wie lepiej, ja wyczynom tej reprezentacji przyglądam się z oddali - co podkreślam, byście nie traktowali moich dywagacji zbyt poważnie. Dlatego, choć nie uważam Polki za faworytki, mam nadzieję.Przypominam sobie też rok 2005, kiedy męskiej części naszego sportu nie udało się niemal nic, ale facetów wspaniale wyręczyły panie. Otylia Jędrzejczak została mistrzynią świata w pływaniu, Danuta Dmowska - w szpadzie, Monika Pyrek na imprezie tej samej rangi zdobyła srebro w skoku o tyczce, a siatkarki sięgnęły po złoto mistrzostw Europy. To był niejedyny ostatnio okres, w którym polski sport stał kobietami.Teraz, po katastrofalnym starcie roku 2008, panie - siatkarki, ale także startujące w tenisowym Australian Open Agnieszka Radwańska i Marta Domachowska - znów nie mają wyjścia. Potrzebujemy ich pomocy. Zimą i bez sportowych klęsk wyjątkowo łatwo o chandrę. 