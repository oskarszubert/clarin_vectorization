To mogła być dobra robota. Po remisie Wisły z drużyną, która w całej swojej historii z europejskich pucharów zdołała wyrzucić tylko rywali z Mołdawii, Gruzji, Macedonii, Malty oraz Wysp Owczych, polski kibic z zachwytu nie rozcmokałby się i nie osunął na kolana, ale ten wynik byłby w naszym futbolu jedną z nielicznych - może nawet pierwszą? - pomyślną informacją w tym roku. Mimo alarmistycznych pogłosek o wschodzącej potędze Beitaru Jerozolima piłkarze z Krakowa nie wyglądali na sparaliżowanych strachem i wcale nie wydawali się słabsi. Najpierw prowadzili, potem - już remisując - odważnie parli po drugiego gola, wypracowali kilka okazji, by go strzelić.Ale przegrali. Jak zwykle. Od 1996 roku mistrzowie Polski - ktokolwiek tytułu nie zdobył - wygrali zaledwie jeden z 20 meczów w III rundzie eliminacji Ligi Mistrzów. A w poprzednim sezonie zsunęli się jeszcze stopień niżej. Dzisiejsza porażka w Jerozolimie była - także dzięki Zagłębiu Lubin - trzecią z rzędu już w II rundzie.Tym razem nie dostrzegłem powodu, by sądzić, że nasi zwyczajnie kopali piłkę mniej sprawnie niż przeciwnicy. Przebieg meczu skłania mnie raczej do refleksji natury ogólnej: polskie drużyny klubowe oduczyły się zwyciężać. Zyskały cechę typową dla piłkarzy z krajów przywykłych do porażek - potrafiących zagrać ładnie, potrafiących zostawić bardzo dobre wrażenie, ale niekoniecznie przekładających je na wymierne efekty. Zachowujących się odwrotnie niż zawodowcy pełną gębą, którzy mogą na boisku cierpieć i grać koszmarnie, a zarazem wykonać misję, czyli wygrać. Czasem wbrew sędziemu, pechowi, pogodzie. Wbrew wszystkim nadprzyrodzonym siłom, które chcą ich skrzywdzić.Nie ma co biadolić i przypominać, jak wiele zainwestował ostatnio w Beitar Alexandre Gaydamak, a jak niewiele w Wisłę - Bogusław Cupiał. Właściciel krakowskiego klubu inwestował przecież wcześniej. I mimo wszystko uzbierał całkiem okazałą grupę zawodników od lat ćwiczących się w europejskich pucharach. Głowacki, Zieńczuk, Cantoro czy Brożek grają o Ligę Mistrzów lub Puchar UEFA niemal od początku stulecia i korzystają z międzynarodowych doświadczeń po wielokroć bogatszych niż ich dzisiejsi rywale z Jerozolimy. Ba, zdaniem niektórych trzej spośród wymienionych ocaliliby całkiem niedawno reprezentację Polski, gdyby tylko Leo Beenhakker poszedł po rozum do głowy i powołał ich na Euro 2008. Właśnie widzieliśmy jednego z nich, Zieńczuka, jak stojąc dwa metry sędziego prowokuje go do wyciągnięcia czerwonej kartki. Niejaki Howard Webb miałby używanie.Wisła zachowała szanse na awans. Moim zdaniem spore. O ile oczywiście choć na chwilę pójdzie na odwyk i wyzbędzie się powszechnego u nas nałogu przegrywania na każde zawołanie. 