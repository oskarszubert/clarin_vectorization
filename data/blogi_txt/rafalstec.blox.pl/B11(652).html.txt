Pisałem już tutaj o hałaśliwej kampanii insynuacji i oszczerstw zmierzającej ku zohydzeniu atmosfery w piłkarskiej reprezentacji Polski. Kiedy jednak przeczytałem artykuł pt. „Jeleń rezygnuje z gry w kadrze Beenhakkera”, pomyślałem tylko, że sam nie opierałbym tekstów o tak poważnych sprawach na rozmowach z transferowym pośrednikiem. Do tzw. menedżerów/agentów czuję instynktową nieufność, a jeśli miałbym ogłosić światu, że iks rezygnuje z występów w reprezentacji, to wykonałbym jeszcze jeden telefon, by bezpośrednio od niego usłyszeć, że istotnie rezygnuje.W artykule - przypominam tytuł - „Jeleń rezygnuje z gry w kadrze Beenhakkera” wypowiedzi napastnika Auxerre nie ma. Są za to zgrabne passusy niejakiego Tomasza Kaczmarzyka, trudniącego się właśnie handlem piłkarzami: „Decyzja o rezygnacji będzie może niezbyt popularna, ale ktoś wreszcie musi pokazać w tej drużynie jaja.”Dzisiaj do mediów rozesłane zostało oświadczenie Ireneusza Jelenia. Daję je w całości:„W związku z pojawiającymi się ostatnio w mediach informacjami o mojej rzekomej rezygnacji z gry w reprezentacji Polski pragnę stanowczo zaznaczyć, że nigdy z występów w drużynie narodowej nie zrezygnowałem i nie zrezygnuję. Gra dla Polski, barw mojej ojczyzny była, jest i zawsze pozostanie dla mnie największym zaszczytem. Będę więc robił wszystko co w mojej mocy, by reprezentować kraj w rozgrywkach międzynarodowych, jeśli oczywiście tylko zdrowie mi na to pozwoli. Jednocześnie zdaję sobie sprawę, że przy obecnym selekcjonerze reprezentacji Polski - Leo Beenhakkerze niezmiernie trudno mi będzie spełnić moje marzenie występów w narodowych barwach, gdyż zwyczajnie nie pasuję temu trenerowi do koncepcji, o czym niestety nigdy nie raczył mi wprost powiedzieć. Święcie jednak wierzę, że będę miał jeszcze niejedną okazję udowodnienia swojej przydatności do gry w drużynie narodowej i potwierdzenia powyższych słów.” 