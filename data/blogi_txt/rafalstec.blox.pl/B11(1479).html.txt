Jak już zapowiadałem przed tygodniem, od dziś można kupić wydany przez „Gazetę” Skarb Mistrzów, w którym obszernie przedstawiamy uczestników tegorocznej Champions League. Znów zachęcam do lektury, bo redagowanie trochę nocy z życiorysu mi - i nie tylko mi - wyjęło, a całość moim zdaniem wyszła fajnie, choć wpadki, niestety, nie uniknęliśmy - w ramkę z dorobkiem Interu wlał się dorobek Milanu - przynajmniej o tylu grzechach wiem, za co od razu przepraszam. Sam napisałem do Skarbu m.in. wstępniak do grupy F, bo zjawiskiem szczególnie zajmującym wydał mi się jej faworyt. Powód? Gdybyśmy mianowicie sporządzili ranking najwybitniejszych współczesnych futbolistów, którzy nie zdobyli ani jednego międzynarodowego trofeum - klubowego bądź reprezentacyjnego - na jej szczycie stłoczyliby się właśnie bohaterowie Chelsea. Żadnego międzynarodowego pucharu nie wzniósł John Terry, od wielu sezonów należący do ścisłej światowej czołówki środkowych obrońców. Nie wzniósł go (pomijam pomniejszy Pucharze Intertoto, który wyłaniał aż trzech zwycięzców ) Frank Lampard, od wielu sezonów sławiony jako wybitny rozgrywający. Ani Didier Drogba, nienasycony snajper wagi superciężkiej. Jeszcze tylko jeden napastnik o porównywalnej reputacji - odepchnięty właśnie przez Barcelonę Ibrahimović - też zwyciężał wyłącznie w rozgrywkach krajowych. Wymienieni to giganci wyróżniani w plebiscytach FIFA oraz „France Football” na najlepszych graczy na planecie, na tym tercecie od wielu lat wspiera się Chelsea. A przecież można wskazać jeszcze innych tęskniących za ponadlokalnymi triumfami londyńczyków - rzadziej spoglądających z billboardów, lecz niedoścignionych w wypełnianiu zadań boiskowych i również wyróżnianych we wszelkich rankingach. Jak bramkarz Petr Cech, lewy obrońca Ashley Cole, mój ulubiony wielofunkcyjny pomocnik Michael Essien. Nigdzie indziej nie znajdziecie tak wielu tak wielkich, którzy wygrali tak niewiele. Właśnie w Chelsea zatrzymywali się tuż przed szczytem. W półfinale 2007 r. polegli po remisie w dwumeczu z Liverpoolem i serii jedenastek; w finale 2008 r. - po remisie z Manchesterem i pudle z rzutu karnego Terry'ego, który się przed strzałem pośliznął; w półfinale 2009 r. - po dwóch remisach z Barcą, sędziowskich kontrowersjach i golu straconym w doliczonym czasie gry. Ani razu nie przegrali, a jednak za każdym razem przegrywali. Dopiero ostatniej wiosny odpadli wcześnie, do ćwierćfinału nie dopuścił ich późniejszy triumfator Inter. To w elicie atleci najbardziej niespełnieni. Wszystkie superdrużyny kończącej się dekady - od Realu i Barcelony po Milan i Manchester Utd - najcenniejsze klubowe trofeum już wzięły, Chelsea miała go w najlepszym razie na wyciągnięcie nogi. Można cofnąć się jeszcze głębiej i przypomnieć sobie, jak w 2005 r. londyńczycy padli - również tuż przed ostatecznym starciem, w półfinale - po innym klinczu z Liverpoolem. Zremisowali 0:0 i przegrali 0:1. Turnieje reprezentacyjne też pocieszenia nie dawały. Terry, Lampard i Cole z całą resztą Anglików mocni czuli się tylko przed wyjściem na boisko. Pozostali przeżywali to samo co w klubie, czyli nie wytrzymywali na samiuteńkim finiszu. Bramkarz Cech odpadł z Euro 2004 dopiero w półfinale, Grecy gola wbili mu w dogrywce; Drogba z Wybrzeżem Kości Słoniowej przegrał z Egiptem w finale Pucharu Narodów Afryki po remisie i serii rzutów karnych; kontuzjowany Essien tylko patrzył, jak jego Ghana brała srebro w tych samych rozgrywkach. Ostatni mundial był już katastrofą dla całej kadry ze Stamford Bridge. Piłkarze Chelsea albo prędko odpadli, albo w ogóle się do RPA nie zakwalifikowali, albo cały glob podglądał, jak tracą godność (Francuzi Anelka i Malouda). Do ćwierćfinału doczłapał jeden (!) Ramires, ale przesiedział mecz na ławce rezerwowych. 23-letni brazylijski pomocnik przyszedł latem - kosztował 17 mln funtów - i będzie w szatni jednym z nielicznych, którzy całą karierę mają jeszcze przed sobą. Kto szuka bowiem powodów do zmartwień dla kibiców Chelsea, wytyka zaawansowany wiek jej niemal wszystkich najważniejszych postaci, ponoć uniemożliwiający im wytrzymanie rywalizacji w kraju i za granicą na dłuższym dystansie. Przywódcy drużyny istotnie zbliżyli się już do trzydziestki lub ją przekroczyli. Tyle że żaden z nich nie znajduje się w przededniu zejścia z murawy. Osiągnęli dojrzałość, ale się nie zestarzeli. Medycyna wydłużyła kariery i 30-latkowie Terry, Cole oraz Malouda, 31-latek Nicolas Anelka, a nawet 32-latkowie Lampard z Drogbą mogą rozegrać życiowy sezon. Znużenia futbolem nie zdradzają w żaden sposób, wielobramkowe zwycięstwa z minionych miesięcy - strzelali po pięć, sześć, siedem lub wręcz osiem goli - to są standardy wręcz ponadbarcelońskie, sugerują raczej, że pozostają młodzi duchem i z kopania nadal czerpią dużą przyjemność. Kieruje nimi trener teoretycznie idealny. Do pracy z weteranami wielu bitew, którzy wiele przeszli i noszą w sobie wielkie ego, Carlo Ancelotti przywykł w Milanie. Umiał wydobywać z nich najwyższą sportową klasę w najważniejszych momentach, umiał zyskać szacunek, choć traktował podwładnych po partnersku - wołali na niego zdrobniale Carletto. Nawet wieczny buntownik Anelka zachowuje się u niego jak wzorowy profesjonalista pracujący na murawie do upadłego i wyzbyty z egoizmu, rzekomo będącego jego główną cechą charakteru.  Ze swojej grupy w LM londyńczycy powinni wyfrunąć i natychmiast zapomnieć, że w ogóle musieli machnąć skrzydłami. Olympique Marsylia, Spartak Moskwa (bliżej dziś do spadku z ligi rosyjskiej niż tytułu mistrzowskiego) i Żylina to nie są przeciwnicy na miarę ambicji londyńczyków, oni chcą zrewanżować się tym wszystkim Barcelonom i Manchesterom, których zapewne wcale nie uważają za mocniejsze od siebie. Ancelotti w poprzednim klubie z Barcelonami i Manchesterami wygrywał. Perfekcyjnie przygotowywał drużynę - taktycznie, fizycznie i mentalnie - do wieczorów w Champions League. Milan płacił za międzynarodowe triumfy w Serie A, gubiąc punkty na wszystkich prowincjonalnych stadionach, ale przecież właściciel Chelsea Roman Abramowicz - i jego zaskakująco ubogie w międzynarodowe zaszczyty gwiazdy - ponad wszystko pożąda Pucharu Europy. 