Trzymać piłkę niemal bez przerwy, a jednak nie wygrać, to scenariusz w futbolu stosunkowo rzadki, ale już powszechnie rozpoznawany i przyjmowany bez zdumienia. Dzisiejsze El Clasico było jednak unikatem jeszcze osobliwiej unikalnym - otóż trzymająca piłkę niemal bez przerwy Barcelona nie miała nawet przewagi. Aż do gola strzelonego na czworakach przez Aleksisa Sancheza nie trafiła w światło bramki, przeszło godzinę pracowała na swój inauguracyjny rzut rożny, w ogóle nawet przez chwilę nie zasugerowała, że to ona decyduje, jak wygląda gra. I to jest niebo Realu nr 1. Niebo nr 2: Nie wiadomo, czy Real nie wydał dzisiaj rywalom wojny dlatego, że wszystko mu wychodziło, czy wszystko mu wychodziło dlatego, że Jose Mourinho wreszcie nie rozkazał wypowiadać wojny. W każdym razie podziwialiśmy w El Clasico czysty sport. Wreszcie. Niebo nr 3: Mistrzostwo kraju już właściwie wzięte. Odebrane rywalowi obwoływanemu - nie bez powodu - drużyną wszech czasów. Niebo nr 4: Odlotowe nastroje przed rewanżowym półfinałem Ligi Mistrzów z Bayernem Monachium, a potem, po ewentualnym awansie, absolutny komfort przygotowań do finału. Barcę dzieli od królewskich zbyt duży dystans, by serio wierzyć, że jeszcze coś się wydarzy. Niebo nr 5: Akurat tak prestiżowego wieczoru goście ustanowili rekord wszech czasów, bowiem już teraz, choć sezon jeszcze trochę potrwa, ustrzelili 109 goli. Tego nie dokonała nawet owa obwoływana - nie bez powodu - drużyną wszech czasów Barcelona Niebo nr 6, w nim zabawia teraz rozanielony Cristiano Ronaldo. Czwartym golem w pięciu ostatnich El Clasico chyba ostatecznie skompromitował nadal formułowane tu i ówdzie zarzuty, że jak uczestniczy w szlagierze przy najjaśniejszych jupiterach, to blednie albo wręcz gaśnie. No i w sławnym pojedynku rewolwerowców prowadzi z Leo Messim 42:41. (Zwiększył też przewagę nad najskuteczniejszymi w naszej ekstraklasie Legią, Śląskiem oraz Lechem, choć o tym może akurat nie wiedzieć). Niebo nr 7, tam zabawia teraz diabelnie usatysfakcjonowany Mourinho. Nigdy dotąd nie wygrał na Camp Nou, a jak już wygrał, to zarazem zagwarantował sobie tytuł mistrzowski w czwartym kraju w Europie. Po zaledwie dekadzie w zawodzie! Ba, jeśli powtórzy się scenariusz z Interu Mediolan - w pierwszym sezonie razimy próbami i błędami, w drugim rozgniatamy wszystkich w Lidze Mistrzów - to opętana przez statystykę współczesność (ja też) zacznie mu wyliczać rekordy tak, jak wylicza je Messiemu. A odmawianie mu supremacji wśród trenerów będzie wymagało tak obojętnej na logikę ekwilibrystyki polemicznej, jakiej potrzeba do uczłowieczania argentyńskiego półboga - nawiasem pisząc, dziś znów najlepszego między swoimi. Bo już sam nie wiem, co było bardziej niesłychane - tamto podanie Messiego, który jednym ruchem wykołował pięciu ludzi Realu, czy pudło Xaviego? 