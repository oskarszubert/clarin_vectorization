To był weekend meczów perwersyjnych. Gdyby Liverpool pobił Chelsea, pomógłby zdobyć mistrzostwo Anglii znienawidzonemu Manchesterowi - i oddałby mu pozycję lidera w medalowej klasyfikacji wszech czasów. Dlatego wielu kibiców zwycięstwa sobie nie życzyło. A gdyby Lazio pobiło Inter, pomogłoby zdobyć mistrzostwo Włoch znienawidzonej Romie. Dlatego kibice otwarcie żądali, by ich piłkarze się podłożyli. Nie cierpię używać w opisie międzyklubowej rywalizacji przymiotnika „znienawidzony”, ale tym razem wydaje mi się adekwatny. Gorzkim zwycięstwem nikt nikomu przykrości nie sprawił, Liverpool i Lazio przegrały 0:2. Na Wyspach afery nie było (choć dający gola rywalom wybryk Gerrarda dodał historii tego meczu pieprzu), w Italii oczywiście była. Powiedzieć, że zwolennicy rzymskich klubów serdecznie się nie znoszą, to nic nie powiedzieć. A już tych siedzących za bramkami - chcących uchodzić za najradykalniejszych i najbardziej fanatycznych - dzieli żrąca nienawiść, która zalewa miasto zwłaszcza w napięciu wokółderbowym. Nierzadko wybucha tam wtedy istna uliczna wojna. Okolice stadionu stają w ogniu, są ranni, są zniszczenia. Bieżący sezon przebiega według scenariusza najpiękniejszego dla jednych i najczarniejszego dla drugich. Roma ściga się o mistrzostwo, Lazio broni się przed spadkiem do Serie B. Ostatnio oba obozy znów żyją pod wyjątkowo wysokim napięciem, bo skandal zwieńczył derbowy mecz sprzed dwóch tygodni. Roma wygrała, a jej kapitan i symbol, Francesco Totti po ostatnim gwizdku podniósł zaciśnięte pięści ze skierowanymi w dół kciukami - trochę jak w geście rzymskiego cezara, przesądzającego o śmierci pokonanego gladiatora - by obwieścić trybunom, że Lazio zginie w drugiej lidze. W niedzielę nadszedł czas zemsty. Gdy po południu Bologna strzeliła wyrównującego gola Atalancie, piłkarze Lazio wiedzieli, że zagrożenie spadkiem staje się minimalne i za zwycięstwo nad Interem umierać nie muszą. A porażka z Interem znacząco zredukowałaby szanse Romy na tytuł. Stołeczni kibice - z fanami nerazzurich zaprzyjaźnieni - wywiesili transparenty z apelami, by rzymianie schodzili mediolańczykom z drogi, oraz groźbami, że nieposłusznych pobiją. Każde odczytywane przez spikera nazwisko gracza z Interu witali chóralnym „Ole", po golach demonstrowali ostentacyjną radość. Przy okazji składali też hołd napastnikowi Sampdorii („Pazzini santo subito”), którego gole zatopiły Romę tydzień temu. Trybuny dostały, co chciały. Lazio uprawiało futbol pasywny i obrońcy tytułu objęli prowadzenie dopiero na sekundy przed przerwą głównie dlatego, że grali na demoralizującym luzie, co rusz wbiegając w pustą przestrzeń, a w bramce gospodarzy uwijał się Fernando Muslera. „La Gazzetta dello Sport" komentowała, że zachowywał się jak zagubiony w lesie japoński żołnierz, który nie wie, że wojna się skończyła. Do siatki trafił Walter Samuel. Argentyński obrońca od początku śmiało nacierał, jakby zdawał sobie sprawę, że nie musi chronić własnego pola karnego. Piłkarze Lazio, którzy w żadnych okolicznościach nie byliby faworytami, rozegrali najsłabszy mecz od wielu miesięcy. Po ostatnim gwizdku przyznali, że „wpłynęła na nich atmosfera na stadionie”. Po boisku przemieszczali się leniwie, lekkomyślnie oddawali piłkę, poza bramkarzem na zapalonego do walki wyglądał tylko napastnik Mauro Zarate. W samotnych wypadach skazany na niepowodzenie. Trybuny rozszalały się ze szczęścia - pod flagą z napisem „Game over” - po drugiej bramce rywali, zdobytej przez Thiago Mottę. To była dla nich rozkosz. Inter został już niemal obwołany mistrzem, bo w ostatnich dwóch kolejkach również nie spodziewa się szaleńczego oporu. Zmierzy się z Chievo Werona, które tkwi w środku tabeli i nie ma już żadnego celu, oraz Sieną, która już została zdegradowana do Serie B. Dziś Włochy rozdyskutowały się o klęsce całego calcio. Prasa pisze o „surrealistycznym przebiegu wieczoru", sugeruje, że nawet ludzie Interu powinni być zakłopotani. Prezes Romy Rosella Sensi oświadczyła, że po takim meczu „nazywanie ligi włoskiej najpiękniejszą w świecie będzie już brzmiało absurdalnie" i że „wstydziłaby się wygrać w takim stylu”. Ale kibice jej drużyny na miejscu kibiców Lazio zachowaliby się pewnie identycznie... 