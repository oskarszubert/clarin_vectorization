Niedoszły reprezentant Polski Robert Acquafresca, syn Ewy z domu Murkowskiej, strzelił gola, by kilkanaście minut później spudłować w idealnej sytuacji, więc Inter Mediolan ocalał. Zremisował z Cagliari 1:1. Rok 2009 rozpoczął lider ligi włoskiej tak samo mizerniutko, jak skończył ubiegły - przed świętami pokonał przecież broniącą się przed degradacją Sienę dzięki bramce zdobytej z ewidentnego spalonego.Włosi znów się rozdyskutują, czy wielkogębny trener Jose Mourinho nadaje Interowi nową jakość, czy hoduje nowy okaz dobrze znanego już monstrum - wydajną ekipę ciułaczy punktów w Serie A, raczej niezdolnych do wzlotów, którzy po raz kolejny zdeklasują krajową konkurencję, lecz poniosą klęskę w Lidze Mistrzów. Wyjąwszy spektakularne zwycięstwa w Rzymie (4:0 z Romą, 3:0 z Lazio, obu rywali dopadli mediolańczycy w czasie ich głębokiego kryzysu), dorobek portugalskiego megalomana nie satysfakcjonuje nikogo, komu spowszedniały okazałe ligowe statystyki. Jego piłkarze wygrywają w kraju po wywołującej nudności, ciężkostrawnej grze, a w europejskich pucharach dostają po łapach od klubów cypryjskich i greckich. Dwaj kupieni na polecenie Mourinho gwiazdorzy (Quaresma i Mancini kosztowali blisko 40 mln euro) mieli oblatywać przeciwników z obu skrzydeł, ale na razie przypominają ruchami raczej pingwiny niż jastrzębie. Adriano był wiecznie niesubordynowanym balangowiczem i nim pozostał, uchodzący za bajeczny talent Balotelli wciąż się nie dał namówić do uczciwej pracy i wciąż na treningach się leni. Jedyny wyraźnie dostrzegalny postęp zrobił nigdy nie schodzący z boiska Zlatan Ibrahimovic, którego nowy trener zainspirował do objęcia jeszcze silniejszego przywództwa, choć nawet ten sukces prowokuje niekiedy niepokój - chyba nikt nie potrafi sobie wyobrazić Interu bez szwedzkiego napastnika, wymyślającego i organizującego 99 proc. akcji ofensywnych drużyny.Wszelkie wątpliwości co do przyszłości mistrzów Włoch są uprawnione, nawet pomimo ich niekwestionowanej hegemonii w Serie A. A jednak osiągi Mourinho zapierają dech. Mało kto wie, że minionego wieczoru nie przegrał on 107. ligowego meczu na własnym stadionie z rzędu. Niewiarygodną passę - prawdopodobnie unikalną w czołowych rozgrywkach na kontynencie - rozpoczął jeszcze w Portugalii (38 spotkań bez porażki Porto), kontynuował ją w Anglii (60 spotkań Chelsea), teraz wznosi twierdzę na San Siro (9 spotkań, choć ledwie jedna wygrana z przewagę wyższą niż jednobramkowa). Ostatnią porażkę poniósł 23 lutego 2002 roku, niespełna miesiąc po debiucie w roli pierwszego trenera. Potem już u siebie w lidze nie przegrał. Nigdy.Dla ciekawych jego lista chwały: Porto - Alverca 0:0, Gil Vicente 3:1, Guimaraes 3:0, S. Clara 5:3, Belenenses 2:2, G. Vicente 3:1, Maritimo 1:0, Benfica 2:1, National 5:2, Academica 4:1, Pacos de F. 2:1, Braga 3:0, Boavista 1:0, Guimaraes 2:1, Beira Mar 3:0, Leiria 2:0: Setubal 3:0, Moreirense 2:1, Santa Clara 5:0, Varzim 3:2, Sporting 2:0, Braga 2:0, Sporting 4:1, Benfica 2:0, Academica 4:1, National 1:0, Gil Vicente 4:1, Beira Mar 3:0, Rio Ave 1:0, Estrella Amadora 2:0, Uniao Leiria 2:1, Guimaraes 3:0, Belenenses 4:1, Boavista 1:0, Moreirense 1:0, Maritimo 1:0, Alverca 1:0, Pacos de Ferreira 3:1. Chelsea - Manchester U. 1:0, Southampton 2:1, Tottenham 0:0, Liverpool 1:0, Blackburn 4:0, Everton 1:0, Bolton 2:2, Newcastle 4:0, Norwich 4:0, Aston Villa 1:0, Middlesbrough 2:0, Portsmouth 3:0, Manchester C. 0:0, West Bromwich Albion 1:0, Crystal Palace 4:1, Birmingham 1:1, Arsenal 0:0, Fulham 3:1, Charlton 1:0, Arsenal 1:0, West Bromwich Albion 4:0, Sunderland 2:0, Aston Villa 2:1, Bolton 5:1, Blackburn Rovers 4:2, Newcastle 3:0, Middlesbrough 1:0, Wigan 1:0, Fulham 3:2, Birmingham 2:0, Charlton 1:1, Liverpool 2:0, Portsmouth 2:0, Tottenham 2:1, Manchester C. 2:0, West Ham 4:1, Everton 3:0, Manchester U. 3:0, Manchester C. 3:0, Charlton 2:1, Liverpool 1:0, Aston Villa 1:1, Portsmouth 2:1, Watford 4:0, West Ham 1:0, Arsenal 1:1, Newcastle 1:0, Reading 2:2, Fulham 2:2, Wigan 4:0, Blackburn 3:0, Middlesbrough 3:0, Sheffield United 3:0, Tottenham 1:0, Bolton 2:2, Manchester U. 0:0, Everton 1:1, Birmingham 3:2, Portsmouth 1:0, Blackburn 0:0. Inter - Catania 2:1, Lecce 1:0, Bologna 2:1, Genoa 0:0, Udinese 1:0, Juventus 1:0, Napoli 1:0, Chievo 4:2, Cagliari 1:1. 