Zdarzyło się na Joe Slovo Drive, nieopodal johannesburskiego stadionu Ellis Park. Wracaliśmy samochodem od krokodyli, obok których nagraliśmy wideo dla Sport.pl o reprezentacji Brazylii. Staliśmy w korku, pisałem na laptopie o piłkarzach Ghany dźwigających nadzieje całej Afryki.Ustaliliśmy sobie tutaj zasadę, że sprzęt chowamy tylko w tzw. podejrzanych dzielnicach. Nie możemy trzymać go w plecakach zawsze, nie ma czasu, trzeba stukać w klawiaturę. Tamta okolica wydawała się bezpieczna. Nie widziałem, jak wybijali szybę. Usłyszałem dźwięk roztrzaskiwanej szyby, zobaczyłem opadające pokruszone szkło, dwa typy wrzasnęły, żebym oddał laptopa bez awantur. Jeden - ten, którego bym rozpoznał - próbował go wyrwać, odruchowy opór stawiałem przez ułamek sekundy. Przeleciało mi przez głowę wszystko, czego się nasłuchałem - napastnicy często lub wręcz zazwyczaj mają broń, więc wykonuj polecenia, nie buntuj się, nie spoglądaj prosto w oczy (prowokuje) ani nie opuszczaj wzroku (strach ich nakręca). Wzrok przesunąłem zgodnie z radami fachowców w bok, Michał (tutaj jego relacja) chciał wyskoczyć z samochodu, na chwię zatrzymał go pas, o którym zapomniał. Wreszcie wyskoczył, ale natychmiast się wycofał - kierowca sąsiedniego samochodu wykonał już gest podrzynania gardła - bezgłośnie ostrzegał, że jeśli Michał nie znieruchomieje, skończy wiadomo jak. Inni uderzyli w klaksony. Gromadnie, harmider szedł prawie wuwuzelowy. Typy dały w długą, uciekając zgubiły michałowy plecak, który też wyrwały z tylnego siedzenia. Mojego laptopa - zostały tam bezcenne gigabajty, kopii danych mundialowych i drobnych zapisków-pomysłów na następne artykuły nie mam - nie upuściły. Szkoda mi tej korespondencji o Ghanie. Gdyby napadli na nas kwadrans później, zdążyłbym ją wysłać do redakcji, a z tekstu byłem zadowolony. Negocjować się raczej nie dało, typy nie wyglądały na będących w nastroju do dłuższych pogaduch. Policjanci potem tłumaczyli nam, że nawet tubylcy sprzedający tutaj na co drugim skrzyżowaniu flagi w rzeczywistości zaglądają do aut, by przekazać dalej, na które auta warto się zasadzić. - Ale broni używają raczej tylko wtedy, gdy się awanturujesz - dodali uspokajająco. Teraz bloguję na cudzym laptopie, jutro spróbuję jakiś wypożyczyć w Johannesburgu, zainstalować polskie znaki i w ogóle przysposobić małpę do pracy korespondenta. Liczę, że wieczorem napiszę relację z ćwierćfinału ghańsko- urugwajskiego, wcześniej raczej niczego naskrobać nie zdołałem. (To już kolejny utracony na wyjeździe laptop, choć poprzednio wszystko przebiegało ciut spokojniej).  Mundial w RPA przeżywam coraz pełniej. Obrobili mnie z komórki na stacji benzynowej; straciłem głos, co słychać na niektórych wideo poupychanych w portalu; pchaliśmy - z Michałem i Bartkiem, operatorem Sport.pl - po autostradzie samochód, w którym zabrakło paliwa; nakręciliśmy kilka filmików o mundialu wspólnie z rdzennymi mieszkańcami - słoniami, żyrafami, krokodylami; teraz pokazowo mnie napadli i ocalałem, tylko z kilkoma zadrapaniami po szybie. Mam nadzieję (wiary mniej), że to już pełna oferta i w dniach następnych mundial uraczy mnie wyłącznie futbolem. Moją sprawą zajął się dzisiaj kapitan Jeppe Saps, który przysięgał, że jego jednostce zrabowane przedmioty udaje się czasem odzyskiwać. Raport sporządzaliśmy wspólnie, ramię w ramię: 