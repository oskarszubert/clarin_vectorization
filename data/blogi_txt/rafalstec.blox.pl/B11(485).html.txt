Rozmyślam, o co chciałbym zapytać Magdalenę Środę (choć nadal nie wiem, czy zgodzi się na obiecywany przeze mnie wywiad, na razie nie sprawdzałem), wędruję po serwisach poświęconych futbolowi dziewcząt i rzuca mi się w oczy, jak niewiele tam trenerek. Z 32 drużyn tegorocznej Ligi Mistrzów tylko cztery prowadzą kobiety (w dodatku prędko poodpadały z rozgrywek) - w pozostałych rządzą faceci. Z 16 reprezentacji uczestniczących w ostatnim mundialu tylko pięć prowadziły kobiety - w pozostałych rządzili faceci. Liga polska? Też haniebnie mało szefowych, zaledwie jedna - i nie wiadomo, czy się ostanie, bo jej TS Mitech Żywiec wystaje ledwie punkt ponad strefę spadkową. Nasza reprezentacja kraju? Selekcjonerki nie miała nigdy, zawsze kierował nią samiec. O siatkówce to już w ogóle szkoda gadać. Ani jednej szefowej nie było na wrześniowych mistrzostwach Europy, ani jednej nie ma w naszej lidze (choć Małgorzata Niemczyk próbowała), zresztą w całym tym środowisku Serbka Swietłana Ilic, Chinka Lang Ping czy Austriaczka Therese Achammer stanowią wyjątki absolutnie unikalne. Babom rozkazują chłopy. Jaki parlament, jakie zarządy firm - horrendalna płciowa nierównowaga to panuje dopiero na kierowniczych stanowiskach w sporcie. Aż dziwne, że feministki oraz walczące o prawa kobiet niefeministki jeszcze nie zajęły się tak jawnym przejawem masowej dyskryminacji. Gdyby się zajęły, to nie musiałbym dziś samemu łazić po labiryntach internetu, żeby dowiedzieć się, czy w jakimkolwiek zawodowym sporcie istnieje drużyna mężczyzn, którą rządzi kobieta. A może wy wiecie, czy istnieje? *Gdyby ktoś nie kojarzył, skąd pożyczyłem tytuł, niech kliknie tutaj. 