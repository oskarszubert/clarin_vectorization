Słowo honoru, to nie jest ściema. W Zagrzebiu naprawdę wszędzie słychać i wszędzie czuć, że Chorwaci boją się Polaków.Dziesięć lat piszę o sporcie dla „Gazety”, aż wreszcie, po raz pierwszy w życiu, zetknąłem się z tym niezwykłym zjawiskiem. Oto polska drużyna przyjeżdża do kraju opętanego uprawianym przez nią sportem - kraju będącym jego epicentrum, o tradycjach wysadzanych medalami we wszystkich kolorach - i jest przez gospodarzy traktowana śmiertelnie serio. Ba, wywołuje trwogę. Wyobrażacie sobie, jak ludzie Beenhakkera lądują nieopodal Maracany i cała zaniepokojona Brazylia roztrząsa, jakich użyć podstępów, by ich pokonać?Przyjemnie słuchać zatroskanych Chorwatów, przyjemnie słuchać gangu Wenty. Kiedy rozmawiałem wczoraj z tymi ostatnimi, pchała mi się do głowy refleksja, że nasi spece od prac ręcznych są jacyś inni niż sławniejsze bożyszcza tłumów - piłkarze od kopania oraz siatkarze. Nie sądzę, by zdołał ich zaspokoić pomniejszy byle sukcesik, mojego przeświadczenia nie podkopał nawet ich ton - chłodzący rozpalone kibicowskie głowy. Próbowali powściągnąć raczej własne temperamenty, Artur Siódmiak zresztą przyznał, że rwie się do gry, że chciałby porwać się na Chorwatów już wczoraj, że najbardziej na turniejach nienawidzi czekania.Miałem też skojarzenia z legendami Huberta Wagnera. Nie chcę tutaj snuć żadnych przesadzonych ani napuszonych porównań, zdaję sobie sprawę, że podwójnie ozłocona - na mundialu oraz igrzyskach - grupa siatkarzy z lat 70. jeszcze długo pozostanie legendą ponad wszystkie w naszym sporcie. Skojarzenie wzięło się głównie stąd, że trener Wenta notorycznie mówi o bólu i wymuszaniu na graczach pewnych zachowań (rzecz jasna dla szczytnego celu, czyli zwycięstw), a przecież Wagner swoich ludzi ponoć katował, czasem i po dziesięć godzin dziennie.Gdyby jednak piłkarze ręczni po raz drugi doszarpali się do finału mistrzostw świata, w nieoficjalnej największych polskich reprezentacji narodowych wszech czasów zajęliby (kadra 2007-2009) mocną pozycję wicelidera.Są aż tak wyjątkowi czy raczej skorzystaliby na ubóstwie naszych sportów drużynowych? Ktoś ma jakieś zdanie?PS Tutaj przeczytacie moją zapowiedź półfinału z dzisiejszej „Gazety”. 