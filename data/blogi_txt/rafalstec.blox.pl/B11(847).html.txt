14.50. Zaczynam relację sześć godzin przed startem największego jak dotąd - moim zdaniem - futbolowego megahitu roku 2009, czyli i tak cholernie późno, bo skręca mnie z niecierpliwości co najmniej od wczoraj. Będzie o wszystkich meczach - wczorajszych i dzisiejszych, ale ten jeden przebija wszystkie pozostałe razem wzięte. Do tytułu włożyłem cały Manchester i jednego Mourinho, bo: 1) gospodarze zebrali drużynę kompletną - wielopokoleniową, arcymocną w każdej formacji, bogatą w rezerwach - która od blisko roku wygrywa niemal wszystko; 2) dla chwały Interu grają świetni piłkarze, którzy jednak po wyściubieniu nosów poza Włochy nie umieją z nikim poważnym wygrać. Ich niemoc ucieleśniają ponure statystyki bajecznego Zlatana Ibrahimovicia - Szwed rozegrał 15 meczów w rundach pucharowych Ligi Mistrzów i nie strzelił ani jednego gola. A skalę tej niemocy oddają ponure statystyki klubowe - odkąd LM istnieje, Inter zaledwie raz dotoczył się do półfinału! Dlatego cały Mediolan - znaczy połowa - chce wierzyć, że ich los odmieni Jose Wszechświat Mourinho.14.59. W prawdopodobnym składzie gospodarzy, który typuje dzisiejszy „The Times”, nie ma nic zaskakującego, choć ja sam nie mam pewności, czy w miejscu Park Ji-Sunga nie zobaczymy kogoś z pary staruszków Giggs-Scholes (gdyby zagrał ten ostatni, na prawe skrzydło przesunąłby się Fletcher, a na lewe - Ronaldo):15.07. Z zestawienia Interu Mediolan typowanego przez „La Gazzetta dello Sport” może wynikać, że nie myli się Alex Ferguson, według którego Mourinho marzy o bezbramkowym remisie na Old Trafford, dogrywce i zwycięskich rzutach karnych:W tej jedenastce jest aż czterech defensywnych pomocników (Vieira, Cambiasso, Zanetti i Muntari) i samotny z przodu Ibrahimović, nie ma za to żadnego skrzydłowego. Mourinho od sześciu meczów nie zdecydował się postawić na jednego zaledwie napastnika.15.25. Inter gra ostatnio chimerycznie i wpada w szokujące dołki, więc celowanie w rzuty karne nie wydaje się całkiem nielogiczne. Zwłaszcza że bramkarz Julio Cesar jest bezwzględnie najlepszym piłkarzem drużyny w ostatnich tygodniach. W każdym razie mediolańczycy intensywnie, jak donosi włoska prasa, trenują jedenastki, a brazylijski golkiper studiuje zwyczaje rywali i obmyśla sposoby na ich powstrzymanie, których nie chce ponoć zdradzić nawet swoim trenerom.Musi ostro główkować, bo Manchester wytrzymuje próbę nerwów w karnych fenomenalnie - z ostatnich 15 wykorzystał 16! W czterech seriach (dwa mecze o Community Shield, finał Ligi Mistrzów i niedawny finał Pucharu Ligi Angielskiej) zawiódł tylko, w maju ubiegłego roku w Moskwie, Cristiano Ronaldo...15.38. Salvatore82 pyta na forum, dlaczego nie wspominam, że Włosi wreszcie się przełamali i wtłukli Anglikom gola. Nie wspominam, bo to chyba i dla samej Italii przygnębiające - sławić drużynę, wielki Juventus w dodatku, tylko za podjęcie walki. Turyńczycy po raz trzeci z rzędu zostali wyrzuceni z LM przez Anglików. Ale poprzednio, kiedy dawały im popalić Arsenal i Liverpool, zostali przeraźliwie wygwizdani. Teraz kibice fetowali styl Juve, bohaterską grę do końca. Ot, znak ciężkich czasów dla calcio...15.53. Z ostatniej chwili w związku z inną bitwą włosko-angielską: Philippe Mexes z Romy nie zagra w rewanżu z Arsenalem z powodu wysokiej gorączki (39 stopni, obejrzy mecz w łóżku). Pisałem w poprzedniej notce o epidemii dziesiątkującej włoskich uczestników LM, wskazując, że to jednak Anglicy rozegrali w tym sezonie najwięcej meczów i to ich kłopoty kadrowe byłyby bardziej zrozumiałe. Ale rzymian rzeczywiście dopadł niemożliwy pech: Perrotta, Cassetti i Cicinho nie zagrają z powodu kontuzji, De Rossi jest zawieszony, Panucci nie został zgłoszony do rozgrywek. W kiepskim stanie są też Pizarro i Aquilani (wczoraj trenował... pięć minut), z mięśniowym urazem wystąpi Juan, Tottiego wciąż bardzo boli kolano, ostatnie zajęcia opuścił nawet bramkarz Doni. Jak mawiał Zdzisław Ambroziak, KA-TA-STRO-FA.16.19. Widzę, że już niemal wszyscy widzą w Lidze Mistrzów AD 2009 przede wszystkim wojnę wyspiarzy z kontynentem. No to zrekapitulujmy, co stało się wczoraj: o ile Juventus porządnie się z Chelsea poszarpał, to Real Madryt dał w Liverpoolu pokaz niepojętej bezradności. Gdybym miał władzę, kazałbym „Królewskim” za karę bić się o miejsca 9-16. Wiedzielibyśmy przynajmniej, czy trzymają fason w czołowej dziesiątce w Europie, czy zsunęli się już jeszcze niżej. No i mieliby godnego przeciwnika. W końcu nie da się też zapomnieć o odrętwieniu Sportingu Lizbona, który w dwumeczu z Bayernem dał sobie załadować 12 goli. Ktoś wierzy w finał Bayern - Liverpool? Ktoś pamięta, by dotychczas jakiejkolwiek drużynie w europejskich pucharach chciało się po wyjazdowym zwycięstwie 5:0 wygrywać rewanż 7:1? Oczywiście mówię o poważnym graniu, a nie znęcaniu się nad hobbystami z Wysp Owczych czy innego Liechtensteinu:-)16.51. Zaniepokojenie skandalicznie notorycznym wygrywaniem przez kluby Premier League wyraziły już najwyższe czynniki, na czele z szefem UEFA Michelem Platinim i kacykiem kręcącym FIFA Seppem Blatterem. Znając wyobraźnię i brawurę tego ostatniego możemy się spodziewać propozycji, by w przyszłym sezonie angielskie drużyny broniły bramek bez poprzeczek (żeby każdy strzał ponad bramkarzem dawał gola), a przeciwnicy - brameczek o gabarytach hokejowych. Ja znalazłem w „La Gazzetta dello Sport” artykuł pt. „Euro disastro”, w którym Włosi samobiczują się konstatacją, że zajmują ich głównie dyskusje nad powtórkami („był karny czy nie było?”, „kartka słuszna czy niesłuszna”), tymczasem tragiczny jest sam poziom gry Interów, Milanów i reszty. Najgorszy dla przedstawicieli Serie A był sezon 1979/80 - wszystkie cztery drużyny odpadły w II rundzie Pucharu UEFA, Milan szybko wyleciał z Pucharu Europy, jeden Juventus dotarł do półfinału Pucharu Zdobywców Pucharów. Czyli teraz może być jeszcze gorzej. Na razie w europejskich rozgrywkach na pewno zostało tylko Udinese. Przyfarciło mu się w losowaniu:-)17.14. Zapamiętali fani Premier League pewnie wiedzą, że rozochoceni wyspiarze wyliczają Manchesterowi United wszystkie możliwe do pobicia rekordy i diagnozują, iż Ferguson zbudował najmocniejszą drużynę w całej swojej karierze na Old Trafford. Jego piłkarze wydają się nienasyceni, zdolni do utrzymania na dystansie wielu miesięcy tempa nieosiągalnego dla żadnego konkurenta w Europie. Tutaj znajdziecie bardzo ciekawy wywiad z Darrenem Fletcherem. Fletcher wspomina chwile z ubiegłorocznego finału LM, po którym starsi gwiazdorzy Ryan Giggs i Gary Neville zaczęli w szatni tęsknić  za następnym triumfem, zanim jeszcze pocałowali zdobyty Puchar Europy. I rzeczywiście, „Diabły” w każdym meczu sprawiają wrażenie zbyt zdeterminowanych, by sądzić, że cokolwiek już wygrali, a zarazem zbyt pewnych swojej mocy, by sądzić, że ktokolwiek jest w stanie ich zatrzymać. Zwłaszcza na ich stadionie. W lidze angielskiej po raz ostatni zremisowali u siebie w sierpniu. Potem już tylko wygrywali.17.48. MU rozjeżdża u siebie, Inter lepiej wypada na wyjazdach. Nie chodzi nawet wyniki, a swobodę gry. Na San Siro piłkarze czują większą presję, kiedy tylko wpadają w tarapaty, rozpieszczeni hegemonią w Serie A kibice potrafią być bezlitośni i dość szybko zacząć wygwizdywać swoich ludzi - co spotykało nawet tak zasłużonych graczy jak Maicon czy Julio Cruz - vide zwycięski (!) mecz z Napoli.18.24. Kto strzela karne w Manchesterze, chyba wszyscy zapamiętali, typowani przez prasę ewentualni egzekutorzy z Interu: Zlatan, Balotelli, Adriano, Figo, a w dalszej kolejności Cambiasso, Vieira i Maicon.Skoro wy typujecie, to i ja się pobawię, będzie można potem podrwić pismaka:-) Szanse w procentach na awans: MU - Inter 55-45, Roma - Arsenal 40-60, Barcelona - Lyon 70-30, Porto - Atletico 51-49. Do sensacji może dojść dzisiaj tylko na jednym stadionie - Camp Nou. Gdzie indziej mogą się zdarzyć co najwyżej niespodzianki. No, chyba że ktoś na Old Trafford wygra 8:0:-) Zacytuję własną odpowiedź z krótkiego wywiadziku dla strony manusite.pl, w którym padło pytanie o mój tegoroczny finał marzeń. O swoich sympatiach nie powiem ani słowa. Mogę powiedzieć, kogo wskazałbym ze względu na jakość gry - Barcelonę i Manchester. W nich widzę drużyny najbardziej kompletne i zdolne do wzniesienia się na najwyższy poziom. Katalończycy zebrali najwięcej bajecznego, czysto piłkarskiego talentu, mistrzowie Anglii dochowali się grupy niezwykle wyważonej, doskonałej w każdej formacji i intrygującej dzięki swej wielopokoleniowości (van der Sar - Giggs i Scholes - Ferdinand i Vidić - Ronaldo i Rooney etc). Nad wszystkim stoi jego wysokość Alex Ferguson, który miałby w Rzymie szansę osiągnięcia chyba swojego ostatniego niespełnionego celu w klubowym futbolu, czyli pierwszej w historii obrony tytułu w Lidze Mistrzów. No i rozdyskutowani kibice z całego świata mogliby rozstrzygnąć dylemat, oczywiście na chwilę, kto jest lepszy - Cristiano Ronaldo czy Leo Messi. Byłby materiał na fascynujący finał.18.45. Jak już tak sobie razem obgryzamy paznokcie w oczekiwaniu na dreszczowiec z Old Trafford, to jeszcze dam małe wyznanie osobiste. Otóż mam taką listę - niezbyt długą, właściwie króciutką - piłkarzy, którym od zawsze chciałem poświęcić swoją całokolumnową rubrykę w poniedziałkowej „Gazecie Sport”, ale jakoś nigdy nie miałem okazji. Wczoraj jeden z nich - Michael Essien - strzelił gola. Dzisiaj inny zagra na Old Trafford. Javier Zanetti. Chyba najrzadziej opiewany spośród żywych symboli słynnych klubów (wiecie, mam na myśli tych wszystkich Maldinich, Tottich, del Pierów, Rauli, Giggsów, Gerrardów etc), choć fantastycznie oddaje charakterystykę tego obecnego, pancernego Interu. Może dlatego, że gol mu wpada góra jeden na sezon?19.08. Mourinho w swoim stylu cierpliwie tłumaczy, że Manchester nie jest faworytem. I z matematycznego punktu widzenia ma rację - każde zwycięstwo gospodarzy daje awans gospodarzom, każde zwycięstwo gości daje awans gościom, a miażdżąca większość remisów daje awans gościom. Ale gdyby podobnej argumentacji użył przeciwnik Portugalczyka, usłyszałby pewnie, że uprawia „intelektualną prostytucję”.Włosi już to usłyszeli. Mimo to w trakcie oburzania się uporczywie zachwalają niespotykaną ich zdaniem bystrość umysłu Mourinho. Najbardziej imponuje im, że ten błyskawicznie nauczył się włoskiego (natychmiast po przyjeździe używał na konferencjach zwrotów z mediolańskiego dialektu). Ot, taki kompleks italiańców, oni ogólnie słabo gawarjat pa inastrannych jazykach. Ferguson z lingwistycznymi talentami Arsene'a Wengera poradził sobie swego czasu łatwiutko: They say he's an intelligent man, right? Speaks five languages! I've got a 15 -year-old boy from the Ivory Coast who speaks five languages!19.27. Jeszcze jedno a propos bramkarzy przypomnę. Wszyscy słusznie zachwycają się niesamowitą passą Edwina van der Sara w angielskiej Premiership (1311 minut bez straconego gola), ja proponuję przeanalizować Ligę Mistrzów - gdyby wyjąć bramkę Franka Lamparda z ostatniego finału, Holender zachowywałby czyste konto przez 966 minut! Znajdźcie mi innego bramkarza w historii futbolu, który miał porównywalne osiągi w klubowych rozgrywkach najwyższej rangi...19.48. Są składy. Ale sorry, blox nie wytrzymał, podaje, że notka za długa i każe kończyć. Nie dam się. Za sekundę otwieram nowy wpis i tam kontynuuję relację:-) 