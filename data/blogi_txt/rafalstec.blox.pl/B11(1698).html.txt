Chcę, by po mojej śmierci mój dom stał się własnością drużyny, których kochałem całe życie - napisał w testamencie Mile Srbin alias Miodrag Milosavljevic. 88-letni kibic Crvenej Zvezdy, najstarszy i w Belgradzie ponoć legendarny, zostawi małe mieszkanko, które przypomina klubowe muzeum. Pełne jest historycznych zdjęć, plakatów, flag, proporczyków, odznak, autografów. Z miłości do barw Srbin trzy razy próbował popełnić samobójstwo. Po raz pierwszy w 1953 roku, kiedy w finale Pucharu Jugosławii jego drużyna dostała siedmioma golami od Partizana, lokalnego rywala z Belgradu. - Chciałem umrzeć. Miałem zawał, spędziłem miesiąc w szpitalu. Od tamtego momentu już nigdy nie postawiłem stopy na stadionie Partizana - opowiada. Srbin chciał się też zabić 10 kwietnia 1957 roku. Na obczyźnie. Crvena Zvezda zremisowała z Fiorentiną 0:0 w półfinale Pucharu Europy i odpadła z rozgrywek. Wracając ze stadionu postanowił ze sobą skończyć i położył się na torach stacji kolejowej we Florencji. Ale ktoś go zobaczył, wyciągnął sprzed nadjeżdżającego pociągu i uratował życie. Ostatnią próbę, znów pechową, podjął nasz bohater w roku 1970, kiedy z Pucharu Europy jego drużynę wyeliminował Panathinaikos. W pierwszym meczu było 4:1, w ateńskim rewanżu 0:3. Tym razem nie pojechał do Grecji, śledził mecz w telewizji. Po ostatnim gwizdku zaczął pić jedną kawę za drugą, popił je 20 kieliszkami koniaku i wypalił dwie paczki papierosów. A nigdy wcześniej ani nie pił alkoholu, ani nie wypalił papierosa... Relacjonuję cudaczną historyjkę wyszukaną w serwisie agencji ANSA, bo kibicowski, przepraszam za słowo, psychol z Belgradu awansował właśnie na szczyt mojego prywatnego rankingu najbardziej szurniętych futbolowych fanatyków. Wyprzedził dotychczasowego lidera, pochodzącego również z Bałkanów Marina Lewidzewa. Pewnie wielu pamięta tanmten przypadek - Bułgar walczył w sądzie dwa lata, by zmienić sobie imię i nazwisko na Manchester United. Werdykt usatysfakcjonował go połowicznie. Jakiś nieczuły smutas w todze pozwolił mu się przechrzcić tylko na Manchestera Lewidzewa. 