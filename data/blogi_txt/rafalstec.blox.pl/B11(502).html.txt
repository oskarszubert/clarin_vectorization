Zobowiązałem się wczoraj, więc się nie wymigam, pobloguję ze 30 godzin. Nie żebym cierpiał, raczej nie wiem, czy podołam. Okazja jest wyśmienita, ilekroć biorą się za łby Barcelona z Realem, inne boiska nikną i nawet jeśli zdajemy sobie sprawę, że przed Gran Derbi rozegrane zostaną też derby jakiegoś miasta na „l”, to nie mamy całkowitej pewności, czy chodzi o Londyn, czy o Lądek-Zdrój. Wsteczne odliczanie rozpoczynam już, na dobę przed pierwszym kopnięciem. 19.00. Zostało 1440 minut do gwizdka. Dla tzw. porządku lapidarnie wyłóżmy, o czym traktuje niniejsza opowieść. W planie ogólnym Barcelona i Real Madryt to legendarne kluby piłkarskie, które tworzą najsłynniejszy w świecie duet przeciwników, a zarazem nie mogą bez siebie żyć. Jeden bez drugiego straciłby sens istnienia, są jak yin i yang, mrok i światło, pędzel i van Gogh. W planie bliskim, obejmującym minione miesiące tę współzależność wyraża historię aktualnego projektu Realu, którego by nie było, gdyby nie triumfy Barcelony. Jej fenomenalna gra tak kłuła w oczy madryckich fanów, że zainspirowała najbardziej spektakularne lato transferowe w historii. (O czym pisał Michał). 19.13. Zostało 1427 minut. Dlaczego Barca powinna być wyraźnym faworytem, wyliczałem w poprzedniej notce. Dlaczego mimo wszystko łatwo sobie wyobrazić, jak wygrywa Real, pisałem pod tym samym linkiem. Graficznie okoliczności przyrody oddaje ten rysunek, wklejony na forum przez dziaama. 19.32. Zostało 1408 minut. Jeśli ktoś przypomni sobie poprzedni szlagier klubowej piłki, w którym wystąpiłby taki tłum stałych bywalców czołówek plebiscytów „France Football” i FIFA na najlepszego gracza świata, niech podpowie na forum. „Złotą Piłkę” w tym roku ma zdobyć Messi, a katalońska prasa pisze o przeciekach, z których wynika, że Argentyńczyk wyprzedzi C. Ronaldo oraz debiutującego na podium Xaviego. Gdybym ja decydował, Xavi byłby drugi. 19.57. Zostały 1383 minuty. Z jednego powodu to fatalny moment na Gran Derbi: trzej wielcy (CR, Messi, Ibrahimovic) się nam ostatnio pochorowali i z trudem zdrowieją. Na brak megagwiazd oba kluby reagują odmiennie. Real bez Portugalczyka się krztusi, Messiego w Barcy Pedro Rodriguez wyręcza tak urzekająco, że nie zdziwiłbym się, gdyby poleciał na mundial i jeszcze został jednym z jego bohaterów. 20.25. Zostało 1355 minut. Zaskakujące: czołowymi piłkarzami sezonu w obu klubach są defensywni pomocnicy. Do najlepszych w Barcy należy Seydou Keita, chyba pierwszy pełniący tę funkcję zawodnik, który ustrzelił w Primera Division hat-tricka, od czasów Julio Baptisty (w Sao Paulo biegał bliżej własnej bramki, skutecznością w Sevilli zapracował na przesunięcie go w okolice bramki rywala i w ostatnich latach wszędzie gra jako piłkarz atakujący). 20.34. Zostały 1364 minuty. A w Realu najlepszy jest Lass Diarra. Początki upadku pierwszego projektu Galacticos wiążą się symbolicznie ze sprzedażą innego defensywnego pomocnika Claude’a Makelele, powodzenie drugiej wersji Galacticos może zależeć w sporej mierze od Diarry. Gracza bardziej uniwersalnego, bliższego stylem raczej Essienowi. Makelele nie lubił wykonywać podań dłuższych niż pięciometrowe i wymagających technicznie, Diarra podaje nawet piętą, szaleje po całym boisku i w ogóle napędza często cały Real. 21.11. Zostało 1309 minut. Dlaczego derby zawsze łażą stadami? Genoa właśnie leje się z Sampdorią (jej mecze służą ostatnio głównie temu, by kolejny desperat napisał do selekcjonera Lippiego list otwarty z żądaniem włączenia do kadry Cassano), zaraz lać się będą lizboński Sporting z Benficą, a jutro Everton z Liverpoolem oraz Arsenal z Chelsea. Najgorętsze są ponoć Gran Derbi, według tego internetowego rankingu dorównują im tylko starcia Fenerbahce z Galatasaray (trzecie miejsce dla batalii Boca Juniors z River Plate, czwarte dla pewersyjnej więzi Hajduka Split z Dynamem Zagrzeb). Zresztą sami zagłosujcie i sprawdźcie, gdzie plasują się derby Krakowa:-) 21.49. Zostało 1271 minut. Gran Derbi były tradycyjnie wojną madryckich oprawców z uciskaną Katalonią, ostatnio nasiliła się inna opozycja - Real skupuje, Barca hoduje. Finał Ligi Mistrzów wygrywało ośmiu absolwentów katalońskiej szkółki (Valdes, Puyol, Pique, Xavi, Busquets, Iniesta, Messi, Pedro). Lepszy był ostatnio Ajax. W 1995 roku wystawił dziewięciu wychowanków. (Barca miałaby tylu, gdyby doliczyć jeszcze trenera Guardiolę:-)). W XXI wieku nikt poza Barcą nie wystawił w finale więcej niż trzech. 22.01. Zostało 1259 minut. Real niemal dokładnie rok temu zwolnił nadzorującego szkolenie młodych Michela, który ogłosił wówczas publicznie, że klub nie zamierza gwiazd produkować, lecz kupować (hurtowo). Tego samego dnia odbyła się prezentacja nowego napastnika „Los Merengues” Klaasa-Jana Huntelaara (koszt 20 mln euro), dziś rozczarowującego już w Milanie (za 15 mln). Korzysta z madryckiej rozrzutności konkurencja, Real mnóstwo wychowanków eksportuje. A ja z derbów Genui przenoszę się do Sewilli, w której gospodarze zabierają się za kopanie leżącego, czyli mecz z Malagą. 22.34. Zostało 1226 minut. Zamiast się znęcać, Sevilla przegrywa z Malagą 0:1. Liga hiszpańska coraz bardziej polega na wyścigu Realu z Barcą o tytuł oraz intensywnych zabiegach konkurencji, by za Chiny Ludowe duopolu nie naruszyć. Od sezonu 2004/2005 tylko maleństwo Villarreal zdołało się wepchnąć między potentatów i wziąć wicemistrza. Czy taka pięciolatka kiedykolwiek wcześniej się zdarzyła? Dziś jeszcze Valencia usłużnie zremisowała z Mallorcą, coby uprzyjemnić gigantom wytracanie czasu przed GD. 22.57. Zostały 1203 minuty. Pomnik przemówił. Alfredo di Stefano o przywiązaniu fanów do Realu: „Gdyby brygada robotników kopała dół na środku Santiago Bernabeu a bramy stadionu zostały otwarte, przynajmniej 30 tys. ludzi weszłoby na trybuny, żeby oglądać ich pracę”. A Sevilla przegrywa już 0:2. To się nazywa poświęcenie dla wyższych sfer! 23.29. Zostało 1171 minut. Wymiana przedderbowych uprzejmości, złotousty Iker Casillas: "Jak widzę obecną Barcelonę? W lusterku wstecznym". Arcyfajny mecz w Sewilli, Luis Fabiano wreszcie ruszył głową z sensem i 1:2. Luis Fabiano nogą też ruszył z sensem i 2:2. Król strzelców przyszłego mundialu?:-) 23.54. Zostało 1146 minut. W trakcie sewilskiego dreszczowca zalatującego w epizodach burleską (skończyło się na 2:2) skojarzyłem, kogo we wszechstronnie przystrojonych GD zabraknie. Otóż zabraknie wszystkich głównych kandydatów (moim zdaniem) do tytułu króla strzelców MŚ w RPA - Luisa Fabiano, Davida Villi, Miroslava Klose i Wayne'a Rooneya. 00.21. Zostało 1119 minut. Wylegujący się na ławce rezerwowych Realu Jerzy Dudek w wywiadzie dla "Gazety": Z Zurichem, Atletico czy Santander wypadliśmy przeciętnie. Ale my potrzebujemy wielkiej motywacji, żeby dobrze grać ze słabszym rywalem. Na lepszego nie musi nas nikt mobilizować. Dla lepszego zrozumienia cytatu kilka wyników z jesieni - 2:3 i 1:1 z Milanem, 1:2 z Sevillą - oraz wiosny - 2:6 z Barceloną, 0:1 i 0:4 z Liverpoolem. 00.52. Zostało 1088 minut. Cztery razy na własnym stadionie Barcelona w tym roku nie wygrała, pomijam oczywiście mecze bez stawki. Z Rubinem Kazań było 1:2 (ale 24-10 w strzałach, 75-25 w posiadaniu piłki), z Villarrealem 3:3 (ale 15-6 w strzałach, 58-42 w posiadaniu piłki), z Chelsea 0:0 (ale 19-3 w strzałach, 70-30 w posiadaniu piłki), z Espanyolem 1:2 (ale 20-2 w strzałach, 61-39 w posiadaniu piłki). Niesamowite - z detalami wiedzieć, jak mecz będzie wyglądał (jak każdy na Camp Nou), a zarazem nie mieć zielonego pojęcia, jaki padnie wynik. 01.35. Zostało 1045 minut. W pojedynku na przydomki górą Real. Najtrafniej i najzgrabniej wołają na Lassa Diarrę - "Atomowa mrówka" (Włosi tak samo ochrzcili Sebastiana Giovinco). Dobrze brzmi też "Święty Iker" o wiadomo kim. A najbardziej nie lubię wymyślonego przez zmarłego niedawno hiszpańskiego dziennikarza Andresa Montesa pseudo dla Xaviego - "Humphrey Bogart". Autor zainspirował się słynną frazą, która w filmie w ogóle nie pada ("Zagraj to jeszcze raz, Sam" - bo Xavi ucieleśnia ideę katalońskiego grania, niekończącego się "przyjmij i podaj"). Poza tym Bogart był jeszcze niższy od rozgrywającego Barcy, na planie Casablanki łaził na specjalnych koturnach, żeby Ingrid Bergman nie spoglądała na niego z góry:-) 02.15. Zostało 1005 minut. O kolejnym etapie komercjalizacji futbolu pisałem już niedawno na Twitterze: transmisja jutrzejszych GD w multipleksach trzech hiszpańskich sieci. W HD i Dolby Surround. Cena jak za zwykły seans, bilety wyprzedano w trzy dni. 02.22. Zostało 988 minut. Prawa do transmisji GD wykupiły ponoć stacje ze wszystkich krajów świata oprócz ostatniego rezerwatu niemal wolnego od futbolu, czyli Indii. Ja jestem ambitniejszy od hiszpańskiego Canal+, który zaczyna nadawać dopiero od 9 rano:-) 07.59. Zostało 661 minut. Wygrana Realu dałaby mu komfort czteropunktowej przewagi nad Barcą w tabeli, a porażka teoretycznie nie byłaby tragedią - konsekwentnie młócący średniaków i słabiaków Królewscy traciliby ledwie dwa punkty do gubiących je - i zmuszonych do eskapady na klubowe mistrzostwa świata - rywali. Wiosną przekonaliśmy się jednak, jak przygniata psychikę klęska w Gran Derbi. Real poprzedził je bezprecedensową passą 17 zwycięstw w 18 kolejkach, by po nich stracić wiarę w tytuł i przegrać wszystkie mecze do końca sezonu. 08.12. Zostały 648 minut. Co gorsza, w razie spektakularnej klęski całe otoczenie zżeranego przez psychozę permanentnego stanu wyjątkowego Realu natychmiast ruszyłoby do pościgu za nowym trenerem i ogłaszania, że już za minutkę, już za momencik pod Santiago Bernabeu rozstąpi się ziemia. Co, jak się domyślacie, wygrywanie nieco utrudnia. 10.24. Zostało 516 minut. Agresywny, stosowany już na połowie rywala pressing stosowała Barca w najlepszym okresie za Rijkaarda, stosuje i za Guardioli. Dlatego jej napastnicy tak często faulują. Mantra, której Messi ponoć wciąż wysłuchuje od trenera, brzmi: „Jesteś najlepszym graczem na świecie z piłką. Teraz masz się stać najlepszym bez piłki”. 10.53. Zostało 487 minut. Hiszpanie donoszą, że Ibrahimovic zagra od początku, a Messi zeskoczy z ławki po przerwie. C. Ronaldo też ma z niej wstać po przerwie. Ostateczne decyzje zapadną tuż przed meczem. 11.15. Zostało 465 minut. Zaczął na ławce derby Madrytu, zacznie na ławce GD. Raul Gonzalez, gracz Realu monumentalny, z przeszło siedmioma setkami gier w dorobku. Nie zdarzyło się od 1995 roku, by trener osadził go w rezerwie, jedyny mecz z Barcą opuścił z powodu kontuzji. 11.37. Zostały 443 minuty. Mimo transferowych megahitów Real zarabia w 2009 roku na merchandisingu o 25 proc. mniej niż w roku 2003, w którym zwerbował Davida Beckhama. Przyczyny? Recesja i blisko 20-procentowe bezrobocie w Hiszpanii. Właściciele sklepów mówią, że sprzedają o 75 proc. koszulek mniej niż sześć lat temu. 12.07. Zostało 413 minut. Jak przeciwdziałać kryzysowi? Wcisnąć więcej towaru Azjatom. Madrycki dyrektor Emilio Butragueno popiera plan przeniesienia części meczów ligi hiszpańskiej na godz. 15, by Chińczycy oglądali transmisje wieczorem, a nie przed świtem. To już zresztą trend ogólnoeuropejski. 12.47. Zostały 373 minuty. Blox informuje, że notka za długa. Tworzę następną. Już jest. 