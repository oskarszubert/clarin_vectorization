W europejskich pucharach w wersji biało-czerwonej znów zrobiło się bezprecedensowo, wszystkie nasze kluby - mimo niewątpliwej waleczności, nieustępliwości oraz szlachetnych intencji piłkarzy - zostały z nich wyproszone przed końcem wakacji, 27 sierpnia. Tego jeszcze nie było. Lech utrzymał reputację o tyle, że znów dał nam sporo emocji (nieuznane gole, dogrywka, karne etc), ale przez 210 minut walki sprawiał wrażenie bezwzględnie słabszego od Club Brugge. Teraz wypada spojrzeć w przyszłość. Ile są w stanie osiągnąć w Lidze Europejskiej piłkarze Club Brugge? Odpowiedzi na niezbyt fundamentalne dla przyszłości belgijskiego futbolu pytanie poszukajmy metodą naukową. Metodą naukową, czyli poprzez analizę dokonań innych drużyn, które w tym sezonie pobili naszych zuchów. Polonię Warszawa wyeliminowali piłkarze NAC Breda. W następnej rundzie przyjęli od Villarrealu dziewięć goli i odpadli. Legię Warszawa wyeliminowali piłkarze Broendby. W następnej rundzie pozwolili Hercie Berlin zdobyć trzy bramki w 10 minut i odpadli. Wisłę Kraków - to już w Lidze Mistrzów - wyeliminowali dzielni piłkarze Levadii. W następnej rundzie ulegli naszym bratankom z Debreczyna i odpadli. Wtedy zostali relegowani do Ligi Europejskiej, w której Galatasaray przyładowało im 5:0 w Stambule. I odpadli. Słowem, pogromcy Polaków ostatnią rundę eliminacji do LE zakończyli z niezbyt satysfakcjonującym bilansem bramkowym 6-19. I w komplecie odpadli. Niech się Club Brugge po szczęśliwym wyeliminowaniu Lecha boi. Niech się naszych boją wszyscy w Europie. Wylosowałeś mistrzów nadwiślańskiej Ekstraklasy? Szykuj się, w kolejnej rundzie - już po zbiciu Pola(cz)ków - zbierzesz ciężko po łbie. 