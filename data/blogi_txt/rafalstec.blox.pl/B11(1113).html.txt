Jak mam się k...a czuć, gdy po piątej kolejce prowadzę z przewagą czterdziestu centymetrów, a potem przegrywam. Zostałem wicemistrzem świata, ale nie o to chodziło - wciąż pobrzmiewają mi w głowie słowa wściekłego kulomiota Tomasz Majewskiego, to dla mnie duchowy bliźniak sztangisty Szymona Kołeckiego, odporny na chorobę nadwiślańskiego minimalizmu sportowiec o modelowej mentalności. Po jego medalowych pchnięciach i szczęśliwych podskokach naszych tyczkarek żyję nadzieją, że sukcesy polskich sportowców inspirują innych polskich sportowców, że notoryczni zwycięzcy zarażają swoją pasją zwyciężania tych, którzy dopiero zwyciężać mają. Moment, by szerzyć epidemię, jest idealny. Właśnie dotarło do mnie, że wkrótce przeżyjemy - my, kibice - niesamowity, absolutnie wyjątkowy wrzesień, ze szczególnym naciskiem na pierwszą połowę września. W tym miesiącu w latach nieparzystych zawsze dotyka mnie poważny kłopot, bo gdy wyjeżdżam z siatkarzami na mistrzostwa Europy, nasi piłkarze grają kluczowe mecze w eliminacjach do ważnego turnieju (a za granicą, co chyba nikogo nie zaskoczy, niekoniecznie ich popisy transmitują). Tym razem czeka nas jednak nagromadzenie imprez prawdopodobnie bezprecedensowe: 31 sierpnia - 13 września: siostry Radwańskie grają w turnieju US Open; 1 - 13 września: polscy siatkarze grają w mistrzostwach Europy; 1 - 6 września: Maja Włoszczowska (i nie tylko Maja) startuje w mistrzostwach świata  w kolarstwie górskim; 5 oraz 9 września: polscy piłkarze grają z Irlandią Płn. i Słowenią w eliminacjach mundialu tradycyjne mecze o wszystko; 7 - 20 września: polscy koszykarze z nowym idolem Marcinem Gortatem grają w mistrzostwach Europy; 12 września: Tomasz Gollob ściga się w żużlowym Grand Prix Słowenii o medal MŚ (26 września - Grand Prix Włoch); 13 września: Robert Kubica jedzie w Grand Prix Włoch na torze w Monzie; 17 września: piłkarze Lecha Poznań rozpoczną rundę grupową Ligi Europejskiej (ewentualnie, jeśli do niej awansują); 26 września - 4 października: polskie siatkarki grają w mistrzostwach Europy. Jeśli wyjąć osobny czas igrzysk olimpijskich, to chyba nie zdarzyło się - gdybym się mylił, proszę o chłostę na forum - by na tak krótkim dystansie skotłowały się cholernie ważne starty miażdżącej większości naszych najpopularniejszych sportowców. Nie ma na liście bohaterów zimy (Adam Małysz, Justyna Kowalczyk, Tomasz Sikora), są niemal wszyscy pozostali, w dodatku koszykarze i siatkarki prą po chwałę w polskich halach. Kibice mają łatwo, ja w Izmirze - tam lecę za kadrą Daniela Castellaniego - znów będę musiał kopać głęboko w ziemi, żeby zobaczyć cokolwiek innego. Czy obeżremy się sukcesami, czy raczej skażą nas rodacy na postne przyglądanie się ucztującym konkurentom? Kto da nam najwięcej frajdy? 