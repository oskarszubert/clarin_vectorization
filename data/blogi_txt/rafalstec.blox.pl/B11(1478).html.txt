64 lata temu urodził się Kazimierz Deyna, o którym wspomnienia - także snute przez obcokrajowców - czytać zawsze miło albo wręcz pasjonująco. Jeśli poświęcicie chwilę dla starego tekstu Johna Robertsa o transferze kapitana legendarnej złotej jedenastki Kazimierza Górskiego do Manchesteru City, to poczujecie, jak surrealistycznie wyglądały dla wyspiarzy realia PRL-u. Zresztą i młodym polskim czytelnikom zdadzą się surrealistyczne. Angielski klub musiał negocjować osobno z Legią, polskim rządem oraz polskim wojskiem (Deyna był podporucznikiem), a umówione 100 tys. funtów wypłacił m.in. w fotokopiarce, sprzęcie medycznym oraz dolarach przeznaczanych potem na zagraniczne zgrupowania dla naszych olimpijczyków przygotowujących się do igrzysk w Moskwie. Ale przywołuję tamten artykuł dla dwóch cytatów, które dziś, w szarych czasach polskiego futbolu, brzmią niemal baśniowo. Otóż Deyna - zaproszony na murawy skopane przez osławiony, oparty na rozszalałym chaosie styl „kick and rush” - Anglii nie podbił. Uprawiał futbol zbyt wysublimowany, subtelny, zaawansowany technicznie. Sam mówił, że czuł się jak wrzucony do flipera. I szybko został strącony do rezerw. Stąd właśnie możemy dziś przywoływać wspomniane cytaty. Pierwszy wyszedł z ust trenera Stoke Alana Durbana po jednym z rzadkich ligowych występów Polaka: „Problem w tym, że Deyna nadaje na innych falach. Nastawił się na Radio Four [ambitna stacja dla wymagających słuchaczy], a inni w Anglii grają jak Radio Luxembourg [stacja komercyjna, stawiająca na popularną, łatwą rozrywkę]. Słowem, polski piłkarz wyglądał na angielskich stadionach jak Monet wśród malarzy pokojowych. Ale ja wolę ten drugi cytat, z dzisiejszej perspektywy dla polskiego kibica jeszcze bardziej nierzeczywisty. Kiedy Malcolm Allison - w historii manchesterskiego klubu trener też niemal legendarny - naszego piłkarza odstawił, Deyna komentował: „City gra w pingponga, nie w piłkę. A ja nie potrzebuję, by Malcolm Allison mówił mi, że jestem wielkim graczem. Pele powiedział mi, że jestem wielkim graczem”.﻿ 