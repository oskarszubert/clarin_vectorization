Już chciałem chlapnąć, że Jose Mourinho poniósł dzisiaj dotkliwą klęskę. Przecież jego Inter stracił pierwszego gola w okolicznościach, do których maniacko ponoć studiujący atuty rywala trener nie powinien był dopuścić - po rzucie rożnym rozegranym w dość oczywisty sposób. Przecież piłkarze Mourinho znów biegali niczym skrępowani, z wyciętymi płatami mózgu odpowiedzialnymi za wyobraźnię, co uderzało zwłaszcza przy nieograniczonej fantazji katalońskich rozgrywających. Przecież goście właściwie wcale nie dotykali na Camp Nou piłki, ja w każdym razie nie pamiętam, by dotykali, statystykom przypisującym im jakiekolwiek dokonania nie ufam. Jeśli Inter rzeczywiście oddał strzały, to co najwyżej symboliczne, dzięki zaproszeniu do strzałów poprzez banalne pomyłki uspokojonej sielankowym rozwojem wydarzeń Barcelony. Natarcia w sensie ścisłym mistrzowie Włoch zwłaszcza do przerwy nie przeprowadzili ani jednego, biedzili się, żeby choć dokopać piłkę pod katalońskie pole karne. Pewnie odetchnęli, że przegrali tylko 0:2. Nie tylko dlatego chciałem chlapnąć, że Mourinho poniósł dotkliwą klęskę. Jak inaczej skomentować jedno zwycięstwo w dziesięciu ostatnich meczach Ligi Mistrzów drużyny, której aspiracje - poparte gigantycznymi inwestycjami - sięgają zdobycia trofeum? Jaki eufemizm wyrzeźbić, by humanitarnie podsumować 360 minut tejże drużyny z Manchesterem United (wiosną) i Barceloną (jesienią), podczas których nie zdołała zdobyć jednej marnej bramki? Wymyśliłem tyle, że choć za całokształt wybronić Mourinho trudno, to za mijający wieczór aż wstyd go kamienować. Trafił na futbolowy twór zjawiskowy (co będę powtarzał po ostatnie barcelońskie tchnienie), skończony, upajający. Gracze Barcelony znów przypomnieli, jak wszechstronną i kompletną drużynę tworzą. Swego czasu ich rzuty wolne i rożne służyły oddaniu piłki przeciwnikowi, teraz służą zmasowanej kanonadzie. Po boisku tupta nie tylko zgraja krasnoludów na stópkach o bajecznych właściwościach, ale też osłaniający ich złowrodzy drągale. No i to zniewalające, niepowtarzalnie katalońskie manipulowanie rytmem gry - kokieteryjna dreptanina w środku, potem nagły przerzut na skrzydło, wreszcie dwa bezlitosne pchnięcia - dośrodkowanie Alvesa i strzał Pedro… Ilu jeszcze wychowanków musi wepchnąć na murawę Guardiola, by umilkli fanatycy hurtowych transferów, byśmy przestali wysłuchiwać lamentów o rzekomo wąskiej kadrze Barcelony? Messi z Ibrahimoviciem nie musieli dziś nawet wstawać z ławki rezerwowych… Inter prawdopodobnie do wiosny w LM przetrwa, więc Mourinho prawdopodobnie też przetrwa, choć nasłucha się, oj, nasłucha, bo schowane w ramionach głowy jego otępiałych na Camp Nou graczy ponownie utwierdzą Włochów w podejrzeniu, że mediolańczycy nie mają szans, by cokolwiek znaczyć w Lidze Mistrzów. Nie przetrwał natomiast Liverpool. I Rafael Benitez być może też nie przetrwa. Upadek Hiszpana zasługuje na osobny tekst, np. opublikowany po jego dymisji, choć ja wciąż powątpiewam, by prędko stracił posadę. Dziś wspominam tylko wspólne Beniteza i Mourinho międzynarodowe początki - obaj zyskali sławę dzięki europejskim rozgrywkom, najpierw zdobywając Puchar UEFA, a potem dokładając sensacyjne triumfy w LM. Obaj uchodzili wówczas (do czego sam się przyczyniałem) za nieomylnych jajogłowych przeobrażających futbol w naukę ścisłą, taktycznymi kajdanami zdolnych obezwładnić każdą, także zestawioną z najwybitniejszych wirtuozów drużynę przeciwną. Nie popełniali błędów tak, jak nie popełnia ich kalkulator. Już się mylą. Niekiedy kardynalnie. Niepowodzenia bardzo ich uczłowieczyły, nie trzeba szaleńca, by prognozować, że za dwa tygodnie w Lidze Mistrzów może nie ostać się już żaden z dwóch jej największych trenerskich gwiazdorów ostatnich kilku lat. Wówczas też nie napisałbym o dotkliwej klęsce Mourinho. To byłaby przecież klęska totalna, której nawet złotousty narcyz z Setubal nie unieważniłby wyrafinowanym bon motem. 