Darek Wołowski zastanawia się, czy Valencia nie jest klubem poniżej aspiracji Jose Mourinho, a ja mam wątpliwości, czy w ogóle powinna brać pod uwagę jego nazwisko, czy jej wyznawcy znieśliby cynicznego i wyrachowanego pragmatyka, który delektuje się krępowaniem stylu gry przeciwnika, a w uwielbieniu futbolu spontanicznego i ładnego dla oka widzi w najlepszym razie nieszkodliwą perwersję.Hiszpańscy kibice to gatunek specyficzny. Kiedy kilka tygodni temu byłem w Madrycie, dziennik "Marca" pytał w sondażu czytelników, czy Real ma drużynę jeszcze gorszą niż w zeszłym roku. "Jeszcze" gorszą, zatem zdaniem gazety już poprzednio było źle, a teraz - jak sugerowała - zrobiło się beznadziejnie. I nieważne, że w owych złych czasach Real odzyskał po latach mistrzostwo Hiszpanii, a w obecnych - beznadziejnych - utrzymywał pozycję lidera w lidze.W Walencji też zawsze wybrzydzali. Przed kilkoma laty i tamtejsi piłkarze mogli sobie królować na pierwszym miejscu w Primera Division, co wcale nie wpędzało w konfuzję fanów koczujących pod posiadłością prezesa klubu. Żądali natychmiastowego wydalenia trenera Hectora Cupera, którego wizja futbolu nie satysfakcjonowała estetycznie niezaspokojonych trybun. Nic tam, że Argentyńczyk doprowadził zespół do dwóch finałów Ligi Mistrzów, jedynych w historii klubu.Tej jesieni kibicowskiego buntu przeciw Quique Sanchezowi Floresowi również nie zainicjowały porażki. A przynajmniej: nie tylko one. Lud powstał, bo piłkarze kopali niewystarczająco ładnie. Gwałtowne demonstracje trwały nawet, gdy Valencia miała za sobą passę siedmiu kolejnych zwycięstw, w tym wyjazowe w Lidze Mistrzów z Schalke. Flores stracił posadę przez wyniki, ale fani odwrócili się od niego wcześniej.Jest coś fascynującego w tym rozdwojeniu jaźni hiszpańskiego konesera, w jego niezależnym od wyników poczuciu nienasycenia, donkiszotowskim pościgu za ideałem. To typ tak skrajnie wymagający, że właściwie skazany na wieczne niespełnienie. (Co uderzające, polscy fani tamtejszych klubów, którzy piszą do "Gazety", są zazwyczaj zupełnie inni - swoich idoli traktują szczególnie nabożnie, w każdym niewystarczająco entuzjastycznym artykule doszukują się ataku wymierzonego w nich osobiście.)Jak w tym idealistycznym świecie odnalazłby się realista Mourinho? Czy fani, nawet gdyby jego lodowate kalkulacje dały zwycięstwa, nie uznaliby go pewnego dnia za potwora profanującego ich relikwię? Właściwie szkoda, że się tego nie dowiemy, bo jeszcze dziś - przed meczem z Realem - Valencia zatrudni pewnie Ronalda Koemana. Jej przyszłe rozstanie z Mourinho mogłoby być naprawdę spektakularne. 