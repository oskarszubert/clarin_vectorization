Francuska prasa pisze, że po trzech latach gry w Auxerre zna pan cztery słowa po francusku. Nie wstyd panu? - zapytał Michał Kołodziejczyk z „Rzeczpospolitej” Ireneusza Jelenia. - Nie miałem głowy do nauki, ciągle myślałem o czymś innym. Kiedy leczyłem kontuzję, robiłem wszystko, by tylko wrócić do zdrowia. (...) Jeśli odejdę, znajomość francuskiego nie będzie mi niezbędna. Jeśli przedłużę umowę z Auxerre albo trafię do innego klubu Ligue 1, na pewno wezmę się do nauki, obiecuję - odpowiedział piłkarz.Wzruszyłem się złożoną dziennikarzowi obietnicą, bo przypomniała mi szczenięce czasy podstawówki, w której nikt nie faszeruje się wiedzą - oczywiście zbędną - dla siebie, lecz co najwyżej dla namolnego nauczyciela. Poczułem też coś w rodzaju podziwu, bo mieszkać przez trzy lata między obcymi i jakimś cudem nie wchłonąć ich języka to nie byle jaki wyczyn, wymaga zapewne starań równie wyczerpujących co pracochłonne dochodzenie do zdrowia po kontuzji, którym Jeleń tłumaczy brak czasu na zaśmiecanie głowy francuskim. Odtworzyłem wreszcie w pamięci listę innych polskich gwiazd futbolu, które na emigracji zdołały się przed językiem tubylców obronić. Niektórzy, jak grający w amerykańskiej MLS Jerzy Podbrożny czy (nie)grający w Bundeslidze Kamil Kosowski, opowiadali zresztą z dumą o swojej odporności na obce wpływy.Nigdy się nie dowiemy, ilu spośród tych, którzy cierpieli na obcojęzyczną fobię, osiągnęłoby poza Polską ciut więcej, gdyby fobię przezwyciężyli. Możemy się tylko domyślać, że skoro piłkarze importowani np. do Serie A nie są w stanie pojąć - zdaniem samych trenerów - niezbędnych zaleceń taktycznych, dopóki nie nauczą się po włosku, to musi być sporo na rzeczy. Brazylijczykowi, który przychodzi do drużyny pełnej rodaków, jest łatwiej, polski gracz zazwyczaj bywa na obczyźnie jedynakiem. Dla własnego dobra powinien zrozumieć, że banały o uniwersalnym języku futbolu mają sens tylko do pewnego stopnia, a umiejętność dogadania się niekoniecznie waży mniej niż umiejętność dryblingu albo strzału z woleja. Najlepiej, gdyby zaczął się językowo wprawiać jeszcze przed wyjazdem z kraju. Jak niejaki Michał Żewłakow, gracz należący do wąskiej grupki Polaków, którzy za granicą zrobili całkiem ładną karierę i nie muszą pluć sobie w brodę, że zmarnowali talent.Pewnie nie raz zdarza się, że my się tutaj głowimy, dlaczego naszemu zuchowi się nie powiodło, a on tam nawet ani be, ani me, ani kukuryku. 