Nie mam wątpliwości, że Ludovic Obraniak strzelił dzisiaj Grekom oba gole. Kiedy piłka odbija się od ciebie po strzale kolegi, dezorientuje bramkarza i wpada do siatki, to według obowiązujących obecnie standardów łup jest twój. Nasz nowiutki, wzięty prościutko z Francji rodak błysnął zatem jednym z najbardziej spektakularnych statystycznie debiutów w dziejach reprezentacji Polski. Po wojnie od dwóch bramek zaczynali grę dla kraju tylko Zygfryd Szołtysik (ugodził blisko pół wieku temu Norwegię), Łukasz Sosin (w sparingu z Arabią Saudyjską) oraz Bartłomiej Grzelak (w sparingu ze Zjednoczonymi Emiratami Arabskimi). Ostatnie nazwiska sugerują, by zbytnio się cyferkami nie ekscytować, ale podejrzewam, że wyczyn Obraniaka - w przeciwieństwie do inauguracji Sosina i Grzelaka - akurat zapamiętamy. Posiłków z okolic napoleońskich wypatrujemy przecież od rozbiorów, a przybyły na odsiecz piłkarz Lille ma wszystko, by zainspirować nas do kolejnego cudu nad Wisłą, czyli zdobycia trzeciego z rzędu awansu na mundial - umie grać. W polskim futbolu wciąż dzieje się historia, dzięki czemu kibice mogą pasjami dywagować, czy nasze piłkarstwo wreszcie wyrżnęło o dno, czy wkrótce zrobi się jeszcze bardziej żenująco. Przy okazji sparingu z Grecją skosztowaliśmy kolejnych gorzkich precedensów. Oto selekcjoner powołał na zgrupowanie pierwszego w dziejach reprezentacji trzecioligowca (Marek Saganowski, którego zniewoliło kontraktem Southampton), a na boisko wpuścił aż trzech graczy importowanych - wychowanych przez Holandię (Ebiego Smolarka klubowy pracodawca z kolei przepędził), Brazylię (Roger Guerreiro) oraz Francję (Obraniak). Jeśli pewnego dnia zagrają równocześnie, wsparci z przodu np. Błaszczykowskim lub Robertem Lewandowskim, niemal całą ofensywę złożymy z piłkarzy zagranicznych. Aż mnie skręca z ciekawości, jakim retorycznym chwytem pezetpeenowski dyrektor od lepszego jutra Jerzy Engel wywiódłby z tego ostateczny dowód na wspaniałość polskiego szkolenia, ale - wyznaję ze wstydem - boję się zapytać. Po najlepszym od dawna występie kadry wracam wrednie do rzeczy smutnych, bo rok 2009 był do środowego wieczoru w jej wykonaniu beznadziejny, najsłabszy nie tylko w kadencji Leo Beenhakkera. Piłkarze przeplatali mdłe mecze do natychmiastowego zapomnienia z traumatycznymi klęskami lub pozornymi sukcesikami. Wygrali tylko z Walią i San Marino, choć wszyscy ich rywale - były jeszcze Litwa, Irlandia Płn., Irak, RPA - tkwili na odległych pozycjach w światowym rankingu, począwszy od czwartej dziesiątki w dół. By znaleźć poprzedni równie fatalny czas kadry, trzeba cofnąć się do roku 1996 roku, który piłkarze zaczęli od klęski 0:5 z Japonią, odnosząc zaledwie jedno zwycięstwo - nad Mołdawią. Wówczas jednak zapaść reprezentacji osłodziła nam przynajmniej Liga Mistrzów - wiosną grała w elicie Legia Warszawa, a jesienią Widzew Łódź. Teraz pocieszenia w klubach nie znajdujemy, nasz mistrz z Krakowa wolał wydźwignąć na wyższy poziom piłkarstwo estońskie. W Bydgoszczy piłkarze Beenhakkera wreszcie zagrali lepiej niż przyzwoicie (na cieplejsze słowo nie umiem się zdobyć, dawno temu straciłem wiarę w sparingi), więc zatliła się nadzieja, że rok 2009 jednym z najgorszych dla naszego futbolu się nie okaże. Nadzieja osłabiana konstatacją, że nawet jedna eliminacyjna wpadka ją przekreśli, że ewentualne urazy Błaszczykowskiego czy Żewłakowa mogą wywołać nieodwracalne szkody. Nadzieja wynikająca tyleż z racjonalnej oceny siły reprezentacji, co z unoszącej się nad wszystkimi stadionami świata skłonności do myślenia magicznego - skoro polskimi bohaterami eliminacji zostawali wychowankowie nigeryjscy (Olisadebe) i holenderscy (Smolarek), to tym bardziej ma obowiązek nim zostać piłkarz z jeszcze potężniejszej ostatnio piłkarsko Francji. 