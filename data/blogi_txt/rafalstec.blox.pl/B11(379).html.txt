Kibice nie lubią ponoć Daniela Castellaniego, trenera siatkarzy Skry Bełchatów oraz kandydata na selekcjonera reprezentacji. O ich niechęci wspominał publicznie prezes PZPS Mirosław Przedpełski, ja dowiedziałem się o słuszności tamtej diagnozy dopiero teraz, bowiem - niech tam, przyznam się - nie nurkuję w fora internetowe, zaglądam właściwie tylko do komentarzy na blogu. Gdybym chętniej zaglądał gdzie indziej, to bym się naczytał, jak mnie pouczono, strasznych rzeczy. O powszechnej niechęci do Skry i o wynikającej z niej niechęci do wizji kadry z kierującym nią Castellanim.Sam pisałem o Argentyńczyku raz - kiedy poznaliśmy wstępną listę potencjalnych pretendentów do selekcjonerskiego stołka, uznałem jego dorobek za mniej okazały od dorobku kilku sławniejszych kolegów po fachu. Zarazem jednak widziałbym w nim - gdyby nie udało się pozyskać zagranicznych znakomitości - jednego z naturalnych faworytów konkursu PZPS. Skoro zdobywa mistrzostwo Polski i go broni, skoro prowadzi naszą najlepszą drużynę klubową, to zapewne należy do ścisłej krajowej czołówki w zawodzie. Nie ufam komunałowi, że drużyny bogate w talent byłyby w stanie inspirować do zwycięstw teściowe prezesów. Pokażcie choć jedną, która inspiruje. Klasowi gracze pomagają, lecz niczego nie gwarantują - wystarczy wspomnieć środowe wypociny gwiazd Iskry Odincowo, rozbitej przez Skrę 3:0.Nie zajmowałbym się stosunkiem fanów do Castellaniego, gdyby prezes PZPS nie sugerował, że wpływa on na wybory selekcjonera. Niestety, tę kuriozalną zależność sugeruje. Dlatego o argentyńskim trenerze rozmyślam i dochodzę do wniosku, że facet ma dużego pecha.Ma pecha, bo wziął posadę w klubie, któremu konkurencja zazdrości gigantycznych - jak na nasze standardy - sponsorskich pieniędzy pochodzących ze spółki skarbu państwa. Pieniędzy dających miażdżącą przewagę.Ma Castellani pecha, bo w komisji oceniającej kandydatów na selekcjonera zasiada jego zwierzchnik, prezes Skry Konrad Piechocki, który promując osobę Castellaniego pozbywałby się go zarazem z klubu. Na czyją szkodę by działał? Czyje dobro - klubu czy kadry - ceni wyżej? To nie jest dwuznaczność, to ewidentny konflikt interesów.Ma Castellani pecha, że wybory na trenera odbywają już dziś, przed rozstrzygnięciami w tegorocznej Lidze Mistrzów. Jeśli osiągnie sukces, unieważni wymierzony weń zarzut braku osiągnięć w prestiżowej rywalizacji międzynarodowej. Przy czym słówko „jeśli” jest kluczowe - zbyt wiele naoglądałem się triumfów reprezentacji we wczesnych fazach ważnych turniejów, po których następowały niezapomniane porażki, by płonąć od euforii po wygranej Skry z Iskrą. Odniosła bełchatowska trupa co najwyżej ładny sukcesik, dający nadzieję na przyszłość.Ma wreszcie Castellani pecha, że w siatkówce zbyt wiele się „załatwia”, zamiast stawiać na rozstrzygnięcia czysto sportowe. W minionym sezonie nie mogła jego Skra samodzielnie przebić się do Final Four Ligi Mistrzów, bowiem turniej bełchatowianie organizowali, więc awans dostali w prezencie. I dziś można - skądinąd trafnie - wykpiwać uzyskane wiosną trzecie miejsce jako sukces częściowo kupiony.Słowem, niepopularnością płaci Castellani za cudze winy bądź obiektywne fakty. Sam wykonuje tylko solidnie swoją robotę - wytrzymuje presję, wygrywa mecze, umiejętnie nadzoruje i organizuje w zwartą grupę plejadę siatkarskich znakomitości. Nie ma co, istny diabeł. 