Do problemu stadionowego chuligaństwa wróciłem nawet nie z przykrością, lecz odrazą - niestety, okoliczności mnie zmusiły, napisałem do dzisiejszej „Gazety” ten kawałek. Kiedy nad nim pracowałem, nie znałem jeszcze treści przygnębiającego artykułu, w którym o zadymie na niedzielnym meczu mistrza z wicemistrzem Polski wypowiada się prezydent Poznania. Początek artykułu: „Policja nie chciała zgodzić się na rozegranie meczu Lech - Wisła, na którym kibole obu drużyn próbowali wszcząć bijatykę. Prezydent Poznania zgodę wydał. Co zrobi, jeśli policjanci uznają, że nie powinno się odbyć jutrzejsze spotkanie z Manchesterem? - Potrafi pan sobie wyobrazić, że się nie odbędzie? Kto wtedy zabezpieczy miasto przed zniszczeniami? - pyta Ryszard Grobelny.” Nie znam bardziej szokującego cytatu wśród wszystkich związanych z problemem kibolstwa wypowiedzi osób publicznych. Słowa szokują tym bardziej, że padły na trzy tygodnie przed wyborami samorządowymi - z ust polityka, który w tym wyborach startuje. Jeszcze raz: prezydent miasta, który ubiega się o reelekcję, daje otwarcie do zrozumienia, że musi podjąć decyzję zgodną z wolą kibolstwa. Że jest kibolstwa zakładnikiem. PS Dzisiaj poznańska policja znów stwierdziła, że zapewnić bezpieczeństwa na trybunach podczas meczu z Manchesterem City się nie da. Jeden z powodów - Lech nie weryfikuje tożsamości wchodzących na stadion. Prawo wymaga tego od półtora roku, ale mistrzowie Polski najwyraźniej odłożyli przestrzeganie prawa na później. Prezydent Grobelny nie interweniuje pewnie dlatego, że chce ocalić miasto. 