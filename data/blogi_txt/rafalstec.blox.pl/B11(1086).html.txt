W antologii futbolowych osobliwości, jeśli taka gdzieś istnieje i jest stale aktualizowana, musimy zajmować miejsce poczesne, teraz rozdzialik - naprawdę maluteńki rozdzialik - pisze drużynka z Niecieczy, która pcha się do ekstraklasy. Jeśli się tam wtarabani, ustanowi prawdopodobnie rekord Europy, a może i świata lub całej galaktyki, najwyższa klasa rozgrywkowa w wiosce z siedmioma setkami mieszkańców to byłaby ekstrawagancja naprawdę odlotowa, kury łażące i swobodnie sadzące swoje bobki po dywanach Pałacu Prezydenckiego nie wywoływałyby większego poruszenia. Finansuje tę wzruszającą opowiastkę właściciel firmy produkującej wyroby betonowe, dzięki czemu stał się dumnym właścicielem jedynej firmy produkującej wyroby betonowe, której nazwa wywołuje autentyczne emocje, której nazwę skanduje cały tłumek ludzi, która ów tłumek porywa. Nie wiem, czy tłumek wykrzykuje „Do boju, Bruk-Bet”, czy raczej „Naprzód, Bruk-Bet” - nigdy na niecieczowym obiekcie nie byłem - ale każda wersja brzmi wzniośle. Chyba po raz pierwszy piszę o współczesnej drużynie, której nigdy nie oglądałem - nawet pojedynczych goli, a co mi tam, przyznam się - bo sam rzut oka na tabelę oraz na najnowszą historię klubu robi na mnie ogromne wrażenie. Piłkarze Termaliki Bruk-Betu startowali w ósmej lidze, by niemal sezon w sezon wskakiwać do wyższej, zdarzyły im się nawet cztery awanse z rzędu, na zapleczu ekstraklasy też zaczęli rządzić po ledwie jednym roku adaptowania się do nowych okoliczności przyrody. Oszałamiające, szybciej wspinała się chyba tylko słynna Amica Wronki, którą równie słynny menedżer, z zawodu fryzjer Ryszard Forbrich wywindował o sześć poziomów rozgrywek w zaledwie cztery lata. A do jeszcze słynniejszego (szalał w europejskich pucharach) Groclinu nie wypada Bruk-Betu porównywać, to jednak firma o kilkudziesięcioletniej przeszłości, no i wywodzi się z kilkunastotysięcznego Grodziska Wielkopolskiego, przy Niecieczy niemal metropolii. Wzruszaliśmy się w ekstraklasie losami Sokołu Pniewy, przemianowanego potem na urokliwy Tygodnik „Miliarder”, rozczulaliśmy się sukcesami Amiki i Groclinu, niebawem rozpali nas Bruk-Bet. Jego zwycięstwa zasługują na tym większy podziw, że z powodu oczywistego i powszechnego mechanizmu psychologicznego sędziowie we wszystkich ligach świata podświadomie faworyzują potentatów. Za maleństwami nikt się nie ujmie, ich krzywda mało kogo obejdzie, poza tym łatwiej ukarać czerwoną kartką albo rzutem karnym szaraka niż gwiazdę futbolu. A Bruk-Bet nie idzie na łatwiznę, nie zatrudnia gwiazd. Stawia na solidność, zatrudnia graczy, którzy z niejednego pieca chleb jedli - od Jana Ciosa (lat 36, żadnych wyzwań się nie boi, 16-krotnie zmieniał kluby), przez Arkadiusza Barana (lat 32, całą wieczność dzielnie walczył na chwałę Cracovii), po Dariusza Pawlusińskiego w pomocy (lat 35, również zasłużonego dla Cracovii). To nie są nazwiska zwalające z nóg, to ciężko harujący - na szczodre pensje, prawda - pracownicy fizyczni, doskonale znani koneserom zmagań średnio- i niskoligowych. Ci ludzie prują ku ekstraklasie wbrew całemu światu. Zapewne wbrew woli wielkomiejskich polskich klubów, które nie palą się do wyjazdów na wieś, a także - chyba nikt nie podejrzewa inaczej? - wbrew sędziom, nawet jeśli sędziowie nie zdają sobie z tego sprawy.﻿ 