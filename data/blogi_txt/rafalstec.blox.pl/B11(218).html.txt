O nieee, tym razem przywaliłeś Michał jak kulą w płot, i to w dodatku z bardzo grubej rury. (Kto nie wie, do czego piję, niech kliknie tutaj.) Z jednym się mogę zgodzić: nagła dymisja w trakcie turnieju wygląda podejrzanie i - biorąc pod uwagę odwieczne kłopoty Henryka Kasperczaka z publicznym wyznawaniem własnych, trenerskich win - wersję najsmutniejszą, czyli dezercję, nakazuje rozpatrywać serio.Poza tym jednak mam ochotę zbuntować się przeciw niemal wszystkiemu, co napisałeś.Przywołujesz chwalebny przykład Beenhakkera, który po klęsce w okropnym stylu z Finlandią reprezentacji Polski nie opuścił. A przecież holenderski selekcjoner był wówczas na samiuuuutkim początku drogi i rezygnacją totalnie by się skompromitował, tymczasem Kasperczak dotarł właśnie do mety - w każdym razie mety pewnego, bardzo ważnego etapu swojej pracy. I tak naprawdę nie mamy bladego pojęcia, co się w senegalskiej szatni stało, sam wiesz, że afrykański futbol to światek dość specyficzny. Powtarzam: nie jestem w stanie wykluczyć, że Kasperczak zwyczajnie zwiał. Zarazem jednak logika męczy mnie wątpliwościami, bo sytuacja jest nadzwyczajnie nadzwyczajna. Senegal wszystkich szans na awans nie stracił, więc nasz rodak w pewnym sensie zagrał wbrew sobie. Jeszcze jedno niepowodzenie więcej niewiele by zmieniło, natomiast ewentualny triumf radykalnie by sytuację Kasperczaka poprawił. Nigeria też wydawała się być zaledwie kilkadziesiąt godzin temu praktycznie poza turniejem, a jednak przetrwała.W dodatku miał Polak wsparcie wszystkich, od działaczy po piłkarzy, z wysławiającym go w wywiadach - już po dymisji - kapitanem Dioufem na czele! Nikt mu nie wyrzuca rejterady, nikt go nie atakuje. Ile znacie takich przypadków?! Ja sobie nie przypominam żadnego i stąd moja wstrzemięźliwość w ocenianiu postawy Kasperczaka, postawy na pierwszy rzut oka rzeczywiście nie do przyjęcia. Intuicja podpowiada mi, że nie wiemy czegoś istotnego.Najbardziej jednak uderzyła mnie u Michała dramatyczna teza, ujęta zmyślnie w pytaniu (retorycznym?), czy aby na pewno jest Kasperczak dobrym trenerem. Uderzyła, bo reprezentuje popularny u nas styl myślenia, nakazujący wydawać generalne sądy o szkoleniowcu na podstawie jego ostatniego meczu, ostatniego tygodnia lub ostatniego miesiąca pracy. Co pokutuje maniakalnym szkoleniowców zwalnianiem i zatrudnianiem, uniemożliwiającym zbadanie, jakiej klasy fachowcem jest rzucany z ławki na ławkę X. I błędne koło się zamyka.Gdyby zatem Kasperczaka trenera chcieć rzetelnie podsumować, choćby skupiając się na dorobku wypracowanym w Afryce, to trzeba by wziąć pod uwagę także jego poprzednie występy na mistrzostwach kontynentu: brąz wywalczony z Wybrzeżem Kości Słoniowej, srebro wywalczone z Tunezją, czwarte miejsce (historyczne, bo bezprecedensowe) wywalczone z Mali. Żadnego sukcesu nie odniósł tylko z kadrą Maroka. Całość nie jest w żadnym razie dziełem do pogardzenia. Zwłaszcza na tle międzynarodowych wyczynów konkurencji znad Wisły.Kasperczaka karierę w Polsce i Europie pomijam, bo i bez niej krótki komentarz pod twoim, Michale, wpisem zmienił się w przydługawą notkę na moim blogu :-) Do przemyślenia rzucam tylko jedno: otóż jeśli były trener Wisły zostanie wkrótce w St. Etienne odpowiednikiem Bernarda Lacombe’a, to będzie odpowiedzialnym za transfery, każdy będzie wymagał jego aprobaty. A przecież co do jednego w Krakowie nie pozostawił żadnych wątpliwości: oceniać potencjału i kupować piłkarzy to on nie potrafi. 