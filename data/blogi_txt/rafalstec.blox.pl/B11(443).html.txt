Takie wieczory rodzą nieśmiertelne skojarzeniowe zbitki. Przypuszczam, że ilekroć spojrzę jeszcze na dyszącą na nartach Justynę Kowalczyk, to będzie mi zarazem wyskakiwał przed oczy również Fabiański. Gdy Polka sunęła po srebro, nawydziwiał nasz piłkołap widowiskowo, lekko licząc na miarę Pucharu Narodów Afryki, i to na miarę Pucharu Narodów Afryki z tych przerażających momentów, w których czym prędzej chwytaliśmy za juju i bezgłośnie błagaliśmy, by tamtejsze piłkołapy wyrządziły sobie możliwie niewielką krzywdę. Zastanawiam się, czy to nie był najbardziej spektakularny - w spektakularności przynoszącej niesławę - pojedynczy popis polskiego emigranta w Lidze Mistrzów w ogóle. (Ktoś pamięta barwniejszy?) Nazwisko Fabiańskiego rozbłysnęło w tytułach gazet, agencji i portali wszystkich krajów świata, lingwistyczni odkrywcy mogą do upadłego studiować, jak gdzie nazywają bramkarskie klopsy, wystarczy wstukać nazwisko rodaka do google.news czy innego Twittera, a materiału badawczego wystarczy do końca kariery Justyny Kowalczyk. Co bardziej rozchichotani brytyjscy publicyści zaczynają już stawiać tezy o polskim bramkarstwie generalne, a jakie tezy stawiają, nietrudno zgadnąć, metafor o opokach tam nie szukajcie. Słowem, nabroił Fabiański być może nieodwracalnie. Zwłaszcza jeśli okaże się, że Arsenal nie awansuje do ćwierćfinału LM. Zwłaszcza że jego trenerowi słusznie zarzucają, że trzyma między słupkami ludzi niegodnych klubowych aspiracji nie z winy skromnego budżetu, lecz wskutek błędnych menedżerskich decyzji. Zwłaszcza że zdesperowany trener Wenger usiłował ratować się w ostatnim dniu transferowej zimy, próbując wyjąć ze Stoke Thomasa Sorensena. Zwłaszcza że Fabiański dorośleje nam w oczach, w Arsenalu rośnie od blisko trzech sezonów, w kwietniu skończy 25 lat, a przecież luksus bycia uważanym za perspektywicznego nie trwa wiecznie. Losy bramkarzy bywają pokręcone, przesądzać o ostatecznym upadku jednostek podupadłych nie wolno, ale napływa coraz więcej sygnałów skłaniających ku wnioskowi, że niesamowity czas naszych mija. Pal licho Jerzego Dudka, który wybrał doradzanie Casillasowi z ławki rezerwowych Realu Madryt, on swoje osiągnął. Wygląda na to, że marzeń nie spełnią trzej kadrowicze młodsi. Wielkim celem Boruca (lat 30) było wdarcie się do futbolowej elity elit - niestety, jego kariera obrała kierunek przeciwny, razem z całym Celtikiem zjechał nasz rodak w przeciętność, o jego transferze do mocniejszego klubu już się nawet nie plotkuje. Wielkim celem Kuszczaka było zapuszczenie korzeni w polu karnym Manchesteru - niestety, van der Sar okazuje się mieć tysiąc żyć, uparcie przedłuża kontrakt, a trener Ferguson nadal, mimo bardzo dobrych ostatnio występów Polaka, filtruje w poszukiwaniu bramkarza europejski rynek. Wreszcie wielkim celem Fabiańskiego było nieodwołalne wejście do bramki Arsenalu - niestety, zbyt często trzęsą mu się ręce, pomyłek nie unieważnia robinsonadami heroicznymi, a teraz grozi mu przypadłość w tym fachu niemal nieuleczalna, czyli bycie pośmiewiskiem. Jak zaczynasz wyglądać trybunom na klowna, jak trybuny zamierają za każdym razem, gdy zbliżasz się do piłki, to opanować drżenie dłoni jeszcze trudniej. Czasem warto się zebrać i poszukać lepszego życia gdzie indziej. Jest jeszcze - choć to zupełnie inna historia, tutaj już w ogóle nie chcę niczego przesądzać - niejaki Michał Miśkiewicz. Trenował w Milanie, kiedy byłem w tym klubie, nikt mi nawet nie zasugerował, że na San Siro wiążą z nim przyszłość, ostatnio wypchnęli go na wypożyczenie do Werony, ale w Chievo nie dochrapał się nawet ławki rezerwowych, cały sezon siedzi na niej 36-letni Lorenzo Squizzi. Nasz chłopak skończył w styczniu 21 lat, więc zapewne też zacznie dumać, co by wykombinować, żeby wreszcie zagrać jakiś mecz. Nie będziemy mieć bramkarza najwyższej światowej klasy? Czekamy na Wojtka Szczęsnego? Wyspiarze - i nie tylko oni - wyhamują z transferami, polska marka osłabła?  Na razie zanosi się przede wszystkim na to, że Fabiańskie i Kuszczaki osiądą w rezerwach lub zmienią posady na mniej prestiżowe, ale wszystkim mającym ochotę wepchnąć naszych bramkarzy do jednego wora z całą resztą okolicznych patałachów od kopania przypominam o drobiazgu - przeżyjemy niejedne igrzyska, zanim trenerowi Arsenalu czy Manchesteru strzeli do głowy, żeby pozwolić polskiemu piłkarzowi z pola dać całemu światu ubaw po uszy w ważnym meczu Ligi Mistrzów. 