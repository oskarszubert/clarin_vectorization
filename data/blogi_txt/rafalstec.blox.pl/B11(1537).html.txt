Pracuję nad obszernym podsumowaniem piłkarskiego roku 2009 do świątecznego wydania „Gazety Sport.pl” i przypadkiem natknąłem się na informację błahą (kto nie lubi błahych, niech się odklika), być może wielu wnikliwym fanom francuskiego lub hiszpańskiego piłki znaną, która mnie jednak, by tak rzec, poruszyła. Otóż niejaki Eric Abidal, bidula, nigdy nie strzelił gola. Ani jednego, przez całą karierę zawodowca. Owszem, to zaledwie obrońca, w dodatku obrońca niespecjalnie wyposażony w fantazję, fachura zdecydowanie od rozbijania zabawy. Ale mimo wszystko kopie już tę wredną piłkę profesjonalnie szmat czasu, we wrześniu stuknęła mu trzydziestka. Kopie głównie w wielkich klubach, ostrzeliwujących rywali na masową skalę - ostatnio w Lyonie i Barcelonie. Kopie ją też w bardzo mocnej reprezentacji Francji. Wykopał już Puchar Europy, srebro mundialu, mistrzostwa Ligue 1 i Primera Division oraz parę pomniejszych trofeów. Jak to w ogóle możliwe - zaliczyć blisko 300 gier i nie odpalić celnie ani razu, choćby przypadkiem, po rykoszecie od cudzej dupy!? Tak zupełnie nic ciapie nie wpadło? Kumpli w szatni nie ma, coby mu dali z jakiegoś karnego przyłożyć? I to niekoniecznie przy stanie 3:0. Skoro Abidal umiał - ten drobiażdżek zamierzałem skitrać do ostatniego akapitu, ale nie wytrzymałem psychicznie -  pokonać w serii jedenastek w finale mundialu jego bramkarską mość Gianluigiego Buffona, to chyba dałby radę piłkołapowi z Almerii czy innego Gijon? Podobne podarki już się w futbolu zdarzały, pewnie pamiętacie, jak przed kilkoma laty dobrzy koledzy z Chelsea zaciągnęli do kopnięcia z rzutu karnego innego Francuza, niejakiego Claude’a Makelele, który jest znany z tego, że zdobywa się na podania co najwyżej pięcio-sześciometrowe. Londyńczycy nic nie ryzykowali, zdobyli wcześniej mistrzostwo, nastroje było świąteczne. A defensywny pomocnik próbie podołał, choć dopiero po dobitce. Nawet Makelele jednak kilkanaście goli w życiu ustrzelił. Dlaczego nie Abidal? Gdybym wzorem Wojtka Orlińskiego prowadził rankingi od czapy, sporządziłbym Listę Uznanych Futbolistów Z Pola Po Trzydziestce, Którzy Strzelili Najmniej Goli. W domyśle - uzbierali dorobek zmierzający do zera. Pomożecie? Znacie jeszcze kogoś - pal licho nawet cezurę wiekową - o głośnym nazwisku, z porównywalnym CV, kto nigdy nie dokopał się do siatki? Ja na szybko i ze wsparciem Michała Szadkowskiego znalazłem tylko jednego abidalopodobnego delikwenta. Nazywał się Joe Shaw, też był lewym obrońcą, bramki nie wypocił pomimo rozegrania 326 meczów. Ale on skończył karierę niedługo po I wojnie światowej... PS Niestety, po kilku godzinach musiałem napisać erratę... 