Nie umiem nie kibicować brazylijskim siatkarzom. Nie wszyscy przepadają za wielkimi zwycięzcami, którzy w kółko potwierdzają swoją klasę. Nudzi ich nieuchronność i powtarzalność wyniku, ostudza letniość emocji wokół spektakli dążących do wiecznie tego samego rozwiązania. Ja nie potrzebuję oglądać, jak biją mistrzów. W każdym razie - prawdziwych mistrzów. Chorowałem na Michaela Jordana, Samprasa czy Zidane'a, zachorowałem też na trupę Bernardo Rezende, trenerskiego szamana z obłędem w spojrzeniu. Dosłownie - przysięgam, rozmawiałem z nim nie raz i nie dwa, widziałem ten obłęd z bliska, na własne oczy.Z irytacją śledziłem w ubiegłym roku eskalację konfliktu między selekcjonerem a zjawiskowym rozgrywającym Ricardo Garcią, który został usunięty z reprezentacji. Złościło mnie, że drużyna wszech czasów może się rozpaść z powodu zwykłej awantury o szmal. Niech zamkną epokę przyczyny naturalne - odejdzie trener, zgasną starzejące się gwiazdy, niech powali Brazylię mocniejszy przeciwnik, który również doczekał się wybitnych siatkarskich osobowości. Cokolwiek, byle nie samobójstwo gigantów.Miesiąc temu „Canarinhos” przestali być nietykalni. Po sześciu latach nienasyconego pochłaniania kolejnych trofeów wreszcie przegrali ważny turniej, finał Ligi Światowej w Rio de Janeiro. Padli pod naporem drużyny niezwykłej. Żadnej tam ścigającej ich od lat potęgi, żadnych wielkoludów z Rosji czy wyrafinowanych taktyków z Włoch. Dopadli Brazylię siatkarze z kraju, w którym zamiast zawodowej ligi istnieją tylko rozgrywki uniwersyteckie i który generalnie nie ma bladego pojęcia, kim są William Priddy czy David Lee. Dziennikarzy z USA na turniejach nie spotykam nigdy, w Pekinie zjechali się gromadnie do hali raz, bynajmniej nie ze względów sportowych. Przyciągnęła ich tragedia - zabójstwo teścia trenera Hugh McCutcheona. Poszukajcie sobie w sieci siatkarskich korespondencji z Pekinu. Zobaczycie, ile w nich błędów i naiwności.Amerykanie siatkarskich megagwiazd, poza Lloyem Ballem, ostatnio się nie dochowali. Od lat 80. nie zagrali choćby w finale imprezy rangi mistrzowskiej, w nie zawsze traktowanej serio przez czołówkę Lidze Światowej dwa razy wskoczyli na najniższy stopień podium. Dopiero miesiąc temu ją wygrali. Na sezon olimpijski umieją przygotować się perfekcyjnie, know-how amerykańskiego sportu opiera się na wyraźnym hierarchizowaniu celów i absolutnemu podporządkowaniu mniej ważnych najważniejszym.Choć na boisku widać przede wszystkim ducha zespołu i nawet nie tyle maksymalne wykorzystanie możliwości graczy, co wyszarpanie z ich wnętrza więcej, niż mają. Ich umiejętności się w reprezentacji nie sumują, lecz przez siebie mnożą, co nawiasem mówiąc dotyczy także kadry żeńskiej, też wciąż wysłuchującej, że wygrywać nie powinna, bo zawodniczki ma jakieś takie byle jakie.Amerykańscy siatkarze to przypadki szczególne. Dobrze wykształceni, zdolni w każdej chwili sprawdzić się poza sportem, rzucali dla niego najrozmaitsze zajęcia (mało brakowało, by Gabriel Gardner zakładał wraz z Sergeyem Brinem Google). Siatkówkę wybierali często bardzo późno. Clayton Stanley zajął się nią dopiero jako 18-latek, bo w jego szkole średniej nikt w nią nie grał. Wcześniej stał na bramce w zespole piłki wodnej i grywał w koszykówkę. Riley Salmon próbował jako nastolatek tenisa i baseballa, do odbijania piłki zabrał się na studiach. Miał 22 lata i pracował jako szef hurtownii General Electric, gdy łowca talentów zapytał go, czy nie spróbowałby zawodowej siatkówki we włoskim Livorno.Niebywałe, że zaczynając poważne granie tak późno, zdążyli Amerykanie dojść do mistrzostwa wystarczającego na olimpijski finał. Lloy Ball jest w tej grupie unikatem. - Kiedy miałem pięć lat, tata wyłożył podłogę w pokoju poduszkami i graliśmy jeden na jednego balonami. Potem powoli przenosiłem się na cięższe piłki i bardziej skomplikowaną grę - wspomina 36-letni rozgrywający. Bez niego, czterokrotnego olimpijczyka, Amerykanie chwały w Pekinie by nie osiągnęli. Dlatego ich ewentualny triumf - być może bardziej sensacyjny niż nam się zdaje - nie otworzy nowej ery. Nie tylko Ball dobija do końca kariery. Wszyscy najważniejsi gracze przekroczyli trzydziestkę, w całej olimpijskiej kadrze ledwie czterej zawodnicy urodzili się po 1980 roku.U Brazylijczyków to samo - gwiazdy po trzydziestce, ledwie czterej urodzeni po roku 1980. Ale oni zdobyli wszystko, ich wygłodniali rywale nic. Finalistów łączy tylko energetyczny styl i pasja do walki, dzięki którym boisko od pierwszej akcji skwierczy od emocji. To na pewno nie będzie nużąco-leniwe wyczekiwanie, aż chcący bić mistrza outsiderzy dostaną po głowach za zuchwałość. 