Piłkarze Realu pewnie unoszą się nad ziemią. Oni też, wreszcie. Nie dlatego, że nowy trener Juande Ramos zaordynował w Madrycie restrykcyjną dietę i codzienne ważenie, więc ubyło im do dwóch kilogramów na głowę. Wyniosła ich, jak przypuszczam, nieskończona euforia. W tydzień nadrobili do mianowanego już mistrzem lidera ligi hiszpańskiej pięć z dwunastu punktów straty; ów lider poniósł dołującą porażkę w derbach Barcelony; w dwóch meczach wbili rywalom dziesięć goli; wygrywają od dziewięciu kolejek; rozstrzelał się wyszydzany napastnik Klaas Jan Huntelaar, ściągnięty za ponad 20 mln euro; Raul Gonzalez zdystansował najskuteczniejszego w historii klubu Alfredo di Stefano; przeżywający niedawno lekki kryzys formy bramkarz Iker Casillas przestał puszczać bramki; nawet wygwizdywany przez własnych fanów Marcelo przeniósł się na nową pozycję i nabrał śmiałości. Trudno byłoby wymyśleć coś więcej, by morale Realu wypchnąć jeszcze wyżej. I to, co się dzieje, pachnie klimatami bajkowymi.Wygnany z Tottenhamu Juande Ramos zrehabilitował się błyskawicznie. Już nie jest pozującym na omnibusa patałachem, który w londyńskim klubie wtrącał się nawet do spraw stołówkowych i zaserwował mu najgorszy ligowy start w historii. Znów stał się wschodzącą gwiazdą swojego fachu, która z Sevillą w półtora roku zdobył pięć trofeów. (Tottenham, choć się od niego uwolnił, w ślimaczym tempie ucieka ze strefy spadkowej w lidze angielskiej). A my wszyscy przypomnieliśmy sobie tzw. starą piłkarską prawdę, że poza Fabio Capello nie istnieją trenerzy nieomylni, którym udaje się wszędzie.Ja przypominam sobie też grudniowe losowanie 1/8 finału Ligi Mistrzów. Pomyślałem wtedy - zeznaję z samobójczą szczerością, pokornie proszę o łagodny wymiar kary - że Real wraz z Liverpoolem tworzą (obok duetu  Villarreal - Panathinaikos) najbardziej nierówną parę, że wyspiarze będą bezwzględnie murowanym faworytem dwumeczu. Niezależnie od kontuzji, kartek, nawet osobistych dramatów - np. cichych dni w małżeństwie Benitezów.Dziś oczywiście pogląd zrewidowałem. Wciąż nie widzę w Realu faworyta, ale przyznaję mu co najmniej 49 procent szans na awans. W Liverpoolu grają piłkarze, którzy do wygrywania w Lidze Mistrzów wręcz przywykli, steruje nimi wybitny specjalista od pojedynczych wielkich meczów. Ich przywódcy - Steven Gerrard i Fernando Torres - podupadli na zdrowiu, a teraz wpadli na trupę inspirowaną przez trenera, który uwielbia krótkie pucharowe spięcia. Ramos jako jedyny od 1990 roku szkoleniowiec zdołał obronić europejskie trofeum.Zresztą Real zmartwychwstał - i w minionym tygodniu podniebowstąpił - w okolicznościach tak magicznych, że kibice mają prawo do myślenia magicznego. Dla zainteresowanych mam małą podpowiedź. Przecież najbardziej utytułowanym madryckim trenerem w nowożytnej historii klubu był również, jak Ramos, fachowiec zatrudniony tymczasowo. A wytrwał Vicente del Bosque na stanowisku dłużej niż ktokolwiek inny w ostatnich, bagatela, 35 latach... 