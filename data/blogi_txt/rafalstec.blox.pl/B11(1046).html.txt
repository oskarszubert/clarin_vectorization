Odpowiedzialny zawsze jest trener, ale piłkarze mają na boisku robić, co im każę. W drugiej połowie nie robili. Widocznie nie wszyscy zdążyli mnie poznać. Poznają we wtorek, gdy ogłoszę powołania na mecz z Fiorentiną. I nie chcę słyszeć o żadnym zmęczeniu Ligą Mistrzów. Zmęczony to bywa ojciec rodziny, który wraca do domu po 15 godzinach kiepsko opłacanej pracy - perorował rozjuszony trener Jose Mourinho po niedzielnym remisie Interu z Genoą.Dotrzymał słowa. Dzisiaj poinformował, że na jutrzejszy szlagier ligi włoskiej nie pojadą Adriano (nie dlatego, że znów baluje w dyskotekach, choć baluje) oraz Julio Cruz.Jeśli wierzyć doniesieniom z Włoch, ten ostatni zniewagi nie daruje. Jego konflikt z trenerem jest ponoć głębszy i Argentyńczyk nie planuje przedłużenia wygasającego w czerwcu kontraktu z klubem. Natychmiast rozeszły się pogłoski, że złożenie mu oferty rozważają dwaj giganci Serie A, Milan oraz Roma.Kto zagląda na tamtejsze boiska okazjonalnie i nie zwykł wpatrywać się w ślęczące przy boisku rezerwy, może nie rozumieć, o co tyle hałasu. Napastnik, który skończył właśnie 34 lata? Który od 2003 roku nie zdążył przebić się do podstawowej jedenastki Interu?Właśnie dlatego, że się nie przebił, zachciało mi się o nim napisać. Gdyby grał co tydzień i gdyby jego nazwisko znał każdy niedzielny kibic w Europie, byłby Julio Cruz najzwyczajniejszym jeszcze jednym rewelacyjnym argentyńskim łowcą goli. Wyjątkowym czyni go potulność, z jaką znosi nieustające ugniatanie ławki. On, snajper bezlitośnie regularny i niezawodny niezależnie od klasy przeciwnika oraz rangi meczu. Nie, wcale nie nabierał odwagi, gdy - to przypadłość wielu notorycznych rezerwowych - miał strzelać gole byle komu. Strzelał je każdemu, jeśli tylko dostąpił trenerskiej łaski. Bywał bohaterem w Lidze Mistrzów, przesądzał o zwycięstwach w derbach Mediolanu, Milanowi wtłoczył piłkę do bramki 10 sekund po wejściu na boisko. I nic, zawsze wracał między zmienników. Jego los zależał od pecha kolegów, musieli się rozchorować albo połamać. Inaczej zaczynał mecz na siedząco.Julio Cruz, doskonale grający głową 192-centymetrowy dryblas, to spełnienie marzeń trenerów futbolowych supermocarstw, którzy futbolistów światowej klasy potrzebują nawet na samym końcu ławki rezerwowych. Nie płacze, nie awanturuje się, nie skarży, nie obraża, nie szantażuje, choć właściwie nie wiadomo, dlaczego miałby pogodzić się z funkcją snajpera zaledwie zapasowego. Jego osiągi w Interze - 73 gole w 173 meczach - są imponujące. Oprócz Christiana Vieriego żaden z tłumu królewsko opłacanych napastników tego klubu nie wypracował w ostatnich latach choćby zbliżonych. I chyba żaden z wiecznych rezerwowych w największych europejskich klubach. Jeśli mnie pamięć nie zawodzi, ostatnim, który mógłby z nim konkurować, był przywoływany niedawno przez Michała Pola Ole Gunnar Solskjaer.A przecież trzeba by zanurzyć się w cyfry głębiej, by dojrzeć Cruza jeszcze większego. 173 występy? Brzmi całkiem okazale. Dopóki nie dasz nura w detale i nie przekonasz się, że połowę stanowią epizody trwające kwadrans albo i mniej.Wkrótce pewnie rzeczywiście będzie do wzięcia za darmo, bo nawet gdyby zawarł pokój z trenerem, to Mourinho odmładza podstarzałą kadrę Interu. Znacie w Lidze Mistrzów ławkę, do której by nie dorastał? 