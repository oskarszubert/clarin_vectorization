Czytelnicy matsabat i milanreal1 nalegają pod poprzednią notką, bym zamiast znęcania się nad Barceloną skrobnął coś o mistrzowskim Realu, wyrzucając mi zarazem, iż potraktowałem go w niedzielny wieczór niesprawiedliwie, okrajając przyczyny sukcesu do świetnego sezonu Ikera Casillasa. Normalnie unikam - w trosce o swoją równowagę psychiczną:-) - zamieniania bloga w koncert życzeń, ale tym razem chętnie odpowiadam, bo zarzut wydał mi się symptomatyczny dla pewnego popularnego wśród kibiców sposobu myślenia, który uważam za, oględnie mówiąc, kontrowersyjny.Po pierwsze - i najmniej ważne - niesprawiedliwość widziałbym raczej w sugerowaniu, jakobym przypisywał triumf w La Liga wyłącznie jednemu człowiekowi. W mojej notce nie ma nawet cienia podobnej sugestii – podczas nieco nużącego meczu z Osasuną postanowiłem wybrać gracza sezonu w Realu (taki urok bloga, coś wpada do łba, stuku-puku i napisane), a po zastanowieniu uznałem, że na wyróżnienie zasługuje Iker, że w rankingu tuż za nim umieściłbym Raula Gonzaleza i - mimo wszystko - Sergio Ramosa. Pozostali podfruwali okresowo: na starcie sezonu Sneijder i Robinho, potem Guti, na finiszu Higuain. Za to grupa wysoki pułap utrzymywała przez cały sezon, co dało Madrytowi ogromną przewagę nad rywalami.Rozumiem, że można mieć inną opinię, ale po co od razu wmawiać, że cały sukces sprowadzam do klasy Casillasa? (Choć ogromna liczba jego interwencji zdaje mi się znamienna, choć to niecodzienne, gdy bramkę mistrza kraju rywale ostrzeliwują tak intensywnie). Wolałbym poznać nazwisko gracza, który zdaniem polemistów bardziej zasługuje na miano bohatera mijającego sezonu. Chętnie poczytałbym pod spodem o takiej - solidnie uargumentowanej - kandydaturze :-)Podejrzewam, skąd wziął się instynktowny sprzeciw czytelników, deklarujących się jako fani Realu. Otóż wspomniany potoczny pogląd, którego nie podzielam, każe w mianowaniu najlepszym graczem bramkarza wyczuwać wotum nieufności dla klasy całej drużyny. Że niby facet między słupkami bywa gwiazdą tylko wtedy, gdy jupitery skierują na niego partnerzy, w domyśle partacze skazujący go na naprawianie ich błędów. Tym samym już mruknięcie po meczu, że X bronił znakomicie, brzmi jak ryknięcie, że jego kumple kopali byle jak. Nieprawda, nieprawda i po stokroć nieprawda: wielki bramkarz znaczy wielki bramkarz, to atut, nie powód do niepokoju. Jeśli za lidera Juventusu uznamy Gianluigiego Buffona, to nie znaczy, że podważamy klasę del Piero. Jeśli kilka lat temu Chelsea dopuszczała rywali pod swoje pole karne raz na godzinę, to Petr Cech mógł słusznie uchodzić za jednego z dwóch najświetniejszych wówczas golkiperów świata. (Niestety, muszę ten nawias otworzyć: akurat Real istotnie niejednokrotnie pozwalał napastnikom przeciwnika na podejrzanie wiele. Dlaczego żałuję, że tak rzadko - ktoś porachuje, ile razy? - zagrali ze sobą Ramos, Cannavaro, Pepe i Heinze. Ten kwartet sprawia naprawdę solidne wrażenie).A co do obszerniejszego kawałka o Realu, to was, żądnych wyłącznie fanfar fanów Madrytu, raczej by on nie usatysfakcjonował. Bo niezależnie od uznania dla drużyny Bernda Schustera, musiałbym zaznaczyć, że jednak pomogły jej zawirowania u wielu potęg Primera Division i, rzekłbym, dość osobliwy przebieg sezonu. Podobnie zresztą tłumaczę sobie graniczącą z eliminacjami Ligi Mistrzów pozycję Racingu Santander, który maszerował dziarsko i krokiem regularniejszym od konkurencji ze środka tabeli, ale kiedy przychodziło mu wykonać ruch bardziej zamaszysty - by pokonać faworyta pełną gębą - pary już nie wystarczało. Co dałbym pod rozwagę także najbardziej zapamiętałym - matsabat, milanreal1 czy vivalaespana:-) - wyznawcom „Los Merengues”. Dobrej nocy.PS Zapomniałem, a ktoś mi przypomniał: też jestem pod wrażeniem postępu Fernando Gago i całkowicie się zgadzam z prognozą, że może być z niego następne wcielenie nieodżałowanego Redondo. 