Zaordynowałem sobie odwyk od blogowania, niestety, nie uda się, wpadam na chwilę, bo właśnie przeczytałem, że w Angoli ostrzelany został autobus ze zmierzającą na Puchar Narodów Afryki reprezentacją Togo. Szczegółów jeszcze nie znamy - wiemy, że kierowca nie żyje, kilku piłkarzy odniosło rany (najbardziej znany Adebayor nietknięty), ci, z którymi udało się skontaktować opowiadają, że 20 minut leżeli przerażeni pod siedzeniami, gdy napastnicy pluli z broni maszynowej. Sam za kilka miesięcy lecę na mundial do RPA. Wiem, to inny kraj, nie chcę zabrzmieć jak typowy przedstawiciel „wyższej” cywilizacji uważający Afrykę za jedno gigantyczne siedlisko dzikusów i nie kłopotający się szukaniem na jej terytorium granic międzypaństwowych. Ale słyszałem niedawno od Wojtka Jagielskiego, jak zareagowali niektórzy taksówkarze w Johannesburgu na wprowadzenie w mieście transportu publicznego. Też ostrzałem. Autobusów. Wcześniej śledziłem, co się działo w trakcie Pucharu Konfederacji - rozegranego w RPA latem i postrzeganego jako próba generalna przed mundialem. Piłkarze Egiptu i Brazylii cieszyli się ze zwycięstw nad mistrzami świata Włochami krótko, bo w hotelu okazało się, że zostali obrabowani. A wypada nadmienić, że wszystkim uczestnikom turnieju organizatorzy zaoferowali specjalną eskortę. Okradziono też kilku korespondentów, reporter Reutersa opisywał w agencyjnych notkach, jak łapówkę wymuszali na nim umundurowani policjanci (zaczepili go bez powodu, żądali dolarów lub funtów, ostatecznie przyjęli randy). Ostatnio brytyjska prasa donosiła, że kadra Anglii ochronę rekrutuje pośród weteranów wojennych, którzy w CV mają służbę w Iraku i Afganistanie.  My z Michałem Polem jesteśmy spokojni. Zabarykadujemy się w „dobrej”, jak nam powiedziano, dzielnicy Johannesburga, w pensjonacie otoczonym drutem kolczastym pod wysokim napięciem, z żaluzjami antywłamanionymi w oknach i pilotem w rękach, którym będziemy wzywać - gdyby wymienione bariery padły - uzbrojoną po zęby pomoc. Ma nadciągnąć w trzy minuty. 