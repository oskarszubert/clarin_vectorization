1) W kwestii meczów towarzyskich rozgrywanych na neutralnym terenie, czyli w pustce, czuję bezradność. Jako widz. Wiem, że są niezbędne, ale tego się czasami zwyczajnie nie da  znieść. Skomlę w trakcie jak bite szczenię. 2) Gdy spoglądałem na drętwotę ofensywną Polaków, czułem, że wyrywają mi paznokcie, aż znieczulił mnie - ba, prawie w błogość wprawił - Robert Lewandowski. Pomysł, drybling, śmiałość, strzał - we wszystkim widzieliśmy klasę światową. Bundesliga mu służy, nawet próbowana drobnymi kęsami, częściej oglądana z rezerwy, nawet jeśli nasz rodak sporo pudłuje i niektórzy niedobrzy Niemcy z niego drwią. 22 lata, 30 meczów i 10 goli w reprezentacji - on naprawdę może ustanowić parę rekordów. 3) Janusz Gol zagrał przez 37 sekund. Odniósł mały sukcesik, piłka zdążyła mu nawet raz spaść na głowę. Doceniamy te przemyślane, taktyczne zmiany w sparingach... I jakie skuteczne! To był już szósty z rzędu mecz bez porażki! 4) Roger potruchtał trochę dłużej, niespełna kwadrans. Szkoda, że tak krótko, szkoda, że Smuda pożąda towarzyskich zwycięstw do zatracenia i zwleka ze zmianami. Jesienią ciągnął do Ameryki Niedzielana, by tam osadzić go w rezerwie na 160 ze 180 minut gierek z USA oraz Ekwadorem, teraz zaprosił do kadry naturalizowanego Brazylijczyka (przeszło rok na wygnaniu) i też wykazać mu się nie dał. Dowiedział się wszystkiego na treningach? Chciał, by w meczu drużyna przede wszystkim ćwiczyła schematy ofensywne? Ktoś jakieś wychwycił? 5) Niechęć do zmian kłuła w oczy tym mocniej, że jeszcze przed przerwą Jeleń bezgłośnie błagał, by go zabrać z boiska. To nie tyle Norwegowie go zakleszczyli, co on, najwyraźniej wciąż niewybudzony po kontuzji, nie starał się im uciec, najbezpieczniej czuł się chyba schowany za mosiężnymi skandynawskimi plecami. 6) Wojciech Szczęsny raz znakomicie piłkę wybił na róg, raz minął się z piłką przy dośrodkowaniu, stale źle wprowadzał piłkę do gry. Albo nie dokopywał do połowy, albo wykopywał na aut. 7) O reszcie obrony mi się nie chce, bo wiem, że Smuda wciąż czeka na Arboledę i Perquisa. Jeśli dołożymy do tego kurującego się Boenischa, który w kadrze ledwie zdążył zadebiutować, wyciągamy oczywisty wniosek, iż defensywę selekcjoner dopiero zacznie składać. Oby tylko w tej międzynarodówce bariera językowa szybko padła. 8) Norwegowie przywieźli do Hiszpanii drużynę świadomą swoich ograniczeń, z wyraźną tożsamością. Zorganizowaną i rzetelną w defensywie, dość prymitywną w ofensywie - choć ich proste środki przy większym zaangażowaniu w walkę mogą dawać przyzwoite efekty. 9) Jak się naszych zmusi, by przytrzymali dłużej piłkę, to się robi strasznie. Miejmy nadzieję, że na Euro 2012 zechcą nas oblegać, a my będziemy odpowiadać pojedynczymi, szybkimi pchnięciami. 10) Na koniec tradycyjnie składy. Podaję w stronniczym opakowaniu: Bramkarz Arsenalu - Lider Bundesligi, Lider Ligi Tureckiej, Piłkarz Serie A, Uczestnik Tegorocznej Ligi Mistrzów - Lider Bundesligi, Piłkarz Bundesligi, Uczestnik Tegorocznej Ligi Mistrzów, Który Właśnie Przeszedł Do Klubu Robiącego Furorę W Lidze Europejskiej - Lider Ligi Francuskiej, Uczestnik Tegorocznej Ligi Mistrzów, Lider Bundesligi. Może dałoby się z tego zbudować coś ładniejszego niż to wczorajsze? 