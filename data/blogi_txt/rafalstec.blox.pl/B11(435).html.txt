To będzie najbardziej szokujący transfer we współczesnym futbolu. Różne dziwa już widzieliśmy - w wąziutkiej elicie najlepiej zarabiających piłkarzy świata jest Argentyńczyk Dario Conca, któremu chińskie Guangzhou Evergrande (!) płaci 10,4 mln dolarów rocznie; złoty medalista mundialu Luis Felipe Scolari za niewiele lżejszy szmal zgodził się panować w lidze uzbeckiej jako trener Bunyodkoru Taszkient; zdobywca Złotej Piłki Fabio Cannavaro kończył karierę na rozpalonych trawach katarskich. Tyle że Dario Conca nie kopie najlepiej na planecie. Tyle że Scolari poniósł przed eskapadą do Azji bolesną klęskę w Chelsea. Tyle że Cannavaro dospacerowywał w Katarze do emerytury jako 36-latek. Samuel Eto’o to przypadek zupełnie innego kalibru. Jest w kwiecie wieku i świetnej formie, nie tylko ja uważam go za drapieżnika wśród grających obecnie napastników najbardziej niebezpiecznego, gdyby wyjechał np. do ligi angielskiej, bez wątpienia nastrzelałby tam kilkadziesiąt goli w sezonie, tak jak strzelał je na boiskach hiszpańskich i włoskich. A jednak zaakceptował propozycję Anży Machaczkała. Klubu, który stał się niedawno niewyobrażalnie bogaty (właściciel Sulejman Kerimow dysponuje majątkiem zbliżonym do majątku Silvio Berlusconiego), ale sportowo odstaje na razie nawet od europejskiej klasy średniej. Eto’o udaje się na dobrowolne wygnanie za gigantyczną pensję - 20 mln euro rocznie, teraz porozumieć się muszą tylko kluby. I prawdopodobnie im się uda, Inter Mediolan zaakceptuje oferowane przez dagestańskich parweniuszy 30 mln. Anży sprowadziło już Brazylijczyków Roberto Carlosa, Jucileia i Diego Tardellego, z PSV Eindhoven wyjęło węgierskiego pomocnika Balázsa Dzsudzsáka, od Chelsea odkupiło Jurija Żyrkowa, Milanowi próbowało podebrać Gennaro Gattuso, teraz zabiega o Elano z Santosu. Na Eto’o wyda - sumując koszt trzyletniego kontraktu, podatki i zapłatę dla Włochów - około 110 mln euro. Jeśli wziąć pod uwagę aktualną pozycję tego klubu w futbolowej hierarchii - w zeszłym sezonie jako beniaminek ligi rosyjskiej zajęło 11. miejsce, trzy punkty nad strefą spadkową - zbroi się on w tempie kosmicznym, znacznie szybszym niż inni szczęśliwcy, którym znienacka spadła z nieba fortuna - od Chelsea i Manchesteru City przez Paris Saint Germain po Malagę. I jest osobliwością pod wieloma względami. Ze względów bezpieczeństwa (czytaj: zagrożenie terrorystyczne) piłkarze trenują w Moskwie, a do położonej nad Morzem Kaspijskim Machaczkały latają tylko, by rozgrywać mecze u siebie, na niewielkim, 16-tysięcznym stadionie. Czyli nigdzie. Zwłaszcza z perspektywy najlepszego napastnika na świecie.﻿ 