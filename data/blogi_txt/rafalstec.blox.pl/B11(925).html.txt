Regularny gość mojego bloga podnosi kwestię, do której odniosę się tutaj, „nad kreską”, bo wydaje mi się fundamentalna dla dyskusji o korupcji w naszej piłce, bo narosły wokół niej grube nieporozumienia, bo wreszcie chciałbym ją raz na zawsze wyjaśnić i do niej nie wracać.Albiceleste10 zżyma się - nie on jeden - że „same tylko materiały prokuratorskie są uważane za dowód winy”, zgłaszając wątpliwości - jak rozumiem - czy Wydział Dyscypliny PZPN powinien wydawać werdykty, nie czekając na prawomocny wyrok sądu.Powinien. Więcej - musi. Prokuratura ściga konkretne osoby, które, jeśli udowodni im przestępstwo, poniosą odpowiedzialność karną. Oskarżeni wynajmą adwokatów i będą się obronić. Może się np. zdarzyć, że sąd będzie miał wątpliwości, czy korumpował X, czy jednak Y, mając zarazem pewność, że łapówka została przez kogoś z nich przekazana. I nie skaże żadnego z nich. Niewykluczone też, że jakieś wywołujące wątpliwości - już w innej sprawie - okoliczności zinterpretuje na korzyść oskarżonego, nie karząc go lub łagodząc wyrok. To oczywiście tylko dwa z zatrzęsienia potencjalnych scenariuszy, sale sądowe przeżyły mnóstwo procesów, w których prawie wszystkie poszlaki wskazywały na pewien przebieg wydarzeń, ale „prawie” zrobiło decydującą o werdykcie różnicę. (Tutaj „prawie” może ocalić człowieka, nie ratując zarazem klubu, o czym rozstrzyga już nie sąd powszechny, lecz WD PZPN).Wydział Dyscypliny, który rozstrzyga o losie zamieszanej w aferę drużyny, również analizuje materiały zebrane w toku śledztwa. Nie traktuje ich jako dowodów winy, lecz wyciąga własne wnioski i prowadzi własne postępowanie. Podejrzanym daje możliwość obrony, przesłuchując przedstawicieli klubu lub zwyczajnie słuchając ich wyjaśnień. A wyjaśnienia mogą podważyć prokuratorskie ustalenia lub przeciwnie, dodatkowo pogrążyć wyjaśniających. Na końcu procedury zapada wyrok - nie w oparciu o kodeks karny, lecz regulamin dyscyplinarny PZPN, który znajdziecie tutaj (są jeszcze inne przepisy, uchwały etc). A potem jeszcze ukaranym klubom przysługuje odwołanie do drugiej instancji - Trybunału Piłkarskiego.Podsumowując: sąd powszechny i Wydział Dyscypliny działają odrębnie, choć według tego samego schematu - oceniają zebrany materiał dowodowy i wysłuchują strony oskarżonej, po czym wydają wyrok. Tyle że kierują się zupełnie innymi przepisami, w tym zupełnie innym karomierzem. 