Za sześć godzin mam samolot do Stambułu, stamtąd polecę do Warszawy, finał olimpijskich kwalifikacji siatkarzy obejrzę już w polskiej telewizji (czyli, jak słyszałem, niewiele zobaczę). Wracam w nastroju melancholijnym, z uczuciem żalu po porażkach nieco osłodzonym przez urok Izmiru.Podśmiewałem się ostatnio z organizacyjnej tandety i ogólnego panującego tu rozgardiaszu, ale tubylców mimo wszystko nie zdołałem - jak zresztą podczas każdego poprzedniego pobytu w Turcji - nie polubić.Opowiem o piątku. Pojechaliśmy w grupce dziennikarzy do Efezu. Stoję w kawiarni z pożyczonym laptopem, bateria się niemal wyczerpała, od hotelu dzieli mnie kilkadziesiąt kilometrów, muszę pisać artykuł. Na migi tłumaczę problem. Moje wysiłki widzi Turek stojący na ulicy, wchodzi, łapie mnie za ramię, ciągnie do swojego sklepu z dywanami, wciska wtyczkę w gniazdko, każe siadać i pisać.Nie będę kłamał: łypię na niego podejrzliwie sądząc, że zaraz zażąda, bym z wdzięczności coś u niego kupił.Ale nie, wyraźną frajdę mu sprawia już to, że pomaga jakiemuś egzotycznemu typowi. Doprasza się jeszcze, żeby mógł mi przynieść herbatę. Protestuję, oczywiście bez skutku. Biegnie do pobliskiej kawiarni i wraca z pełnym kieliszkiem (herbatę piją tu w czymś najbliższym kieliszkowi, o popularnej u nas pojemności - na oko - 100 ml).W takich warunkach korespondencji nie pisałem jeszcze nigdy. Ostatnie teksty z Izmiru powstawały tutaj (fot. Kuba Atys):Jak już podładowałem baterię, weszliśmy do właściwego Efezu, czyli starożytnego miasta, którego resztki jakimś cudem przetrwały dwa tysiące lat. Siadam i kończę pisanie trochę onieśmielony - tutaj, może nawet na tym samym kamieniu, na którym i ja siedzę, niejaki Jan Ewangelista skrobał teksty dla losów świata jednak trochę ważniejsze. Podziwiam takie widoki...… i podsumowanie wypadu do Izmiru powoli zamienia mi się w logiczną całość. Porażki reprezentacji Polski, zniszczony przez serbskiego siatkarza laptop, dochodzące z kraju odgłosy ujadania polujących na głowę Lozano działaczy, ruiny tętniącego życiem kiedyś miasta, duch miejsca, w którym powstawała nowotestamentowa wizja apokalipsy… Wszystko się zgadza, cała ta wyprawa nie mogła się całkiem udać.Myślę o naszych siatkarzach, którzy wrócili do Polski dwa dni wcześniej. Oni do Efezu nie zajrzeli, tak jak i nie zajrzeli do setek innych fascynujących miejsc, choć zjeździli całą planetę. Juniorskie medale zdobywali w Bahrajnie i Iranie; na Ligę Światową latali wszędzie - od USA przez Wenezuelę po Australię i Chiny; mundiale przywiodły ich do Argentyny i Japonii; o Europie nie ma nawet co wspominać. Podczas turniejów czas wolny spędzają głównie w łóżkach, bo dla regeneracji sportowca odpoczynek i sen - dużo snu! - jest niezbędny.Nie sądzę, by wszyscy mieli ochotę szwendać się po Efezach, ale niektórzy ten paradoks na pewno dostrzegają - byli wszędzie, a jednocześnie nie byli nigdzie. Jeden z nich (chyba Piotr Gruszka) mówił mi kiedyś (chyba w japońskim Sendai), że stara się zapamiętywać różne fajne miejsca (chyba Australię wyróżnił), by po zakończeniu kariery zabrać tam rodzinę.Sportowa podróż życia dopiero jednak przed nim. A raczej - przed nimi. Jeśli latem dolecą do Pekinu, jeśli tam dopną swego medalowego celu, wreszcie będą mogli z czystym sumieniem zacząć myśleć o prawdziwym zwiedzaniu.PS A ja obiecuję skończyć już z tym ekshibicjonizmem i wywalaniem tu zdjęć własnej gęby. Ostatni raz mnie podkusiło - to przez wyjazdowy nastrój i obietnicę złożoną Turkowi od dywanów, że umieszczę fotkę z jego sklepu w sieci... 