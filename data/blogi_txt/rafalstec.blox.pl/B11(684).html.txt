Dość ściemniania. „Dlaczego musimy sprzedać Kakę” - wielkimi wołami tytułuje zeznania prezesa Milanu „La Gazzetta dello Sport”. Adriano Galliani jeszcze wczoraj udawał, że leży na plaży, choć negocjował w Madrycie z nowym szefem Realu Florentino Perez. Dziś tłumaczy, że klub przegrywa z realiami ekonomicznymi. Ubiegły rok zakończył gigantyczną stratą, przez cały bieżący sezon piłkarze latali na poniżające dla wielkiej firmy, półcyrkowe występy - pokazowe sparingi na Węgrzech, w Katarze, Szkocji czy Niemczech - by ciułać milion euro do miliona i drobinkami łatać budżet. Wszystko z braku awansu do złotodajnej Ligi Mistrzów. Zimą Milan nie wziął od parweniuszy z Manchesteru City ponad 100 mln euro, bo do przeciętnego klubu nie chciał iść sam Kaka. Przenosiny do Madrytu - już za około 70 mln - Brazylijczyk zniesie bez rozdzierającego bólu. Ma tam powstać wielka drużyna, być jej fundamentem to inspirujące sportowe wyzwanie. (Choć piłkarz ostatniego słowa nie powiedział, a Berlusconi przysięga, że decyzja należy do niego i tylko do niego). Wraz z oficjalną prezentacją Kaki w Realu runie imperialna siła rażenia nowoczesnego Milanu. Odkąd przejął go blisko ćwierć wieku temu Silvio Berlusconi, klub nigdy nie oddał swej największej gwiazdy w kwiecie wieku i szczycie możliwości. Przeciwnie, podbierał je konkurencji. Coś na San Siro pękło, coś się skończyło. Galliani od lat porusza się z eskortą, teraz powinien rozważyć zejście do zabunkrowanego podziemia. W Ameryce upada General Motors, fanom rossonerich w tydzień wali się świat - tracą swój symbol (Maldiniego), przywódcę (trener Ancelotti) i futbolowego półboga (Kakę). „La Gazzetta” opłakuje wręcz koniec epoki. Obwieszcza schyłek świetności najmocniejszej w świecie ligi włoskiej, która - cytuję jej poetykę - przesiada się do wagonu drugiej klasy, w sąsiedztwo francuskiej i niemieckiej. W pierwszej klasie byczą się Anglicy i Hiszpanie. Przyczyny kryzysu - nie mającego związku z globalną zapaścią gospodarczą - Włosi przeżuwali już wielokrotnie, do mdłości. Skandale korupcyjne; archaiczne i należące do miast stadiony; kibolski bandytyzm; wysokie opodatkowanie pensji piłkarzy, które uprzywilejowuje zagraniczną konkurencję. Serie A utraciła powab, odpływ gwiazd trwał od lat. Dziś problem nie rozbija się już tylko o pieniądze. Jasno do zrozumienia, że chciałby sobie pójść precz, dał również Zlatan Ibrahimovic. Napastnik wciąż arcybogatego - dzięki szczodrości Massimo Morattiego - Interu Mediolan wymarzył sobie Barcelonę, publicznie zachwyca się pięknem jej gry, która uwodzi go stylem, jak się wyraził, z przyszłości. Wskazał nawet rok, z którego pochodzi - 2015. I niewykluczone, że do transferu dojdzie, że Katalończycy częściowo zapłacą gotówką, a częściowo żywym towarem w osobie Samuela Eto'o, nawet jeśli właściciel Interu dysponuje nieskończonymi zasobami perswazyjnymi w kolorach euro. Większy od Kaki w lidze jest tylko Ibrahimovic, król strzelców i bezdyskusyjnie najjaśniejsza gwiazda Serie A. Paradoks polega na tym, że nikt na świecie - ani bohaterowie Premier League, ani Primera Division - nie zarabia więcej niż szwedzki wirtuoz. Ibrahimovicia nie napędza chciwość, lecz ambicje czysto sportowe. On chyba zwyczajnie stracił wiarę, że z Interem zdoła kiedykolwiek poszaleć w Lidze Mistrzów. 