Andrzej Olejniczak przestał być szefem działu sportowego „Gazety”. Czytelnikom niewiele to powie, ale my, byli już podwładni, poczuliśmy, że kończy się epoka. I to nie ze względu na jego staż - imponujący, Andrzej kierował działem od 1994 roku. Osobiście jestem mu winien dośmiertną wdzięczność za to, że nie wylał mnie z pracy. Kiedy w listopadzie 1998 roku, po wygraniu konkursu na dziennikarza działu sportowego „Gazety”, wchodziłem do redakcji, wnosiłem ze sobą determinację, żeby przy pierwszej okazji uciec. Sportem pasjonowałem się od zawsze, ale nie sądziłem, by pisaniem o nim warto było zajmować się na poważnie. Planowałem prędką ewakuację do działu kulturalnego. Minął rok, fotoreporter Kuba Atys stanął obok Olejniczaka, a ten wskazał na mnie i westchnął: „Stec to moja największa pomyłka”. Gdyby mnie wówczas wyrzucił, miałby rację. Na szczęście nie wyrzucił, lecz pomógł stopniowo dojrzeć do oczywistego dziś wniosku, że bycie dziennikarzem od sportu może być inspirujące. Zaczął mnie wysyłać na mundiale i igrzyska; pozwolił podglądać zza pleców, jak się redaguje; pewnego dnia rozkazał pisać felietony; wymyślił świetną nazwę dla stałej rubryki („A jednak się kręci”, przeszczepiłem ją później na blog) i zatrzęsienie tytułów do tekstów. Mój ulubiony to „Antek policmajster” - do akapitów o trenerze Piechniczku, który nie zezwalał ligowym prezesom zatrudniać trenerów bez licencji. Andrzej wymyślał nam tytuły, wymyślał tematy, pod którymi podpisywali się inni, wymyślał niezapomniane okładki „Gazety Sport” (kultowi „Piłkarze do zupy”, o kopaczach, którzy przerżnęli mundial w kompromitującym stylu, ale i obłowili się na reklamach zupek w proszku), pilnował, byśmy konsekwentnie trzymali się na łamach głównych wątków, które postrzegaliśmy jako misyjne - od prania działaczowskich mózgów, by importowali zagraniczną myśl szkoleniową, przez tępienie ich rujnującej nasz sport niekompetencji, po wojnę z korupcją w futbolu. To on był współautorem przełomowego wywiadu, w którym Piotr Dziurowicz wyśpiewał (prawie) wszystko o procederze trwającym dziesięciolecia. Razem zmienialiśmy rzeczywistość, wpływaliśmy na cały polski sport. Od swoich ludzi oczekuje przede wszystkim pasji, entuzjazmu, fascynacji sportem. Wie, że wtedy wciągające artykuły piszą się same. Nie znosi, gdy ktoś widzi w dziennikarstwie zawód jak każdy. „Nie jesteś urzędnikiem poczty” - mówi. Taki niewdzięczny los redaktorów, że nawet wybitni pozostają anonimowi. Niezasłużenie, co niniejszym na swoją skromną, blogową miarę próbowałem zmienić. Dzięki, Andrzej.﻿ 