Już nawet w „La Gazzetta dello Sport” czytam, że swoje siatkarskie reprezentacje chciałyby powierzyć Raulowi Lozano federacje hiszpańska i bułgarska. Dlatego zadzwoniłem do Sofii, do redakcji - dziennika „24 godziny” - by wypytać, co i jak. W dziale sportowym usłyszałem, że owszem, Bułgarzy są pod wrażeniem jego pracy z Polakami i poważnie rozważają jego kandydaturę.Odstrasza ich cena - Lozano jest drogi. W PZPS zarabia(ł), biorąc pod uwagę wszystkie premie, blisko 180 tys. euro rocznie (podstawowa pensja to 100 tys.), od Bułgarów chciałby ponoć jeszcze więcej, tymczasem dotychczasowy selekcjoner Martin Stojew dostawał około 4 tys. euro miesięcznie. Co uświadamia, jakim dobrobytem obrosła nasza siatkówka. Bułgarzy również należą do ścisłej światowej czołówki, ale do hal nie zagonili ani kibicowskich tłumów, ani hojnych sponsorów.Dlatego moi rozmówcy nie wykluczają, że zwycięży opcja swojska i tamtejszą kadrę obejmie Radostin Stojczew. On również ucieleśnia olbrzymią różnicę między siatkówką naszą a bułgarską. Z Itas Diatec Trentino zdobył właśnie mistrzostwo Włoch, wcześniej zbierał doświadczenia w lidze rosyjskiej. Jest fachowcem z okazałym międzynarodowym dorobkiem, choć nie dobił na razie nawet do czterdziestki i karierę trenerską dopiero rozpoczyna.My polskojęzycznej odpowiedzi - wagę kwestii lingwistycznej podnosi prezes PZPS - na Stojczewa nie mamy. Mamy za to pękającą kasę, która wręcz odbiera związkowi prawo do ewentualnej pomyłki wywołanej nominacją zbyt lekkomyślną i przeciętną. Przykro byłoby oglądać naszych siatkarzy, którzy wpadają na Kazijskich z Nikołowami i dostają po głowach, bo tym razem to rywale będą mieli po swojej stronie Lozano.Za kadencji Argentyńczyka Polacy zagrali z dysponującymi zbliżonym sportowym potencjałem Bułgarami osiem meczów. Wygrali siedem. 