Na początku drugiego seta półfinału Ligi Mistrzów Clayton Stanley przewrócił serwisem Piotra Gruszkę i siatkarz Skry Bełchatów usiadł na ławce. Kiedy z wściekłej bezradności kopnął butelkę z wodą, uznałem, że mecz się skończył. Przeciwnicy z Dynama Kazań zdawali się nawet nie skakać, lecz lekko podnosić na palcach, by blokować gospodarzy. Dlatego wszystko, co zdarzyło się potem - doprowadzenie do remisu, emocjonujący tie- break, porażka po walce do końca - przyjmowałem już jak kompletnie niespodziewany prezent. I nawet ostateczne niepowodzenie było znieść jakoś łatwiej.Zapadł mi w pamięć tamten incydent, bo Gruszce tego popołudnia nie wychodziło nic, a trener mistrzów Polski nie za bardzo miał alternatywę. Obaj rezerwowi przyjmujący - Bąkiewicz i Stelmach - są siatkarzami o predyspozycjach raczej defensywnych niż ofensywnych (drugi ze względu na wiek) niezdolnymi do intensywnego zbijania w dłuższym okresie. Co drużynę, nawet jeśli w odbiorze grają dobrze, jednak jakoś ogranicza.Dla jasności: w żadnym razie nie obwiniam Bąkiewicza (Stelmach nie grał) za porażkę, nie ma ku powodów. Myślę raczej globalnie i - spoglądając w przyszłość - o klubie mierzącym w najcenniejsze europejskie trofeum. Na szczycie o wynikach przesądzają detale - sięgające obsady ostatniego miejsca pośród rezerwowych - a ja zastanawiam się, czy i kiedy polski klub będzie stać na triumf w Lidze Mistrzów.Teraz osiągnęli w Łodzi bardzo ładny wynik, zwycięstwa nad Sisleyem Treviso nie sposób nie docenić, ale dziką radość z historycznego, trzeciego miejsca wypada pozostawić kibicom. Jeśli analizować sytuację na chłodno, Skra odniosła sukces tyleż sportowy, co organizacyjny, bo gospodarzowi turnieju finałowego wystarczyło przejść pierwszą rundę, by bić się o podium. Dopiero następny teraz postęp oznaczałby skok wręcz księżycowy - wejście na szczyt oznacza detronizację klubów włoskich i rosyjskich, tymczasem pierwsze konkurują w niezwykle mocnej lidze, do której przyciągają ich ambicje sportowe oraz pieniądze, a drugie działają w świecie ekonomicznego absurdu, co pozwala im oferować milionowe kontrakty gwiazdom, choć liga nie cieszy się - jak w Polsce - zawrotną popularnością.Skra oraz inne polskie kluby rosną w siłę, ale najwybitniejszych obcokrajowców wciąż nie kaperują. Nawet Dynamo Kazań, mistrz arcybogatej w talenty Rosji, potrzebował małego zaciągu z USA (notabene Stanley ze swoim prostolinijnym, nazwijmy go, stylem gry zrósł się z drużyną idealnie, nawet jeśli nie mamy pewności, czy zajrzał już we wszystkie zakamarki rosyjskiej duszy). Do nas przyjechał jak dotąd tylko jeden niekwestionowany gwiazdor w wieku przedemerytalnym - Stephane Antiga. To mało. Gdyby bełchatowianie mieli Antigów dwóch, gdyby im udało się pozyskać rozgrywającego z samego topu, można by jeszcze śmielej mierzyć w triumf nad Rosjanami. Tyle że to rywalizacja w pewnym sensie nieuczciwa, z konkurencją o uprzywilejowanej pozycji na rynku - karmiona przez kapitał oligarchów siatkówka ze Wschodu na dobrą sprawę nie musi przynosić żadnych zysków. Co zrekompenować sobie można tylko skutecznym skautingiem i wyławianiem świetnych graczy o mniej znanych nazwiskach.Skrze będzie tym trudniej, że osiągnęła pułap absolutnego hegemona w Polsce, na którym potrzeba niewiele, by poczuć niedosyt. Na mistrzostwo PLS siatkarze są wręcz skazani, niepowodzenie byłoby nieszczęściem, tak jak mocno zaboleć ich musiało niepowodzenie w walce o krajowy puchar. A w następnym sezonie do pełnej satysfakcji potrzeba będzie co najmniej ponownego szturmu na podium Ligi Mistrzów - ustawione znacznie wyżej, bo gospodarzem będzie miasto spoza Polski. 