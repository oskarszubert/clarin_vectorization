Ani grama tłuszczu. On jest w formie! - tak prezes Milanu Adriano Galliani relacjonował, co zobaczył na poniedziałkowym spotkaniu w Barcelonie, podczas którego Ronaldinho podniósł koszulkę, by pokazać, że odzyskał brzuch wyczynowego sportowca. Brazylijczyk przebył długą drogę. Niespełna trzy lata temu owacją na stojąco jego popisy fetowała publiczność - nadludzko wymagająca oraz wroga katalońskiej drużynie, poprzednio doceniła tak Diego Maradonę - na stadionie Realu Madryt, kiedy w wygranym 3:0 szlagierze ligi hiszpańskiej strzelał dwa gole. Teraz wszyscy chcą się przede wszystkim upewnić, czy znad pasa nie zwisa mu już budyniowata narośl, którą wyhodował w dyskotekach i nad kuflem z piwem.Skalę upadku oddaje sama historia transferu. Najlepszego piłkarza świata w plebiscycie FIFA w latach 2004 i 2005 nie opadła chmara wysłanników z potężnych klubów. Przeciwnie, jedyną ofertę w pełni satysfakcjonującą Barcelonę złożył Manchester City, czyli przeciętna drużyna ligi angielskiej, która mistrzem kraju była ostatnio 40 lat temu, a od 1976 roku nie zdobyła w ogóle żadnego trofeum. Wyspiarze oferowali 32 mln euro. Ronaldinho szantażował klub, by zmusić go do przyjęcia oferty z Milanu - niższej, lecz atrakcyjniejszej sportowo. Sam też zrzekł się wielu roszczeń. Zrezygnował z 15-procentowej prowizji od transferowej kwoty odstępnego, przyjął też 6,5 mln euro rocznej pensji zamiast 12 mln proponowanych przez Manchester City. Barcelona ostatecznie otrzyma za Brazylijczyka 21 mln. A zarazem straci kolejnego marnotrawnego syna z długiej listy wielkich futbolistów, którzy na Camp Nou przeżywali niezapomniane chwile chwały, by opuszczać dumę Katalonii w kiepskim nastroju. Na smutno lub w atmosferze skandalu kończyli tam karierę: Rivaldo, Figo, Ronaldo, Romario, Schuster, Maradona.Dziś nie wiadomo, czy całą operację obwołać majstersztykiem szefów Milanu, czy nacisk kłaść na finansowy niedowład Serie A, który skłania ją do brania każdej megagwiazdy chętnej do przeprowadzki na Półwysep Apeniński. Jeśli przymknąć oko na najbliższą przeszłość, Włosi wykonali posunięcie doskonałe - po okazyjnej cenie podebrali konkurencji wybitnego gracza w kwiecie wieku (28 lat), wykorzystując jego konflikt z dotychczasowym pracodawcą. Jeśli wnikliwie zaanalizować kontekst, nasuwają się wątpliwości.Ronaldinho wpadł w pułapkę, którą współczesny futbol i latynoska mentalność zastawiają na wielu brazylijskich gwiazdorów. Kiedy wspiął się na szczyt, słodkie życie przedłożył nad pasję do futbolu, od piłki odciągała go też machina marketingowa obudowująca sportowy sukces. Nocami balował, za dnia opuszczał co drugi trening, by kręcić reklamowe spoty. Poza boiskiem zarabiał zresztą więcej niż na nim, co u globalnych megagwiazd staje się powoli normą. Nawet koledzy z drużyny nie wytrzymali i zaczęli mu publicznie wypominać, że się obija. Samuel Eto'o stwierdził wręcz swego czasu, że Brazylijczyk raczy wpadać na ledwie osiem z 50 treningów. Casus coraz grubszego, coraz mniej energicznego i coraz częściej leczącego kontuzje Ronaldinho zatruł drużynę zwycięzców Ligi Mistrzów sprzed dwóch lat, która z tygodnia na tydzień grała słabiej i minionej wiosny nie zdobyła nawet wicemistrzostwa Hiszpanii. A gwiazdor się bawił:Milan ryzykuje. Zanim trener Carlo Ancelotti zacznie się zastanawiać, czy Brazylijczyk jest w piłkarskiej formie uprawniającej do gry w Serie A, będzie musiał odzyskać jego walory atletyczne i motoryczne. Ronaldinho ostatnio ćwiczył sam, ponoć podczas pobytu w ojczyźnie narzucił sobie rygor trzech solidnych treningów dziennie, dlatego mógł pochwalić się Gallianiemu płaskim brzuchem. Ale to dopiero początek. Rossoneri znów muszą zawierzyć mitycznej już potędze MilanLabu, który dzięki głowom wybitnych specjalistów od przygotowania fizycznego i wysokiej technologii potrafi przefiltrować każdy centymetr sześcienny ludzkiego organizmu, by znaleźć optymalne metody na podniesienie jego możliwości.Przed wyzwaniem staje też Ancelotti. Gdyby nie jego zdolność do panowania nad wybujałym ego gwiazd, fani Milanu mieliby prawo popaść w panikę. Clarence Seedorf - znacząca, wielkogębna osobistość na San Siro - już wiele tygodni temu podważał sensowność pozyskania Brazylijczyka. I zapowiedział, że nie zrzeknie się numeru „10” na koszulce. Czym skomplikowałby być może pozasportowe interesy Ronaldinho, który reklamuje produkty firmy Nike sygnowane symbolem „R10”. (Dzisiaj wypowiada się już powściągliwie i zapewnia o entuzjazmie wywołanym transferem znakomitego gracza).Milan od dawna masowo ściąga piłkarzy „Canarinhos” i jak dotąd potrafił brazylijską minispołeczność trzymać w ryzach. Ronaldinho chyba wyczuwa - albo został poinstruowany - czego się od niego oczekuje, bo obiecuje nowym kibicom „nie tylko technikę, ale mnóstwo pracy i poświęcenia”. Jeśli dotrzyma słowa, ma szansę okazać się transferem doskonałym (o powodach sportowych pisałem w kwietniu tutaj). Pozostaje pytanie, czy dotrzyma, czy skończy marnie jak Rivaldo i Ronaldo. Pytanie dzisiaj absolutnie bez odpowiedzi, dlatego transfer lata 2008 najbardziej frapujący mamy już prawdopodobnie za sobą.A jeszcze niespełna półtora roku temu Ronaldinho odstawiał takie numery: 