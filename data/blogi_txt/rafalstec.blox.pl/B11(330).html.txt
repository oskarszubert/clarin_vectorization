Niknący ostatnio w oczach Milan - piłkarzy kupujący tylko w promocji, skupiony na uwalnianiu się od gigantycznego płacowego balastu - tego lata wciąż charczał jak konające zwierzę. Fani urządzali gwałtowne protesty, czuli się oszukani, gdy szefowie klubu wmawiali im, że drużynę ożywią transfery Yepesa, Papasthopoulosa lub Amelii, czyli kandydatów na rezerwowych. Jeszcze w zeszłym tygodniu rossoneri znów uchodzili za wielkich przegranych wakacyjnej sesji transferowej. Aż nagle, niemal z dnia na dzień, dopadli Zlatana Ibrahimovicia oraz Robinho. I teraz uchodzą, przynajmniej zdaniem Włochów, za wielkich zwycięzców. Ich cała tegoroczna kampania transferowa wygląda na wyjętą z fantazji Silvio Berlusconiego. Właściciel klubu spogląda na boisko z nieco dziecięcą naiwnością, a zarazem uważa się za wytrawnego znawcę futbolu i trenerom wydaje wręcz rozkazy - np. zawsze chce widzieć w składzie dwóch napastników, bo ofensywny styl utożsamia z ich liczbą, a Milanu wyrzekającego się ofensywnego stylu by nie zniósł. I oto włoski premier dostał to, czego pożądał. Obronę mediolańczycy próbowali jako tako załatać, atak spektakularnie wystroić. Upolowali duet zdolny porywać tłumy - statycznego akrobatę Ibrahimovicia, który wykonuje pojedyncze czarodziejskie ruchy i zachwyca niezwykłymi golami oraz asystami, oraz dynamicznego dryblera Robinho, który wywija lewą stopą bez ustanku i zachwyca slalomami między zbaraniałymi obrońcami. Styl mają całkowicie odmienny, łączy ich tylko upodobanie do traktowania piłki piętą. Berlusconi oczekuje też, że jego klub w czasach ogólnej recesji - nie tylko futbolowej - wzniesie się na szczyty biznesowej efektywności. Obracamy w palcach każde euro, nie gubimy ani monety, w razie potrzeby odgrywamy patologicznych skąpców. Oba hitowe transfery doskonale wpisują się i w tę strategię, obaj piłkarze przyszli za cenę stanowiącą ułamek ich rynkowej wartości. Wreszcie Berlusconi co chwilę zaznacza, że w Milanie chce mieć markę prawdziwie globalną, poruszającą nawet wyobraźnię ludów mieszkających na antypodach San Siro. I znów mamy strzał w dziesiątkę - gasnący ostatnio klub odzyskał medialny blask, znów zajął międzynarodową uwagę, otworzyły się przed nim nowe możliwości marketingowe. Co łączy się też z planowanym osiągnięciem maksymalnej wydajności ekonomicznej. Oszołomieni Włosi już obwieścili, że przed mierzącym w szósty tytuł z rzędu Interem - jego kadra niemal nie drgnęła - stanął poważny konkurent. Ja na razie dostrzegam przede wszystkim wielkie wyzwanie dla Massimo Allegriego. W jego ręce wpadł ofensywny kwartet, który talentem mógłby mierzyć się z barcelońskimi skrzatami - Messi, Villa, Iniesta, Xavi. Tyle że młodziutki trener musi zmierzyć się z dylematem, czy Fantastyczną Czwórkę z Mediolanu - Pato, Ibrahimovicia, Ronaldinho, Robinho - w ogóle próbować upchnąć naraz w drużynie. Kibic Berlusconi wątpliwości pewnie nie ma, fachowiec Allegri wie, że zgraja kuglarzy z przodu wymaga stalowej tarczy z tyłu. Tymczasem za mediolańskimi kuglarzami dreptać będą leciwi pomocnicy (Pirlo, Ambrosini, ewentualnie Seedorf, Gattuso bądź jedyny młodszy w tym gronie Flamini), za którymi schowa się przeciętna defensywa - ze słabymi bokami i płytką rezerwą. A rzut oka na ławkę ujawni deficyt zmienników dla gwiazd - odeszli Huntelaar i Borriello (może okazać się bezcennym wzmocnieniem dla Romy), pośród snajperów ostał się tylko 37-letni Inzaghi. Co więcej, Allegri musiałby szybko przestrajać drużynę z planowanego ustawienia 4-3-3 na 4-2-3-1. To cena za ściąganie kluczowych graczy w trybie niemal awaryjnym, już po rozpoczęciu sezonu. A jeśli trener mediolańczyków postanowi w każdym meczu zsyłać jedną z gwiazd na ławkę rezerwowych - by zmieścić na boisku trzech pomocników - kłopotów nie musi mu ubyć. Milan swoich gwiazdorów rywalom nie wydziera, lecz przyjmuje wypychanych. Bierze piłkarzy, by tak rzec, kontrowersyjnych. Ludzi po przejściach, o rozdętym ego, wywołujących skandale, źle się prowadzących. O Boatengu pisałem w trakcie mundialu: „Lubił się popisywać, wzbudzać aplauz tłumu, trenerzy zarzucali mu, że jeśli chce wielkiej kariery, musi uciec ze świata fantazji. Jako 17-latek debiutuje w Bundeslidze, rok później rzuca się z pięściami na trenera. Kłopoty sprawia od zawsze, ucieleśnia tezę, że można wyciągnąć chłopaka z getta, ale nie można wyciągnąć getta z jego głowy. Klub wysyła go do szkoły, a piłkarz naśmiewa się z nauczycieli, że jeżdżą gorszymi samochodami. Kiedy w Tottenhamie, do którego przeszedł za blisko 8 mln euro, ląduje na ławce rezerwowych, popada w depresję. Noce spędza w dyskotekach, dni w sklepach i salonach samochodowych. W tydzień kupuje lamborghini, hummera i cadillaca. W szafach trzyma 200 czapek, 160 par butów i 20 kurtek, pokrywa skórę 13 tatuażami (biceps ozdobił mapą Afryki i Ghany). - Trwoniłem wielkie pieniądze, trenować mi się nie chciało - opowiada. Wraca do Niemiec, ale w Borussii Dortmund wytrwa tylko pół roku. Choć uchodzi za wspaniały talent, zostaje usunięty z młodzieżówki (spóźnia się dwie godziny na wieczorną zbiórkę), powołań do dorosłej kadry nie dostaje. Postanawia grać dla Ghany. Choć nigdy jej nawet nie odwiedził, w maju zdobywa paszport. Wybitny przed laty piłkarz Horst Hrubesch zna obu braci. - Jerome wie, jak żyć, akceptuje konieczność zawierania kompromisów. Kevin kompromisu nie uznaje, zawsze idzie na całość - mówił gazecie „Die Zeit”. Przywołuję tamten artykuł, bo Boateng wciąż jest mniej znany. O wybrykach Robinho - lubi strajkować i żądać podwyżki, w Santosie wymuszał transfer do Realu, w Realu wymuszał transfer do Premier League, z Manchesteru City uciekł z powrotem do ligi brazylijskiej etc - wszyscy wiedzą wszystko, podobnie jak o dąsach induwidualisty Ibrahimovicia. Ten ostatni mecze w Serie A wygrywał w pojedynkę, trzymanie się dewizy „kopnij do Zlatana” zastępowała niekiedy całą taktykę drużyny. Szwedzki napastnik, Pato, Robinho oraz Ronaldinho to gracze o umiejętnościach na poziomie zdobywców Złotej Piłki, klasą nie ustępują im też Pirlo czy Seedorf. Milan zebrał tyle talentu, ile głów wyładowanych megalomanią, kipiących do emocji, naznaczonych szaleństwem. Przecież nie wspomnieliśmy jeszcze o Gattuso, który z trudem znosi ugniatanie ławki rezerwowych, ale jeśli sam nie zechce odejść, nikt go nie wyrzuci - z San Siro żywych legend się nie wykopuje. A nad trenerem będzie stał namolny właściciel klubu, którego nikt nie przekona, że Ronaldinho wygodniej czuje się lewym skrzydle niż środku boiska, tuż za napastnikiem.  Allegri musi okazać się charyzmatycznym, wybitnym specjalistą od zarządzania ludźmi, by zwyciężyć. To pierwszy od czasów Arrigo Sacchiego trener, który objął Milan, choć z klubem nie łączy go nic. Jego poprzednik, zanim przeszedł do historii futbolu, też przyszedł znikąd i też musiał zapanować nad plejadą wielkich osobowości. Osobowości, które trudno ujarzmić, ale jeśli już je ujarzmisz... 