Sądziłem naiwnie, że Maciej Rybus to ma klawe życie. Jeszcze przed maturą został piłkarzem pełną gębą - pierwszoligowym, w słynnym klubie Legia Warszawa. Dziś, choć ledwie co wszedł w pełnoletność, rozbija się już wręcz w podstawowym składzie i walczy o mistrzostwo Polski. Młodość marzenie, workiem goli na Playstation koledzy ze szkoły przy nim nie poszpanują. Pozostaje tylko poświęcić się sportowi totalnie.Od trenera Jana Urbana dowiedziałem się, że Rybus pali. (Z papierosami pokazywały go ponoć też brukowce, nie wiem, nie oglądam). I od razu przypomniałem sobie, jak pobladły legionista skarżył się po meczu z Lechem, że zabrakło mu tchu. Znaczy pary nie miał, żeby biegać do końca meczu.Czyli całkiem klawo nie jest. Gdyby Rybus nie palił, być może wytrwałby w bieganinie ciut dłużej. Idealne życie to ma raczej Boruc i jemu podobni - jeden szlug wte czy wewte im nie zaszkodzi, bramkarzowi to nawet dodatkowa płachta słoniny u pasa kariery nie spsuje. A Rybusowi przyszło ganiać na skrzydle, czyli ganiać - teoretycznie - do upadłego.Sytuacja beznadziejna może nie jest, ale tragiczna na pewno. Rzucić palenie przed dwudziestką to nie bułka z masłem, kto próbował, ten wie. Rybusa ratuje tylko wyrozumiałość łagodnego trenera Urbana, który w wywiadzie wyjaśnił, że „przecież nie zamknie go u siebie w domu”, a „młodzież ma różnego rodzaju wyskoki i pomyłki”. W całym tym nieszczęściu trochę się jednak naszemu Nadzwyczajnie Utalentowanemu Juniorowi poszczęściło. Pomyśleć, że mógłby trafić na trenerskiego kaprala, który wykorzystałby okoliczności do ordynarnego szantażu i wrzasnął: Wybieraj, chłopcze - albo jaranie, albo Legia. 