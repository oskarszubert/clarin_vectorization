Magazyn „Four Four Two” sklasyfikował niedawno Artura Boruca na 52. miejscu listy najlepszych piłkarzy globu - między Arjenem Robbenem a Petrem Cechem, niżej od dwóch zaledwie bramkarzy, Gianluigiego Buffona oraz Ikera Casillasa. Polaka oceniono bardzo wysoko, bo ranking obejmował sezon 2007/2008, świetny dla naszego rodaka w klubie i zwieńczony znakomitym występem na mistrzostwach Europy.Tej jesieni Boruc do światowej czołówki nie należy. Przeciwnie, zaliczył serię kardynalnych wpadek w prestiżowych meczach, która chyba bardzo od dawna nie przytrafiła się żadnemu międzysłupkowemu fachowcowi aspirującemu do miana najwybitniejszego. Zawalił Król Artur w derbach Glasgow, zawalił w arcyważnym meczu eliminacji do mundialu ze Słowacją, wreszcie dzisiaj koszmarnie zawalił w przegranym spotkaniu z Hibernian:  Porażka pewnie nie będzie miała bolesnych konsekwencji dla Celtiku, który wciąż utrzymuje cztery punkty przewagi nad Rangers, więc niewykluczone, że trener Gordon Strachan wciąż będzie polskiego bramkarza - wspaniale zasłużonego w minionych sezonach - publicznie bronił. Pytanie, co myśli naprawdę. Kiedy wspominam wymienione wpadki oraz pomniejsze błędziki, zaczynam serio się obawiać, że Boruc z bramkarza rozchwytywanego, za którego Szkoci żądają za dużo (Milanowi zaśpiewał 10 mln funtów), przeistoczy się wkrótce w chimerycznego bramkarza skandalistę, którego żaden mocny klub nie chce kupić, choć Celtic chętnie by się go pozbył. 