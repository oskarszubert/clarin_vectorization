Nasz wybitny przed laty bramkarz postanowił zostać politykiem i parlamentarzystą. Wszystkie niezbędne atuty posiada, dzięki tym samym zaletom od lat ciągają go przecież po telewizjach - jest chyba najbardziej wulgarnym komentatorem naszej rzeczywistości futbolowej (ze szczególnym upodobaniem zabawia masy metaforami o kiblach i burdelach), umie splunąć słowem na dowolną odległość, gardzi logiką i merytoryką wypowiedzi, składane przez niego zawiadomienia o przestępstwach rzekomo popełnianych przez działaczy prokuratura konsekwentnie odrzuca. Wczoraj Jan Tomaszewski skomentował m.in. powołanie do reprezentacji kraju piłkarza Damiena Perquisa, francuskiego potomka emigrantów z Polski: „Jakiś śmieć francuski, taki śmieć futbolowy, który u siebie się nie załapał, gra u nas. Brzydzę się też takiej reprezentacji. Że on gra w koszulce z orłem, w której my, prawdziwi Polacy, zdobywaliśmy medale dla Polski!” Sam wielokrotnie zgłaszałem zastrzeżenia do masowego importu wykopanych na cudzych boiskach, mających jakiekolwiek związki z naszych krajem obcokrajowców, którzy są zbyt słabi, by kopać dla swoich krajów, więc przygarniamy ich do siebie, by ukryć beznadzieję własnego systemu szkolenia. Ale publicznie wyzywać od „śmieci”? Publicznie się „brzydzić”? Czy Tomaszewski byłby w stanie napluć na Perquisa także wtedy, gdyby stanął z nim twarzą w twarz? Wiem, nic nowego pod słońcem, Tomaszewski kompromituje się od lat, ilekroć otworzy usta. Jeśli reaguję blogowo na jego kolejny wybryk, to ze względu na zbieg okoliczności - właśnie wróciłem z zagranicy, w Karlovych Varach musiałem o nim jednemu tubylcowi opowiadać. Znów. Poza Polską zdarza mi się to dość często. Superbohaterem niemieckich mistrzów świata z 1974 roku był Franz Beckenbauer - wszyscy wiedzą, czym się dziś zajmuje, to w światowym futbolu wciąż ﻿wielka osobistość. Superbohaterem ówczesnych holenderskich wicemistrzów świata był Johan Cruyff - też wszyscy wiedzą, czym się zajmował potem, to jego wizjonerstwo stoi za wielopodaniowymi arcydziełami tkanymi przez Barcelonę i reprezentację Hiszpanii. Spośród naszych superbohaterów tamtej ery reszcie świata najbardziej zapadli w pamięć bramkarz (w eliminacjach zatrzymał Anglię, w finałach obronił dwa rzuty karne) oraz prawoskrzydłowy (został królem strzelców). A ja nienawidzę dziś wysłuchiwać za granicą regularnie padających pytań: „Co dziś porabia Tomaszewski? Telewizja? O czym tam opowiada? A co porabia Lato? Prezes PZPN? A jak się spisuje na czele związku” Odpowiadam szczerze, więc wolę nie przyznawać się, co mówię o najbardziej rozpoznawalnych Orłach Górskiego. Tomaszewski musiałby mnie opluć za to, że psuję nam, Polakom, opinię.﻿ 