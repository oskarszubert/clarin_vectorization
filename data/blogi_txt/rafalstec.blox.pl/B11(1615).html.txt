Angielski „Guardian” napisał, że niezidentyfikowany klub piłkarski zwrócił się do znanego naukowca z prośbą o przeprowadzenie testów genetycznych na swoich piłkarzach. Według relacji doktora Henninga Wackerhage'a z Uniwersytetu w Aberdeen klub chciał sprawdzić, którzy zawodnicy urodzili się z genem ACTN3, powszechnym wśród czołowych sprinterów.Naukowiec odmówił z powodów etycznych, zresztą podobne praktyki potępia Światowa Agencja Antydopingowa. Autor artykułu w ostatnim akapicie wspomina jednak, że usługę tego typu można zamówić w Australii, nie rozstrzygając zarazem, czy ów tajemniczy klub z niej skorzystał.Ja podejrzewam, że wielkie futbolowe korporacje, które wydają ogromne pieniądze na sztab lekarzy i specjalistów od przygotowania atletycznego, genetyczne badania już przeprowadzały. To, co wyprawia się choćby w MilanLabie, jest ściśle tajne, a nie sądzę, by laboratorium współpracujące z bioinżynierami największych śwatowych uczelni ograniczało się do zaglądania piłkarzom pod język.Pocieszam się tylko, że futbolowego talentu nie sposób zdefiniować. Gdyby np. 30 lat temu przefiltrowano geny Zinedine'a Zidane'a, którego organizm zawsze źle znosił wysiłek i który w młodości często wymiotował po treningach, pewnie nikt nie odkryłby w nim przyszłego geniusza piłki nożnej. Diagnoza brzmiałaby raczej: ten facet nie nadaje się do wyczynowego uprawiania sportu. 