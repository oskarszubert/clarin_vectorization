W najmniejszej chyba (4600 miejsc) hali olimpijskiej oglądam, jak rosyjskie dryblasy męczą się w siatkówkę z Niemcami, i dochodzę do wniosku, że pekińskie igrzyska perfekcyjne jednak nie są. Organizatorzy zaplanowali mecze w odstępie zaledwie dwóch godzin - choć między sesją ranną a wieczorną mają sporo czasu wolnego - więc jeśli jakieś drużyny grają cztery sety, następne spotkanie opóźnia się o pół godziny. Jeśli zagrają pięć setów, opóźnia się o godzinę. Siatkarze, którzy mają dopiero wejść na boisko, nie za bardzo wiedzą, co ze sobą zrobić. Kiedy czekają, mięśnie im stygną, a potem w trakcie gry je naciągają lub nadrywają. Jak Sebastian Świderski w niedzielnej inauguracji z Niemcami.Nie o tym jednak chciałem. Oglądam właśnie naprawdę zaciętą walkę - skończył się właśnie tie-break, Niemcy mieli meczbola! - co każe przypuszczać, że o klasyfikacji w grupie - i tym samym awansie do ćwierćfinałów - przesądzą być może niuanse. Czytaj: stosunek małych punktów zdobytych do straconych, bo FIVB wciąż trzyma się kretyńskiego pomysłu przedkładania ich nad stosunek setów. Co oznacza, że w Pekinie znów opłaca się oddać partię - jeśli nie może być wygrana zbyt wysoko - by spróbować wypracować obfitą przewagę w następnej. Niewykluczone, że przed takimi dylematami staną w ostatniej kolejce Serbowie, którzy zmierzą wtedy z Egiptem, czyli drużyną tzw. siatkarzy sympatycznych. (Ów gatunek definiowałem już kiedyś tutaj, choć na przykładzie piłkarzy. Jeśli w dzisiejszej telewizyjnej relacji choć raz padnie określenie „sympatyczni”, poproszę o donos).Dlatego dzisiejszy mecz siatkarzy, którzy pewnie rozpocznie się za kilkadziesiąt minut, znaczy więcej niż się na pozór zdaje. Trzeba tłuc z zapałem punkty, trzeba natłuc ich Egipcjanom więcej niż inni, by nie musieć ich czasem potem ciułać w kończących rundę grupową starciach z Brazylią i Rosją. 