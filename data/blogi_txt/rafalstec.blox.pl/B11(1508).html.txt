Wkraść się do Champions League incydentalnie, a potem już trzymać od niej z dala, zdarza się niemal każdemu, nawet Żylinie, Unirei czy innemu Debreczynowi. (Chroniczną nieśmiałość drużyn polskich pogodnie przemilczmy). Wyższa sztuka to startować z peryferiów wielkiej piłki i jeszcze dysponować szczątkowymi środkami finansowymi, a jednak wtarabaniać się na salony regularnie. Wyższą sztukę wspaniale opanowali piłkarze BATE Borysów, najskuteczniejszego wśród małych klubów na kontynencie. Niespodzianki sprawiają seryjnie, by nie powiedzieć - nałogowo. Do Ligi Mistrzów awansowali dziś po raz trzeci w pięciu minionych edycjach. Nikomu w krajach tworzących niegdyś blok radziecki nie udawało się to od 2008 roku częściej, choć w transfery inwestują bez opamiętania oligarchowie z Rosji i Ukrainy. Ba, jeśli BATE nie dopycha się do Champions League, pociesza się udziałem w fazie grupowej Ligi Europejskiej. Od pięciu lat nieprzerwanie zabawia się w międzynarodowych rozgrywkach pucharowych co najmniej do późnej jesieni. Czasem wyeliminuje Anderlecht Bruksela, Levskiego Sofia, Liteks Łowecz, Sturm Graz lub portugalskie Maritimo, czasem pokona Everton, AZ Alkmaar lub AEK Ateny, czasem zremisuje z Milanem, Juventusem, Zenitem St. Petersburg lub Dynamem Kijów, czasem minimalnie (0:1) ulegnie Realowi Madryt lub da się rozbić Barcelonie. Ewentualnie odpadnie - wiosną! - po dwóch remisach z Paris Saint Germain. Kibice mają frajdy co nie miara. Trenowani od 2007 roku przez młodziutkiego Wiktara Hanczarenkę mistrzowie Białorusi opowiadają historię o tyle zaskakującą, że przypominają, jak niewiele trzeba, by awansować do rozgrywek rzekomo ekskluzywnych, dla biedoty niedostępnych, u nas niemal mitycznych. Pensje oferują niższe niż w lidze polskiej, a piłkarzy niemal nie importują. Polegają na rodzimych, którzy w reprezentacji kraju szału nie robią - do awansu na mundial lub mistrzostwa kontynentu ani się nie zbliżyli, w eliminacjach do Euro 2012 wznieśli się tylko ponad Albanię i Luksemburg. Szaraki. Choć popisują się jak mogą, większe zagraniczne firmy ani nie spojrzą. To z Borysowa Lech Poznań wyjął swego czasu Siergieja Kriwca, zawodnika jak nasze standardy niezłego, ale nie znakomitego. To tam wyjechał przed chwilą z Jagiellonii brazylijski napastnik Maycon, który w Białymstoku goli nie strzelał. U nas jako tako dawał radę tylko w Piaście Gliwice, w lidze białoruskiej zaszalał już na miarę tytułu króla strzelców.﻿ 