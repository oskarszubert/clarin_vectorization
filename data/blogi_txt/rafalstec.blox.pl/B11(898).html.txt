Macieja Żurawskiego opłakuję, o czym już pisałem, jako największe rozczarowanie pośród polskich piłkarzy ostatnich lat. Widziałem w nim napastnika jak na nasze warunki niemal kompletnego (tylko głową nie uderzał perfekcyjnie), zdolnego zrobić karierę wszędzie. I jego początki w Szkocji mnie w tym przeświadczeniu utwierdziły. Gdy poleciałem na derby Glasgow, odniosłem wrażenie, że Celtic składa się ze zgrai twardzieli o płucach maratończyków oraz dwóch ludzi umiejących grać w piłkę - Nakamury i właśnie Żurawskiego. Po cichu myślałem, że życiowy transfer nasz rodak ma dopiero przed sobą.W największym skrócie: Żurawski to była moja prywatna - i chyba jedyna w ostatniej dekadzie - nadzieja na regularnie strzelane polskie gole w Lidze Mistrzów.Niestety, w Lidze Mistrzów Polak sprawiał wrażenie, jakby już pierwsze takty hymnu rozgrywek przyduszały go do murawy. Każda akcja, każde niedobiegnięcie do piłki, każde zagranie na tzw. alibi, byle zrzucić odpowiedzialność na kolegę z drużyny, kazały przypuszczać, że najpoważniejsze wyzwanie we współczesnym futbolu zwyczajnie go przerasta. Snując się między kolosami Champions League nigdy nie wziął nawet głębszego oddechu.Potem zsunął się na granicę między najsłabszym ogniwem drużyny a ławką rezerwowych. A potem na granicę między ławką rezerwowych a oglądaniem meczów Celtiku z trybun. Prasa zaczęła kpić, że to jedyny Polak na Wyspach, który nie lubi pracować.Dlatego dziś, kiedy Żurawski planuje szukać nowego pracodawcy, nie życzę mu już powodzenia na obcych rynkach. Nie chciałbym go oglądać w lidze belgijskiej czy austriackiej. Uciułane tam gole byłyby dla mnie wyłącznie statystyką. Wolę wariant przerobiony z Kamilem Kosowskim - facet poniósł klęskę na zachodzie, ale doświadczenia z boisk niemieckich, angielskich i włoskich uczyniły go zupełnie innym piłkarzem. I stał się autentyczną gwiazdą naszej ligi.Żurawski mógłby odzyskać status wyższy - megagwiazdy. Chciałbym zobaczyć go znów w koszulce Wisły, która moim zdaniem cierpi dziś na brak klasowego napastnika. Może w Krakowie rodzi się jakaś nowa jakość, może tam byłoby mu paradoksalnie łatwiej o upragnionego - jak często się zwierzał - gola w Lidze Mistrzów?Zresztą sami popatrzcie: 