Na dobrą sprawę niedziela zasługuje na totalną relację zewsząd, bo hity i w ogóle ważne wydarzenia piłkarskie rozpanoszyły się po całej Europie. Mamy derby Manchesteru, w których aktualni królowie boisk (United) podejmą przyszłych królów rynku transferowego. Mamy kolejne derby Londynu (przypada ich 20 na sezon Premier League) - te najmocniejsze, między Arsenalem a Chelsea. Mamy pędzącą na złamanie karku Barcelonę, który już dziś zostanie mistrzem Hiszpanii, jeśli pokona powszechnie lubiany Villarreal. Mamy wreszcie derby Nikozji na szczycie zatruwającej mi życie ligi cypryjskiej.I wszędzie tam będziemy, sytuację kontrolować trzeba. Ale skupimy się na meczach, których interesują nas jeszcze bardziej. Na Wisły zmaganiach z Legią, które toczą z Lechem pasjonującą walkę o tytuł w lidze polskiej, oraz Milanu zmaganiach z Juventusem, po którym możemy poznać mistrza Włoch (jeśli wcześniej Inter wygra w Chievo) oraz który może przesądzić o wypędzeniu z Turynu trenera Claudio Ranieriego. Oni grają po południu i wieczorem, my zaczynamy teraz, w samo południe.12.27. Kto gra? Wisła Kraków, czyli do niedawna jedyne ligowe supermocarstwo, które przyzwyczaja się do nadchodzącej nowej ery: krakowianie mogą pozostać mocni, ale będą mieli szeroką mocną konkurencję. Kiedyś dawali reprezentacji połowę drużyny, dzisiaj podstawowej jedenastce dają jednego Pawła Brożka. Od lat wyprzedają gwiazdy, a trener Maciej Skorża udaje, że mu się to podoba (nawet sprzedaż Clebera obrócił w mądry ruch, choć po jego utracie nie ma rezerwowego stopera - latem zbiegli też Dudka i Kokoszka). Jego praca zasługuje jednak na wysoką ocenę, systematycznie okaleczana Wisła wciąż walczy o obronę tytułu.12.38. Kto gra? Legia Warszawa, czyli klub odruchowo mierzący w tytuł, który stadion ma w totalnej przebudowie, boisk treningowych nie ma w ogóle, jego kibice dopingują piłkarzy od święta, właściciele żałują pieniędzy na transfery, dyrektor sportowy lubi masowo importować graczy przykutych do gabinetu lekarskiego lub sportowe buble (Grzelak, Descarga, Tito, Arruabarrena etc). Jest tak źle, że jeśli Legia wygra dziś w Krakowie, prawdopodobnie zostanie mistrzem kraju.12.58. Kto gra? Milan, czyli gromadka statecznych kolekcjonerów trofeów (średnia wieku podstawowej jedenastki w poprzedniej kolejce: 33,64), która najpierw przegrała wszystko (nie awansowała do Ligi Mistrzów, prędko odpadła z Pucharu UEFA, Pucharu Włoch i rywalizacji o scudetto), by potem znienacka z młodzieńczym brakiem umiaru wygrywać ze wszystkimi. Za dziewięcioma zwycięstwami i jednym remisem w minionych kolejkach kryją się: kupa czasu na spokojne treningi, cudowne ozdrowienie Kaki na zgrupowaniu reprezentacji Brazylii oraz zuchwałość Inzaghiego (36-latek wbił bezczelnie 11 goli w ośmiu meczach).13.15. Kto gra? Juventus, czyli zdegradowana kilka lat temu do Serie B drużyna, której zaszkodził zaskakująco szybki powrót do czołówki. Turyńczycy w zeszłym sezonie doskoczyli do podium, więc dyrektorstwo zaczęło śnić o Himalajów zdobywaniu. Nie zauważyło, że piłkarzy im nie staje, że dyrektor sportowy Alessio Secco prowadzi działalność jawnie dywersyjną (to on sprowadził Almironów, Poulsenów, Boumsongów etc), że podium od szczytu podium dzieli we Włoszech przepaść. Ucierpiał oczywiście trener. Claudio Ranieri podszczypywany jest właściwie zawsze - czy wygrywa, czy przegrywa - a ostatnio, gdy krytyka osiągnęła siłę rażenia zmasowanej, NIKT z klubu NIGDY nie stanął w jego obronie. I jest najbardziej samotny trener świata na wylocie. O szczegółach i konflikcie w szatni w następnych wpisach.13.31. Kto nie gra? Autor bloga, który kostkę przyśrodkową ma zespoloną dwoma śrubami kaniulowanymi, kość strzałkową - płytą ośmiootworową LCP, a tylną krawędź kości piszczelowej - kołkiem Polypin. Co ekshibicjonistycznie wykładam na wszelki wypadek, by usprawiedliwić ewentualne dłuższe przerwy w nadawaniu, spowodowane nagłymi spadkami formy lub koniecznością zrealizowania pewnych zaleceń znachorskich (sprawy nieuniknione w opisanych okolicznościach przyrody).14.03. Mottem popisów Legii w tym sezonie są dla mnie pamiętne słowa Jana Urbana, który wyraził swoje niezrozumienie dla syndromu wyższości ludzi (kibiców też) z Łazienkowskiej. Dlaczego niby legioniści uważają, że powinni zawsze wygrywać, skoro w historii wygrywali mało i w ogóle są mniejszym klubem niż im się zdaje? (Nie cytuję, lecz parafrazuję, sensu nie zgubiłem). Wypowiedź wybitnie oryginalna, nie znam wielu trenerów, którzy na konferencjach prasowych zajmują się przypominaniem, że ich drużyna to pyłek we wszechświecie. Ale piłkarze słuchają - z uznanymi firmami radzą sobie nieźle, średniakom pokazują, że chętnie dadzą się pokonać. Z pucharów odpadali z Bełchatowem oraz Ruchem Chorzów, w lidze przegrywali z Wodzisławiu, Białymstoku i Bytomiu. Powtórzę się: Legia 08/09 to dla mnie drużyna bez właściwości, zapamiętam ją co najwyżej dzięki specyficznemu napastnikowi Chinyamie. Mistrzem byłaby słabiuteńkim.14.31. Piłkarz, który mnie ostatnio najbardziej wnerwił, nazywa się Paweł Brożek. Kontuzja wydawała się poważna, ale on zrezygnował z artroskopii kolana i radośnie wrócił na boisko bez pełnej wiedzy o tym, jak ciężko uszkodził sobie więzadło. Jeśli jemu brakuje zdrowego rozsądku, to, do jasnej cholery, powinien dostać polecenie służbowe. Teraz wciąż gnębi mnie myśl, czy aby Brożek nie biega na kredyt, kiedy będzie go spłacał i jak długo będzie go spłacał... Mam nadzieję, że to tylko moje chwilowa nadwrażliwość na te sprawy, ale powiem szczerze - przy okazji krojenia mojej stopy wypytywałem fachowców. Załamywali ręce.14.55. Gol Cristiano Ronaldo dla Manchesteru United (prowadzi z City 1:0) uświadomił mi, że u schyłku roku bieżącego usłyszymy prawdopodobnie echo ogólnoplanetarnej awantury z roku ubiegłego. Kto jest najlepszy na świecie - Messi czy CR? Na razie prowadzi pewnie Messi, choć on w najtrudniejszych starciach - obu z Chelsea - zawiódł, a bomby rozpędzającego się CR przepychają MU z rundy do rundy. Zdecyduje finał w Rzymie? Bo Xaviego czy Rooneya tłum raczej nie wyróżni...15.07. Milanu strategia odmładzania drużyny, czyli z okładki dzisiejszej „La Gazzetta dello Sport”: prezes Adriano Galliani prosi niespełna 41-letniego Paolo Maldiniego: „Zostań... Jeszcze jeden roczek...” Co ciekawe, Włoch rzeczywiście zdaje się zdrowszy niż kiedykolwiek - w minionych sezonach odklepywał po kilkanaście ligowych meczów, teraz dobije do trzydziestu. Inna sprawa, że włoscy komentatorzy nie mają odwagi napisać jeszcze czegoś - że z takim stoperem (a Maldini jest najlepszy w Milanie!) rossoneri nie mają czego szukać w europejskiej czołówce.15.37. Pod koniec marca Juventus pokonał 4:1 Romę. Na wyjeździe i w spektakularnym stylu. Piłkarze rozjechali się na zgrupowania reprezentacji, wrócili i... jakby stracili władzę w nogach. Ledwie przeżyli z Chievo (3:3), przegrali z Genoą, cudem zabrali punkt Interowi, zremisowali z najsłabszą w lidze Regginą, wreszcie tydzień temu Lecce wywiozło z Turynu 2:2. Awantura wybuchła w przerwie tamtego meczu. Camoranesi (grał na nietypowej dla siebie pozycji, miał być zmieniony) zaatakował paszczą Ranieriego, rozwrzeszczane paszcze wstrząsnęły całą szatnią, wściekły Buffon wrócił wcześniej na boisko, podrygiwał jak dotknięty atakiem ADHD i mówił do siebie, że „już nie wytrzymuje” (Włosi namiętnie korzystają z usług specjalistów od czytania z ruchu warg). Dzień później gazety poinformowały, że trener wylatuje po sezonie (na pewno) albo po meczu z Milanem (w razie katastrofy), dwa dni później - że klub jednak rozważa sprzedanie bramkarza będącego symbolem Juve. Jedyna dobra wieść to transfer brazylijskiego rozgrywającego Diego (wraz z Werderem pobił w tym sezonie trzy kluby Serie A - Inter, Milan oraz Udinese).15.45. Dla tych, którzy przejęli się ubiegłotygodniowym wspomnieniem największej włoskiej tragedii piłkarskiej - Torino rozgrywa absolutnie kluczowy w walce o utrzymanie mecz z Bologną. I prowadzi 1:0.16.11. Oglądam Manchester przepychający się z Manchesterem i dochodzę do oczywistego wniosku, że choć nie przepychają się Manchestery brutalnie, to standardy naszej tzw. ekstraklasy nakazywałyby przerywać im zabawę gwizdkiem co kilkanaście sekund. Przypomniałem sobie też słowa Pawła Brożka, który po jesiennych meczach z Tottenhamem czuł się prawie jak po rundzie rozegranej w polskiej lidze. Nie za bardzo umiem sobie wyobrazić, jak robi nasz gwiazdor karierę za granicą, dlatego podzielę się swoim małym kibicowskim punktem widzenia - gdybym ja podejmował decyzję, kazałbym mu zostać do końca kariery w Wiśle Kraków i mierzyć w snajperski rekord wszech czasów Ernesta Pola.Do forumowiczów: dygresje oczywiście nie są tępione. To jest wpis - wpisior - złożony wyłącznie z dygresji i proszę się nie zdziwić, jeśli do obrony Milanu wstawię wieczorem Kiełbowicza.16.27. Wreszcie nikt nie wystęka odwiecznego „w finale Ligi Mistrzów wcale nie spotykają się najlepsi”. Manchester mistrzem Anglii, Barcelona mistrzem Hiszpanii, o Puchar Europy zagrają mistrzowie najsilniejszych lig świata. Patrzę na naburmuszonego Cristiano Ronaldo (stroi fochy, bo go sir Alex zdjął z boiska przed końcem) i tak sobie myślę, że pięknym wyzwaniem dla Fergusona byłoby teraz pozbyć się Portugalczyka, by potem utrzymać poziom drużyny. Chłopaczyna powinien całować pana trenera po łydkach, że ten uratował go przed dobrowolnym osadzeniem (się) w Realu Madryt, a nie kręcić kuprem nawet poza boiskiem, byleby kamery nie przestały patrzeć akurat na niego... Sorry, zezłościł mnie trochę swoimi podrygami.16.43. W składzie Legii (w składzie na mecz o mistrzostwo!) dwaj nastolatkowie - Rybus i Borysiuk. Mówcie, co chcecie, ja za to Jana Urbana bardzo lubię. Gadka, że trener stawia na nich z braku alternatywy, mnie nie przekonuje, w polskiej lidze od dawna było tak, że alibi zapewniasz sobie unikaniem wystawiania młodzieży za wszelką cenę. A zawsze i wszędzie wynajdziesz jakiegoś solidnego - w najgorszym tego słowa znaczeniu - ligowca z latami karku, by później, po porażce znaczy, rozłożyć ręce i wydukać, że na więcej materiału w kadrze nie staje...16.57. Inter tylko zremisował z Chievo, jeśli wieczorem wygra Milan, Włosi znów zaczną bajdurzyć o trwającej walce o scudetto. Ja tam nie wierzę, by nerazzurri nie dotoczyli się do mistrzostwa, ale też wiadomo już, że Jose Mourinho w pierwszym sezonie całkiem do siebie nie przekonał. Na pewno nie osiągnął więcej od poprzednika, drużyna gra brzydko, transfery nie wypaliły. Ale to temat na osobną notkę. Jeśli nie zdarzy się nic nieprzewidzianego, spłodzę ją jutro.17.03. Fabiański w bramce Arsenalu! To sygnał, że Arsene Wenger z Polaka w żadnym razie nie rezygnuje. Teraz wracamy do naszego ligowego hiciora, ale to już wyżej, blox nie pozwala wydłużać wpisu. Zaraz zakładam nowy, pięterko wyżej - o, tutaj. 