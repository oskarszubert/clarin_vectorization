Manchester City, który marzy, by być jak Real, spróbuje go we wtorkowy wieczór pokonać. Rozgrywki, które uwielbiam ponad wszystko w piłce, otwiera szlagier - w Madrycie zderzą się mistrzowie najsilniejszych lig świata, angielskiej i hiszpańskiej. Dorobkiewicze kontra arystokraci. To nowy gatunek futbolowego spektaklu, stworzony przez wschodnich miliarderów, którzy przejmują zachodnie firmy - często zadłużone, podupadłe lub od zawsze niezdolne do konkurowania z potęgami - by niemal z dnia na dzień wepchnąć je do czołówki. I rzucić wyzwanie dostojnej magnaterii, mającej za sobą dekady sukcesów. Londyńska Chelsea po dwóch latach od przybycia Romana Abramowicza odzyskała mistrzostwo kraju (czekała na nie pół wieku), a po dziewięciu latach zdobyła Puchar Europy. Manchester City odzyskał mistrzostwo kraju (czekał na nie blisko pół wieku) po czterech latach od przybycia szejka Mansoura, członka rodziny panującej w Abu Dhabi i premiera Zjednoczonych Emiratów Arabskich. Jego Wysokość - to nie licentia poetica, tak go tytułują w ojczyźnie - kupił swojemu klubowi szlachectwo za gigantyczne pieniądze. Według raportu Prime Time Sport Transfer Review zainwestował w nowych piłkarzy 442 miliony euro, więcej niż ktokolwiek inny w Europie w minionych czterech sezonach. I zebrał w szatni całą chmarę wybitnie utalentowanych ludzi, którzy mają powody wierzyć, że są w stanie wskoczyć do czołówek plebiscytów na najlepszych graczy świata. Defensywą dowodzi Vincent Kompany, być może już teraz wśród stoperów zapora twardsza niż wszystkie inne. W środku pola góruje nad wszystkimi monumentalny Yaya Toure - w Barcelonie rzetelny i skupiony na najprostszych zadaniach, po transferze przeobraził się w mobilną machinę oblężniczą, niezawodną w każdej potrzebnej na boisku roli. Wreszcie w napadzie panują Serio Aguero, chyba najzdolniejszy po Leo Messim w tłumie argentyńskich atakujących, oraz David Silva - bajeczny technicznie, lecz w międzynarodowej skali przyćmiony przez mikrusów z Barcelony. Aguero wyleczył kontuzję i w Madrycie prawdopodobnie wróci do podstawowego składu, prawie nikt już nie pamięta o wybrykach jego notorycznie niesubordynowanego rodaka Carlosa Teveza, nie podpalił ostatnio łazienki ani w ogóle nie wyciął żadnego grubszego numeru nawet sam król zadymiarzy Mario Balotelli. W Manchesterze City, do niedawna permanentnie rozżarzonego aferami i aferkami, zapanował niespotykany spokój. Nie zburzyła go nawet sobotnia strata punktów w Stoke - to przeciwnik w lidze angielskiej specyficzny, wystawiający dryblasów nieprzyjemnych dla każdego, a ponieważ gola strzelił dzięki zagraniu ręką Petera Croucha, trener Roberto Mancini komentował złośliwie, że jego piłkarze przegrali z rywalami nadającymi się raczej do NBA. W City bezwietrznie, na Santiago Bernabeu szaleje tornado. Real to również firma polegająca na kosztownym, masowym imporcie wielkich osobowości - we wspomnianym rankingu najrozrzutniejszych inwestorów w ostatnich czterech sezonach jest wiceliderem, na transfery wydała 428 milionów euro, czyli ledwie 14 mln mniej niż szejk Mansour (obie kwoty nie obejmują kontraktów, z nimi wydatki obu korporacji idą w miliardy). A ponieważ kolekcjonuje gwiazdorów z ego większym niż stadion, to drużynie rzadko udaje się pracować w błogiej ciszy. Teraz burzę z piorunami najpierw wywołał Cristiano Ronaldo, który po golach strzelanych Granadzie ostentacyjnie nie okazywał radości, a po meczu wybąkał do mikrofonów, że jest smutny. I już nie cała Hiszpania, lecz cały świat, jął debatować, czy skrzydłowy chce wyższej pensji, czy czuje się nielubiany w szatni, czy może nie dostaje od klubu PR- owego wsparcia, na jakie w Barcelonie może liczyć Messi. W sobotę ów osobliwy melodramat na dalszy plan zepchnęła porażka w Sewilli, po której Real utknął w środku tabeli ligi hiszpańskiej, osiem punktów za katalońskim liderem. - Nie mam drużyny - oświadczył Jose Mourinho. I niby wziął winę na siebie, ale zarazem zasugerował, że nie wszyscy jego podwładni futbol traktują futbol poważnie, z pełnym poświęceniem. Znów ożyła lansowana przez „Markę” - naczelny madrycki brukowiec sportowy - teza o podziale w madryckiej szatni, w której klan portugalski (tworzony nie tylko przez trenera i kilku piłkarzy, lecz również reprezentującego ich interesy agenta Jorge Mendesa) z klanem hiszpańskim (pod dowództwem Ikera Casillasa) łączy przyjaźń w najlepszym razie bardzo szorstka. Prawdy przynajmniej na razie nie poznamy, ale Real ma dziś idealną okazję, by krajowy falstart w sporej mierze unieważnić. Kibice i szefowie klubu obsesyjnie pożądają przede wszystkim dziesiątego Pucharu Europy, a losowanie sprawiło, że jesienne mecze wcale nie muszą być formalnością. Madryt wpadł do grupy prawdziwych mistrzów - z najlepszymi drużynami lig ze szczytu rankingu UEFA (hiszpańska, angielska, niemiecka) oraz marzącym o odzyskaniu świetności Ajaksem Amsterdam. Holendrzy to również autentyczna, od dekad budująca wspaniałą reputację arystokracja futbolu, Ligę Mistrzów zdołała 15 lat temu wygrać także Borussia Dortmund. Z historycznej perspektywy zgrzyt wywołuje obecność w tym gronie Manchesteru City, który do najcenniejszego klubowego trofeum się nawet nie zbliżył, a w zeszłym sezonie pomimo gigantycznych inwestycji nie przetrwał fazy grupowej. Dlatego mistrzowie Anglii, jak Real, stoją przed idealną okazją, by w międzynarodowej hierarchii wreszcie wspiąć się również sportowo. Szejk swoje zrobił, na prawdziwą chwałę pracuje się na boisku.﻿ 