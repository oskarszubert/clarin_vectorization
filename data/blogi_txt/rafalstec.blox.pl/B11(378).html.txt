Joanna.30.ch zagadnęła mnie pod jedną z notek o pogląd na problem sportowców, którzy odmawiają występów reprezentacji kraju - niekiedy latami - by nagle, np. przed  igrzyskami olimpijskimi, zgłosić chęć powrotu. Pytanie na czasie, bo dotyczy odzyskanego właśnie przez kadrę siatkarzy Krzysztofa Gierczyńskiego. Obiecałem temat podjąć, więc odpowiadam, najpierw krótko: nie mam nic przeciwko, by do kadry dezerterów powoływać.Słowa „dezerter” używam zresztą w pośpiechu, z typowo blogerską beztroską. Niewykluczone, że na łamach „Gazety” wypowiadałbym się ostrożniej, unikając epitetu jednoznacznie negatywnego. Szanuję bowiem zawodników i zawodniczki, którzy sport traktują jak każdą inną profesję, czyli sposób na zarabianie pieniędzy, ewentualnie realizację własnych ambicji. Cieszę się, jeśli do kadry pcha ich patriotyzm, ale rozumiem myślących inaczej. Sam nigdy nie miałem okazji akceptować lub odrzucać powołań do reprezentacji Polski na mistrzostwa świata w dziennikarstwie - poprzedzone długim zgrupowaniem, koniecznością przebywania poza domem i rozłąką z najbliższymi. Nie miałem i nie będę miał, bo one nie istnieją. Podobne dylematy nie dotyczą także kibiców, którzy, wolni od trudnych decyzji, chętnie by rejterujących przed reprezentacyjnym obowiązkiem sportowców ukrzyżowali.Oburzeni prawie nigdy nie znają zresztą całej prawdy i nie są w stanie ocenić wszystkich intencji lub powodów kryjących się za odmową reprezentowania ojczyzny. A te bywają ważne, w wyjątkowych przypadkach świadczące o odpowiedzialności sportowca, który jest np. świadomy, że psychicznie nie zniesie presji i kadrze zaszkodzi lub pomoże mniej niż pomógłby jej ktoś ciut mniej utalentowany, lecz mocny mentalnie. Tchórzostwo? Niekoniecznie czy raczej - nie zawsze. Bliźniaczych hipotez lub historii z życia wziętych (żona zołza, zaborczy mąż tyran etc) można by przytoczyć mnóstwo, dlatego wolę postawę wstrzemięźliwą: nie potępiam w czambuł uciekinierów, specjalną estymą darząc zarazem tych, którzy dla reprezentacji - i radości fanów - potrafią wiele poświęcić.Powyższe rozważania mógłbym jednak na dobrą sprawę umieścić w nawiasie - gdybym bowiem nawet bezwarunkowo piętnował każdy reprezentacyjny unik, to wciąż nie skazywałbym syna marnotrawnego na dożywocie, lecz dawał mu prawo do skruchy, nawrócenia i powrotu. Zwłaszcza że wartość nadrzędną widzę w interesie kadry. Jeśli powołanie iksa, choćby całymi latami gardzącego graniem dla kraju, da jej medal, to powołujmy go i basta.Poza teorią istnieje oczywiście jeszcze praktyka, a ta czyni życie selekcjonera bardziej skomplikowanym. On dba o atmosferę w szatni, odpowiednią chemię w drużynie etc. I jeśli wyczuje, że zastąpienie kadrowicza weterana nawróconym - niech będzie, trzymajmy się już tego słowa - dezerterem zburzy równowagę grupy, powodując niesnaski lub jej rozpad, to pewnie pozostanie nieugięty. A chcący wrócić sportowiec zapłaci za wcześniejszą niesubordynację. Wyłącznie jednak przez wzgląd na interes kadry.Powtarzam: jej interes jest dla mnie nadrzędny. Wyżej jako zatwardziały liberał umieszczam tylko jedno: wolność wyboru.Dlatego właśnie kategorycznie sprzeciwiam się sposobowi, w jaki do kadry siatkarek szefowie PZPS kaperowali odmawiającą gry Annę Barańską. Grozili jej odebraniem licencji, czyli zastosowali regularny szantaż. I dzisiaj nie mamy pewności, co skłoniło zawodniczkę do ostatecznego przyjęcia powołania trenera Marco Bonitty. Czy ponownie sprawę przemyślała, czy zwyczajnie przestraszyła się, że nie zostanie dopuszczona do gry.Żałuję, że Barańska nie wytoczyła PZPS procesu, bo przypuszczam, że sąd rozstrzygnąłby problem raz na zawsze - w Polsce nie można zakazać nikomu wykonywania zawodu. Zawarty w ustawie o sporcie kwalifikowanym obowiązek reprezentowania kraju jest moim zdaniem - choć, zaznaczam, prawnikiem nie jestem - sprzeczny z konstytucją. A działacze kompromitują tezę, notorycznie powtarzaną zresztą przez nich samych, że gra dla ojczyzny przynosi zaszczyt. Albo przynosi, albo trzeba do niej przymuszać szantażem.Reasumując: Gierczyński w kadrze - tak (a niech zostanie gwiazdą turnieju w Izmirze!), Barańska w kadrze - mam same wątpliwości. Analizując jej perypetie zastanawiam się, dlaczego reprezentacyjne obowiązki narzucać wyłącznie sportowcom, dlaczego nie zagonić siłą na stadiony i do hal również kibiców. Niech i oni spełniają patriotyczny obowiązek - wypełnianiem trybun oraz ogłuszającym dopingiem. 