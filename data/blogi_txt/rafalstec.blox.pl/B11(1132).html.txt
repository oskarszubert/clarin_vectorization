Tzw. okno transferowe zostało zatrzaśnięte, obracać żywym futbolowym towarem nie wolno do stycznia 2010 roku. Cyfrofobom do dalszej części notki wstęp wzbroniony. Na szczytach, w finansowej elicie zaczęło się od wielkiego żarcia Realu Madryt, a skończyło ekstrawagancją Barcelony, która przelała 25 mln euro za wziętego z ligi ukraińskiej Dmytro Czyhrynskiego. Tak, to nie są rojenia pijanego menedżera krętacza, lecz kontynuacja szaleńczego inwestowania w defensorów, zjawiska ciekawego, acz w medialnych analizach strategii personalnych wielkich klubów raczej przemilczanego. Katalończycy przez trzy ostatnie sezony wydali na obrońców 134 mln euro (Maxwell - 5 mln, Pique - 7 mln, Caceres - 16,5 mln, Dani Alves - 35 mln, Henrique  - 10 mln, Abidal - 15 mln, Milito - 20,5 mln), czyli niemal dwa razy więcej niż Real (wydał 85 mln, 4 mln na Arbeloę, 15 mln na Albiola, 10 mln na Garaya, 30 mln na Pepe, 14 mln na Drenthe, 12 mln na Heinzego) oraz wyraźnie więcej niż cały kwartet supermocarstw angielskich razem wzięty, który na obrońców przeznaczył w sumie około 112,5 mln (Chelsea: Bosingwa - 18 mln, Bridge - 13,5, Belletti - 5,5 mln, Ivanovic - 12 mln; Liverpool: Johnson - 19 mln, Kyrgiakos - 2,3 mln, Dossena - 7,5 mln, Skrtel - 7,5 mln; Arsenal: Vermaelen - 11 mln, Sagna - 9 mln, Silvestre - 1 mln; Manchester United: bracia da Silva - 6 mln, Ritchie de Laet - 0,25 mln). Obok gigantycznych transferowych kwot zdarzały się skromniejsze, lecz doskonale ulokowane. Mój prywatny ranking złotych strzałów otwierają, w kolejności przypadkowej: Lucio pozyskany 6-8 mln euro przez Inter Mediolan (Brazylijczyk rozwiązał kontrakt z Bayernem rok przed jego wygaśnięciem), młodziutki bramkarz Sergio Asenjo pozyskany przez Atletico Madryt z Valladolid za drobne 5 mln euro, Gareth Barry pozyskany za 12 mln funtów przez Manchester City, Thomas Vermaelen pozyskany za 10 mln funtów przez Arsenal, a także Yoann Gourcuff ostatecznie wykupiony z Milanu przez Bordeaux. Czasem pieniędzy na zakupy nie było wcale, przez co do dymisji ostatniego dnia transferowego lata podał się Luciano Spalletti. Trener, który wpoił piłkarzom Romy najbardziej efektowny - obok barcelońskiego i arsenalskiego - w ostatnich latach styl gry w Europie, znów nie dostał funduszy na zakupy adekwatne do aspiracji klubu, drużyna rozpoczęła sezon słabiutko, rozbiły ją pogłębiające się konflikty i rychłe sukcesy - już pod kuratelą Claudio Ranieriego - wróżyć jej niełatwo. Na samych dołach lub, jeśli ktoś woli perspektywę horyzontalną, peryferiach futbolu nasłuchaliśmy się groteskowego bajania o 8 mln euro oferowanych za Roberta Lewandowskiego oraz z zażenowaniem oglądaliśmy rozpaczliwe próby wyrwania się Krakowa Pawła Brożka, który przybity brakiem chętnych na jego talent wystosował zachęcające oświadczenie, że wbrew wcześniejszym deklaracjom nie wzgardzi ofertą ze wschodu. Fulham oczyma swych wysłanników śledziło jego snajperską kanonadę przez dwa lata, by ostatecznie wybrać wczoraj niejakiego Davida Elma. Dwukrotny król strzelców i największy gwiazdor naszej ekstraklasy (70 goli już w niej uzbierał) przegrał wyścig o posadę na renomowanym rynku pracy z tańszym, trzy miesiące starszym Szwedem, który w pierwszej lidze swego kraju występuje od trzech lat, zdobył 11 bramek, nigdy nie zagrał w reprezentacji narodowej. Przyznam szeptem, że się cieszę - Brożek moim zdaniem w Premier League by poległ, ugrzązł w rezerwach i tyle byśmy go widzieli. 