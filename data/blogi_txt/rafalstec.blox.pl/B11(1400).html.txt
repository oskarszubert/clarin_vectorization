Śniłem w nocy o inauguracji z Grecją, ale nie wiem, jaki wyśniłem wynik, nie wiem, jak nasi walczyli, jak przebiegała gra, czy my zarżnęliśmy ich, czy oni zarżnęli nas. Pamiętam tylko, że mecz nie chciał się skończyć. Trwał i trwał, ciągnął się i ciągnął, w ogóle nie zanosiło się na ostatni gwizdek, patrzyliśmy po sobie zdumieni na trybunie prasowej, nie rozumieliśmy, co się dzieje, z redakcji dzwonił do mnie Radek Leniarski i wrzeszczał - chłop umie wpaść w furię, uwierzcie - że mecz ma się natychmiast skończyć, bo za chwilę dedlajn, potem znów dzwonił, by wrzeszczeć, że zbliżają się dedlajny następnych wydań, aż minęły wszystkie i wkurwiony Radek wrzasnął mi do ucha, że on takie Euro..., daruję wam ten cytat, jeden wulgaryzm na notkę wystarczy. Właściwie nie mam nic ciekawego powiedzenia, bloguję dla wytracania czasu. Skończyłem spisywać przedturniejowy, osobisty kawałek na otwarcie jutrzejszej „Gazety Wyborczej”, skończyłem felieton do naszego dodatku (będzie się ukazywał codziennie) o polskim przekleństwie pierwszego meczu, teraz nabrzmiewam rosnącym napięciem, nie umiem uciec myślami od futbolu do spraw błahych, najbliższej nocy nie przyśni mi się już nic, bo najpewniej wcale nie zasnę. W reprezentację wierzę, a zarazem ani tyci-tyci jej nie ufam, Smuda w jednej chwili zdaje mi się trenerem skazanym na sukces, by w następnej wyglądać na niezdarę, który w godzinie próby kompletnie się pogubi. Sytuacja teoretycznie jest stabilniejsza niż przed poprzednimi turniejami. Doskonale znamy kształt podstawowej jedenastki, potrafimy precyzyjnie wskazać jej atuty i wady, a gdy słuchamy wspierających Smudę specjalistów od przygotowania fizycznego, psychologa oraz analityka rozbierającego styl gry rywali na cząstki elementarne, możemy odnieść wrażenie, że w przygotowaniach wreszcie niczego nie zaniechaliśmy. Że istnieją racjonalne powody, by mierzyć w ćwierćfinał. Mnie prześladuje przeczucie, że mistrzostwa będą przebiegały jak mundial w 1986 roku, czyli pierwszy duży futbolowy turniej, który świadomie przeżyłem od pierwszego do ostatniego gwizdka. W grupie nasi raz zremisują (0:0 z Grecją?), raz wygrają i raz przegrają, a potem dostaną ostro po głowach od Niemców albo innych Holendrów. A wasze przeczucia?﻿    Czego dokonają Polacy na Euro 2012 ﻿ 