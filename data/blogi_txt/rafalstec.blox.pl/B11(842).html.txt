Ustalaliśmy już, że półfinały obsadziła Liga Mistrzów fantastycznie, wymiksowała w nich więcej sportowej klasy, blichtru i wysokiego napięcia niż we wszystkich poprzednich edycjach. Jeszcze bardziej spektakularnie robi się jednak, kiedy spojrzymy na hiszpańsko-niemiecki kwartet z perspektywy historycznej. Jeśli wygra Barcelona, zamknie najwspanialszą pięciolatkę – trzy triumfy, dwa półfinały – w Pucharze Europy od dziewiczych lat 50., naznaczonych przez niesamowitą passę Realu Madryt. Jeśli wygra Bayern, przeżyje prawdopodobnie najwspanialszy sezon w dziejach klubu – z trzema najważniejszymi trofeami (ktoś wierzy, że nie zdobędzie krajowego pucharu?), z Bundesligą rozszarpaną na strzępy. Jeśli wygra Borussia, powtórzy najwspanialszy okres – z lat 90., również ozdobiony podbiciem kontynentu poprzedzonym dwoma sezonami panowania w kraju, ale przede wszystkim zostanie zwycięzcą, który wystrzelił na szczyt najszybciej, może wręcz najbardziej sensacyjnie. Nawet piłkarze FC Porto wygrywali Champions League tuż po wzięciu Pucharu UEFA, a w elicie zabawiali się rok w rok. W Dortmundzie grają ludzie, którzy międzynarodowo nie znaczyli przed chwilą nic – w LM debiutowali sezon wcześniej, by poprzegrywać ze wszystkimi, kogo spotkali. Jeśli wygra Real Madryt, uhonorowany kiedyś przez FIFA nagrodą dla klubu XX wieku, odkurzy markę najwspanialszej futbolowej firmy w ogóle, a José Mourinho zamknie najwspanialszą dekadę trenerską – z trzema Pucharami Europy wziętymi z trzema różnymi klubami, z mistrzostwami oraz pucharami Portugalii, Anglii, Włoch i Hiszpanii. Jeszcze raz: wzlatujemy na górne pułapy sportowej epopei, każda przesada w środkach wyrazu dozwolona.﻿ 