...otworzył drzwi. Wyglądał jak Leo Messi, chodził jak Leo Messi, mówił jak Leo Messi - to był Leo Messi. Musiałem odczekać dobrą chwilę, zanim przedstawił mi swoją konkubinę, Cristianę Ronaldo. Byłem wyrozumiały - nie chciała zachowywać się grubiańsko, po prostu szukała ulubionych butów. Potem poznałem dzieci - córkę Leę Messi (ależ podobna do taty! nie odróżniłbym) i syna Cristiano Ronaldo (ależ podobny do mamy! nie odróżniłbym). Zamieniliśmy ledwie kilka zdań. Oni spieszyli się na piknik, ja spieszyłem się do psychiatry, więc wziąłem obiecaną książkę „Historia wojen barcelońsko-madryckich”, podziękowałem rodzicom, że pożyczają, pogratulowałem latorośli, wyszedłem. Coś mi nie grało, świat wydał się nagle jakiś taki monochromatyczny, zmysły przytępiło znużenie. Na ulicy się pogorszyło. Za straganem z cytrusami stał Messi, kupował u niego Messi, nieopodal niedopałek eleganckim zwodem przydeptywał Messi, na przystanku tłoczyła się cała kupka Messich. Za kierownicą autobusu siedział Ronaldo, bilety przedzierał Ronaldo, na przedzie kolejki protestował - podobno go popchnęli - Ronaldo. Za przystankiem był sklep, w stojących na wystawie telewizorach biegał Messi, który przedryblowywał Messiego i strzelał na bramkę - frunący do słupka Messi nie miał szans. Messi szalał na wszystkich ekranach poza tymi, na których prężył się, przed rąbnięciem z rzutu wolnego, Ronaldo. Otworzyłem gazetę, na pierwszej stronie wywiad z Ronaldo - tłumaczył, że wcale nie rywalizuje z Messim... Uff, wreszcie pobudka i powrót między żywych. Koszmar był przerażający, choć nie aż tak przerażający, jak przeżywany przez bohatera filmu wymyślonego przez genialny duet Charlie Kaufman - Spike Jonze:      Ja wyśniłem typów do Malkovicha niepodobnych, bo przysnąłem tuż po wczorajszej rozwałce na Camp Nou. Barcelona roztrzaskała Almerię pięcioma golami, a ponieważ wcześniej Real poddusił rywali z Sewilli, kataloński-madrycki finał Pucharu Hiszpanii stał się więcej niż prawdopodobny. Czeka nas już nie podwójne, lecz potrójne El Clasico, czyli hiperwypasionymegahit z hiperwypasionymmegabudżetem, hipermegawypasioną obsługą medialną i hipermegawypasionymi emocjami. Niby nic nadzwyczajnego, bywało już w nowoczesnym futbolu nadmiaru więcej. Przypomnijmy sobie batalie Chelsea z Liverpoolem oraz Liverpoolu z Chelsea, które mierzyły się pięciokrotnie w sezonach 2004/2005, 05/06, 06/07, 07/08. Powody? Liga, rozmaite rozgrywki pucharowe krajowe i międzynarodowe. Ale wyspiarze mierzyli się jednak w odstępach kilkumiesięcznych lub kilkutygodniowych. Barcelona z Realem, jeśli los skaże ich na wspólny ćwierćfinał Ligi Mistrzów, odetchnąć nam ani sobie nie dadzą. Zagrają: 5 lub 6 kwietnia - w ćwierćfinale LM; 12 lub 13 kwietnia - w rewanżowym ćwierćfinale LM; 17 kwietnia - w lidze hiszpańskiej; 20 kwietnia - w finale Copa del Rey, czyli Pucharu Hiszpanii. Co więcej, w tę serię wdarłyby się tylko - w ligowej kolejce 10 kwietnia - Almeria z Athletikiem Bilbao. Wyobrażacie sobie? Cały kwiecień z El Clasico!? Poczwórne stężenie na dystansie dwóch tygodni? A przecież ów ćwierćfinał to jest scenariusz wcale prawdopodobny. Na pewno bardziej prawdopodobny niż Malkovich włażący do głowy Malkovicha...  O letnim dwumeczu w Superpucharze Hiszpanii wolę na razie nie myśleć, choć i on powoli staje się nieunikniony. Sześć meczów w cztery miesiące - tego jeszcze nie było, ale w czasach coweekendowego ustanawiania przez Barcę i Real rekordów wszech czasów właściwie należy się spodziewać, że będzie. Kibicowski lud poczułby, że przedawkował? Czy raczej pochłonął jednym haustem i poprosił o dokładkę? 