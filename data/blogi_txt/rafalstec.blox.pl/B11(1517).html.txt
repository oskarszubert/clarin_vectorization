Anglików zajmuje właśnie rozważanie nie tylko semantycznych niuansów pojęcia „showboating”, czyli przesadnego popisywania się, ostentacyjnego przechwalania swoimi umiejętnościami czy wręcz - jak to ująłem, szukając precyzyjnego tłumaczenia, w tytule - szpanowania. Wszystko przez piłkarzy Romy, którzy po wtorkowej porażce z Manchesterem zarzucili Cristiano Ronaldo, że na boisku zachowywał się arogancko, prowokując ich i szydząc z nich zbędnymi technicznymi trikami (w domyśle - dla nich nieosiągalnymi). - On jest wielkim mistrzem, ale i wielkim zarozumialcem. Niektóre z jego sztuczek w środku boisko nie były konieczne. Przeciwnikowi trzeba okazywać szacunek - mówił David Pizarro. I rzucił coś w rodzaju pogróżki przed rewanżem, sugerując, że z Portugalczykiem jeszcze nie skończył, że na Old Trafford będzie miał mu jeszcze coś do powiedzenia.Piłkarze Serie A na grymasy wiecznie pokrzywdzonych niewiniątek naciągają już tylko niedoświadczonych sędziów, ale tym razem dotknęli - nawet jeśli ich oskarżenia są śmiechu warte - interesującego pytania o granicę, poza którą demonstrowanie własnej sportowej klasy zmienia się upokorzanie rywala, przeczące idei fair play.Ronaldo broni się, że nie robił w Rzymie niczego więcej niż w innych meczach, że notoryczne wywijanie stopą nad piłką należy do jego stylu gry, że czaruje dla dobra drużyny, a nie zirytowania przeciwnika. I jestem skłonny mu wierzyć. Włosi natomiast czują się urażeni. I też jestem skłonny im wierzyć, w końcu wszystko opiera się subiektywnych wrażeniach. Nawiasem mówiąc, ich interpretacja powinno dodatkowo połechtać ego portugalskiego skrzydłowego, bo niewielu jest zawodników, którzy są zdolni w ten sposób zadrwić z innych zawodników.Jest ich niewielu, ale dylemat „upokorzył czy nie” futbol zna od dziesiątek lat. Wszyscy słyszeli (bo widzieli - raczej nie wszyscy) o wywołujących sercowe palpitacje u trenerów wybrykach Garrinchy, który po przedryblowaniu wszystkiego, co się ruszało na boisku, zawracał, by poslalomować jeszcze trochę, bo wcale nie miał dość. W Brazylii zdarzało się - m.in. Robinho - że sędzia upominał żółtą kartką nieprzyzwoicie rozpasanego dryblera, by przestał poniżać przeciwników.Mnie jednak zapadła w pamięć inna dyskusja. Czy raczej dyskusyjka, bo nie toczyła się ona ani w porach najwyższej oglądalności, ani na wysonakładowych łamach. Otóż zdarzyło się kilka miesięcy temu, że piekielnie zdolne nastolatki z Interu Mediolan wygrały w jakichś juniorskich rozgrywkach z mniej zdolnymi rówieśnikami - uwaga - 40:0. (Nazwy drużyny nie pamiętam, próbowałem ją wygrzebać, ale bez skutku). I padło pytanie, czy strzelanie 30., 31. i 32. gola nie jest nieetyczne, czy szlachetniej nie byłoby rywali nie dobijać.Do mojej głowy wciskają się pytania inne. Jak wyczuć, że już zaczyna się gra nie fair, jeśli konkretnej granicy - 10, 11, 12 etc zdobytych bramek - wyznaczyć nie sposób? I czy wyrazem braku szacunku dla przeciwnika nie byłoby raczej granie półserio, by się nad nim nie znęcać? 