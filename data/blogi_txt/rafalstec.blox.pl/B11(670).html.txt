Postanowiłem o wieczornym meczu Lecha poblogować przez dzień (prawie) cały, bo nazwa „Juventus” brzmi onieśmielająco, obiecująco, dla dobrze pamiętających historię wręcz ekscytująco. Nazwa kryje jednak rzeczywistość szarą, dla turyńskich fanów wręcz przygnębiającą. Jeśli przyjrzeć się nie budżetowi, lecz tegorocznym wydarzeniom boiskowym, to Juve nie okaże się wyraźnie mocniejsze od poprzedniego włoskiego rywala poznaniaków, którzy w lutym ub.r. stawili opór Udinese, uzyskując w 1/16 finału Pucharu UEFA wyniki 2:2 i 1:2. 14.26. Udinese było wówczas średniakiem w Serie A, dryfowało gdzieś w środku tabeli. Juventus przeżył przed chwilą sezon beznadziejny, ponosząc w lidze aż 15 porażek - najwięcej w minionym półwieczu - i kończąc go na siódmym miejscu. Działacze chcieli zamrażać pensje piłkarzom, trener musiał poruszać się pod eskortą. Teraz bianconeri też rozpoczęli rywalizację w kraju marnie, od porażki 0:1 w Bari i remisu 3:3 z Sampdorią, której strzelił dwa gole ze spalonego. 14.35. Moment, by bronić się przed Juve, nastał idealny. Rywale przeprowadzili latem czystkę jeszcze bardziej radykalną niż Legia - wymienili kadrą zarządzającą i trenera, kupili 12 piłkarzy. Mają nowego bramkarza (Storari), nowych obrońców (Motta, Bonucci), nowych skrzydłowych (Krasić, Pepe, Lanzafame), nowych środkowych pomocników (niezgłoszony do pucharów Aquilani) i nowych napastników (też niezgłoszony Quagliarella). Nie dość, że Luigi Delneri musi lepić drużynę od zera, to jeszcze innych ludzi wysyła do gry w Serie A, a innych w LE. Nastroje w szatni na razie też kiepskie, kibiców rozjuszył trener, który publicznie rzucił, żeby o sukcesach chwilowo zapomnieć. Teraz się wycofuje, opowiada, że został źle zrozumiany etc. 14.46. Juve notorycznie wstrząsają silne ruchy tektoniczne, Lech należy do najstabilniejszych drużyn w Polsce. Ostatnio oddał Lewandowskiego, ale od meczów z Udinese (sprzed 1,5 roku!) utrzymał Arboledę, Bosackiego, Wojtkowiaka, Stilicia, Peszkę, Injaca, Djurdjevicia, Bandrowskiego, Kikuta, Wilka... Wszyscy mogą dziś zagrać. 14.53. Prawdopodobny skład Juve: Storari - Motta, Chiellini, Bonucci, Grygera - Krasić, Marchisio, Sissoko, Lanzafame - Del Piero, Iaquinta. Mimo kryzysu calcio turyńczycy stawiają na Włochów, sprzedany do Wolfsburga Diego - niedoszły gwiazdor Serie A - skarżył się nawet, że padł ofiarą paszportowych uprzedzeń nowego dyrektora sportowego, Beppe Marrotty. 14.57. Prawdopodobny skład Lecha: Kotorowski - Wojtkowiak, Arboleda, Djurdjević, Henriquez - Injac, Kriwiec - Kikut, Stilić, Peszko - Rudnevs. Poznaniacy, podobnie jak nasi wszyscy ligowcy z ambicjami, stawiają na obcokrajowców, Polakami tylko skład uzupełniając. 16.14. Przepraszam za przerwę w nadawaniu, ale przedłużyło mi się spotkanie z pewnym reżyserem filmowym, który planuje przed Euro 2012 nakręcić fabułę o futbolu. Wracając do wydarzenia wieczoru - rzucającą się cechą kadry Juve jest brak jakiejkolwiek gwiazdy europejskiego futbolu, wyjąwszy oczywiście powoli schodzącego z murawy del Piero. Jest jeszcze wybitny moim zdaniem obrońca Chiellini, ale prawdziwego bożyszcza tłumów, co niezwykłe, turyńczycy dzisiaj nie mają. 16.24. Lech natomiast ma, o dziwo, jednego gracza, którego nazwisko coś uważnym fanom Juve mówi. Włoskie gazety zgodnie wyłuskują z poznańskiej kadry Kriwca, który strzelił im takiego gola w Lidze Mistrzów, jeszcze w barwach BATE Borysow. 16.30. Jak gra Juve? Wszystkie drużyny Luigiego Delneriego - świetnego trenera w małych klubach, marnego w dużych - nacierają skrzydłami, w środku pola mają specjalistów od najprostszych robót (tutaj Sissoko i Melo), ustawiają się w klasycznym lub prawie klasycznym 4-4-2. 16.42. Dla Serie A każde zwycięstwo w europejskich pucharach jest bezcenne, bo w rankingu UEFA zsunęła się pod Bundesligę i niemal na pewno odda jej jedno miejsce w Champions League w sezonie 2011/12. Teraz walczy raczej o to, by odzyskać je po roku. Walczy nieporadnie - przed chwilą przegrywała starcia najważniejsze, bo z Niemcami (Sampdoria uległa Werderowi, a Roma Bayernowi). 16.48. Dla ligi polskiej każde zwycięstwo w pucharach też jest bezcenne, bo w rankingu UEFA właśnie spadła - podobnie jak reprezentacja w rankingu FIFA - na historyczne dno. Zajmuje 28. miejsce, między białoruską a bośniacką. Jeśli się nie podźwigniemy, to niedługo będziemy zaczynać międzynarodową rywalizację w maju - w rundzie przedwstępnej do kwalifikacji, w meczach z Eskimosami. 17.15. Z cytatów we włoskiej prasie wynika, że obie drużyny nic o sobie nie wiedzą. Trener Zieliński ponoć wypalił, że „Juve jest na poziomie Barcelony”. A trener Delneri rzucił, że Stilić - rozgrywający z błyskiem, ale humorzasty, często leniwy w ruchach - wyróżnia się charakterem. 17.40. Turyńskim bohaterem jutra ma być Milos Krasić. Wybrany na najlepszego piłkarza Serbii w roku 2009 (konkurencję w kraju ma mocną, urodziło się tam paru Vidiciów, Stankoviciów, Kolarovów czy Zigiciów), w CSKA Moskwa zdobył Puchar UEFA i - dwukrotnie - mistrzostwo Rosji. Kosztował 15 mln euro, to najdroższy po Robinho gracz kupiony latem przez włoski klub. Dla Juve odrzucił oferty Fenerbahce i Manchesteru City. 18.26. Trochę pochopnie zacząłem blogować, słabo idzie. Usiłuję wynegocjować sam ze sobą trochę więcej entuzjazmu - ostatnio przecież polski niby-futbol ściera się z futbolem prawdziwym rzadziutko. Niestety, brakuje argumentów. Z jednej strony mamy Juve, które od wielu miesięcy jest przeciętne, ciężkostrawne w oglądaniu, pozbawione wyrazu i osobowości. Z drugiej mamy Lecha, który dotoczył się do LE, ale wszystkie jego mecze - z Interem Baku, Spartą Praga, a przede wszystkim Dnipro - były przeraźliwymi gniotami. Przeczuwam dziś jakieś nudne 0:1 albo 0:2. Zastanawiam się też, ile razy w ostatnich kilkunastu latach polski klub zdołał pokonać na wyjeździe rywala klasy Juve - i przychodzi mi do głowy tylko triumf kasperczakowej Wisły z Schalke. A Lech nie ma ani jednego - powtarzam: ani jednego - piłkarza umiejącego grać tak, jak grali na początku wieku Żurawski, Kosowski, Szymkowiak etc. 18.46. Skład Lech zgodnie z przewidywaniami, Delneri zszedł jeszcze głębiej w rezerwy, niż się spodziewaliśmy: Manninger - Grygera, Legrottalie, Chiellini, De Ceglie - Lanzafame, Sissoko, Melo, Krasic - Iaquinta, Del Piero. 19.14. Rudnevs z 11 metrów i 1:0 dla Lecha! Włosi grają ostatnio tak słabo w pucharach i na różnych mundialach, a Felipe Melo (sfaulował Peszkę, sprowokował rzut karny) tak często zapada w pamięć z powodu przeróżnych wpadek, że nie umiem tego nawet obwołać sensacją nad sensacjami. Tak jak pisałem: jeśli kiedyś mamy jeszcze wyrządzić krzywdę Juve, to właśnie nastał idealny moment. Ależ oni toporną rąbaninę uprawiają... 19.32. Rudnevs i 2:0! To może być najładniejsza sensacja w polskim futbolu klubowym bieżącej dekady. Kiedy Wisła jako ostatnia wygrywała z silnym rywalem na wyjeździe (Schalke), tworzyła grupę jak na nasze standardy zjawiskową. Teraz wysłaliśmy do Turynu piłkarzy, których pojedyncze kopnięcia z rzutów karnych dzieliły od klęski z Azerami, którzy dwa razy ulegli słabiuteńkiej Sparcie, którzy błąkają się gdzieś w środku tabeli polskiej ligi... Na razie nie widać, by Juve miało czym zagrozić, nawet del Piero wykonuje rzuty wolne najgorzej w życiu. 19.50. Do przerwy 1:2. Juventus nie umiał zagrozić, więc pomógł Juventusowi mój bezwzględnie ulubiony obrońca w polskiej lidze - Manuel Arboleda. Po takim klopsie Kolumbijczyka Chiellini nie zasługuje, by zapisać mu tego gola. Mam mieć nadzieję, że trener Zieliński zdaje sobie sprawę, przed jaką stoi szansą. Mam nadzieję, że czują to piłkarze Lecha. W obronie, co może zabrzmieć przy aktualnym wyniku niewiarygodnie, wcale wybitnie nie grają. Delneri to na pewno zdążył już zauważyć, że w Turynie nawet trenerów z całkiem niezłymi wynikami pozbywają się bez zbędnych ceregieli. Miało być nudno, robi się pasjonująco! 20.10. Zaczyna to cuchnąć najbardziej żałośnie typowym scenariuszem - nawet jak się da, to my udowodnimy, że jednak się nie da. Juventus znów nie musiał wymyślić jakiejś akcji. Del Piero kopnął z rogu, więc jedni poznaniacy się rozstąpili, inni minęli z piłką etc, byle zdeptać wszystko, co sami wypracowali. Powykręcali tułowie na wszelkie możliwe sposoby, żeby Chiellini załadował drugiego gola. I jest 2:2. Jeśli to ma się skończyć porażką, to ja już wolę to 0:1 albo 0:2 bez historii... 20.12. Trener Delneri, który z każdym meczem Juve bardziej przypomina inspektora Clouzota, rzuca do boju Pepe, jednego z nielicznych reprezentantów Włoch, którego po mundialu rodacy nie mieli ochoty zlinczować. 20.27. Ależ del Piero! 36-latek już w tej edycji LE turyńczyków ratował, teraz znów zawinął z dystansu pięknie. Kształt wszechświata wraca do normy, faworyt wygrywa 3:2. A ja dumam, co przy prowadzeniu nad Juve w głowie piłkarza polskiej drużyny przeważa: determinacja, by wykorzystać spadającą z nieba szansę, czy pełen spokój i poczucie, że kompromitacji już nie będzie, jest fajny wieczór, przecież my nic nie musimy... 3:3!!! Fantastyczny strzał Rudnevsa, fantastyczny wynik w Turynie. Czy del Piero grzecznie poprosił Łotysza o koszulkę? Wypadałoby. Popołudnie szalone. Najpierw było oczekiwanie beznamiętne, na zwyczajową - nawet nie jakąś specjalnie wysoką - porażkę. Potem rosnące ożywienie i przyjemność tym smaczniejsza, że niespodziewana. Jeszcze przed chwilą wnerwiony byłem, że poznaniacy uprzejmie pokaleczyli się sami. Skąd ta panika przy każdym rożnym i wolnym Juve, skoro prowadzimy? A teraz chyba wypada wdrożyć szeroko zakrojone śledztwo, żeby zbadać życiorys nowej gwiazdki naszej piłki. Hattricka Juventusowi to nie włożył nawet Boniek. Pamiętacie, kiedy włożył go ktokolwiek z polskiego klubu w meczu z tak silnym rywalem? 21.01. Szkoda, że Lech tak się spóźnił z transferem Rudnevsa, Sparta była naprawdę słaba... Wisło, Legio, uczcie się - stabilizacja popłaca. Ludzie, którzy bili się w ostatnich dwóch latach z Francuzami, Hiszpanami, Rosjanami, Holendreami, Włochami, Belgami, Czechami czy Ukraińcami, teraz opuszczają z remisem Turyn. Wreszcie mamy drużynę, która chwyciła kontakt z europejską piłką na przyzwoitym poziomie. 21.03. A w Lwowie supersilna - rzekłbym, reprezentacyjna - polska ławka rezerwowych. Borussia Dortmund zaraz gra z Karpatami, Lewandowski, Błaszczykowski, Piszczek popatrzą z boku. Przynajmniej na początku... 21.28. Co się stało w Turynie? Po pierwsze, znów objawiła się szeroko już na moim blogu omawiana zapaść calcio i agonia catenaccio - dzisiaj przegrało także Palermo, w Pradze rozstrzelane trzema golami przez Spartę. A turyńczyków ratował weteran, 36-letni del Piero... Po drugie, Juventusowi trudno się było zmobilizować do walki na pełnych obrotach, zresztą sami widzieliście martwotę trybun. Po trzecie, stabilizacja w dobrze grającym Lechu. Wiem, że się powtarzam, ale to słowo trzeba wbijać do głów szefów naszych klubów młotem - większość woli co sezon budować zespół od zera. Po czwarte, nasi prezesi po raz kolejny przekonali się, że warto stawiać na obcokrajowców - Lech opiera na nich drużynę od dawna, to oni strzelali gole w fazie grupowej Pucharu UEFA przed dwoma laty, to oni ugodzili teraz Dnipro (dośrodkowanie Stilicia na głowę Arboledy) i Juventus. Co zapowiada dalszy napływ cudzoziemców, od mojego poniedziałkowego raportu przybyli już do naszej ligi kolejni... 21.47. I jeszcze jedno - ten mecz przypomniał, jak dalece Lech zdystansował krajowych konkurentów we wznoszeniu porządnej futbolowej firmy. Niezależnie od jego aktualnej pozycji w ligowej tabeli. Popatrzcie, jak daleko od rozgrywania takich meczów są - i były w ostatnich latach - inni lokalne potęgi... 