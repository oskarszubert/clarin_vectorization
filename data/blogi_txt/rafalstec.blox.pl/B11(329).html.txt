W felietonie „Chelsea, zamęt idealny”, w którym deliberuję nad zagadką imponującego finiszu sezonu 2007/2008 w wykonaniu londyńczyków, zwracam uwagę m.in. na ich rzucającą się w oczy świetną - jak na późną wiosnę - dyspozycję atletyczno- kondycyjną. Co tłumaczę sobie nie tylko pracą speców od przygotowania fizycznego, ale również, paradoksalnie, serią kontuzji czołowych graczy.Tam wspominam o tym półgębkiem, tutaj chcę przedstawić konkrety. Minione lata liderzy Chelsea przeżyli niezwykle intensywnie, rozgrywali rekordową liczbę meczów, Frank Lampard w ogóle nie schodził w lidze z boiska między październikiem 2001 a grudniem 2005 roku, wyśrubowując frekwencyjny rekord do nieprawdopodobnych 164 kolejek z rzędu. Aż wreszcie przyszedł obecny sezon, w którym czasu, by odsapnąć od kieratu Premier League, mieli aż nadto. Długo się leczyli, rewelacyjnie ostatnio skuteczny Michael Ballack nie został nawet z powodu kontuzji zgłoszony do rundy grupowej Ligi Mistrzów. Spójrzmy na listę obecności sześciu najważniejszych - dokonałem arbitralnego wyboru, chyba niespecjalnie kontrowersyjnego - piłkarzy Chelsea. Terry rozegrał dotychczas 35 spotkań (w zeszłym sezonie - aż 44), Carvalho - 37 (51), Lampard - 38 (62), Ballack - 28 (46), Essien - 43 (55), Drogba - 30 (60).Słowem, każdy z londyńskich gwiazdorów ma w nogach, średnio licząc, niemal 18 meczów mniej niż miał na finiszu poprzedniego sezonu. Oni, biorąc pod uwagę nieodległą przeszłość, teraz na dobrą sprawę kończą spacerek. Biorąc pod uwagę liczniki motorów napędowych Manchesteru United - również. Oto dorobek sześciu najważniejszych - znów dokonałem subiektywnego wyboru - piłkarzy z Old Trafford: Ferdinand - 49 meczów, Vidić - 43, Scholes - 32, C. Ronaldo - 47, Tevez - 46, Rooney - 41.Wniosek: przeciętny gwiazdor Chelsea rozegrał 8 spotkań mniej niż przeciętny gwiazdor MU*. To tak jakby w trakcie sezonu dostał miesiąc urlopu. Miesiąc z okładem.Spoglądam na te dane myśląc o finale Champions League, ale również o zbliżającym się Euro 2008. Czy bohaterowie całego sezonu klubowego - podkreślam słowo „całego” - doczłapią do czerwca w jako takiej formie psychofizycznej? Liga Mistrzów wygląda wiosną tak: pasjonująca 1/8 finału, bardzo dobre ćwierćfinały, tylko fragmentarycznie dobre półfinały. Czy trend się utrzyma? Czy Cristiano Ronaldo za wielomiesięczne fruwanie nad murawę nie zapłaci tak twardym lądowaniem, jakie dwa lata temu na mundialu przeżył ówczesny finalista LM, Ronaldinho? Czy znów pooglądamy rozstrzygnięcia greckopodobne, a zatem sensacyjne?Dziś wiadomo tylko, że większość wyglądających na wypoczętych bohaterów Chelsea - od Terry'ego i Ashleya Cole'a, przez Lamparda, Essiena, po Drogbę i Kalou - na Euro nie pojedzie. Pojedzie za to rozpędzony Ballack, co akurat polskich piłkarzy (oni to są dopiero wypoczęci!) w entuzjazm pewnie nie wpędza.*Wzbogacenie statystyk reprezentacyjnych niemal nie zmienia tych proporcji - szóstka ze Stamford Bridge rozegrała ich 35, a szóstka z Old Trafford - 31. 