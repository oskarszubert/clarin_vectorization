Zanim za dwa tygodnie działacze PZPS podejmą decyzję w sprawie przyszłości Daniela Castellaniego, muszą przeanalizować mnóstwo niuansów, zapewne wezmą też pod uwagę opinię dających Argentyńczykowi silne wsparcie kadrowiczów, a także zlustrują trenerski rynek. I możemy być raczej spokojni - co w naszym sporcie wciąż rzadkie - że będą kierować się względami merytorycznymi. W przeciwieństwie do piłki nożnej, w której toczy się nieustająca wojna polskiej myśli szkoleniowej z resztą świata, nie mamy powodów podejrzewać, iż zmierzają do celu innego niż znalezienie rozwiązania maksymalnie korzystnego dla reprezentacji. Mamy za to powody sądzić, że szefowie PZPS zamierzają ograniczyć władzę (oni powiedzieliby raczej: samowolę) selekcjonera. „Nawet jeśli Daniel zostanie, to pod pewnymi warunkami. Dotychczas zbyt często robił inaczej, niż się z nami umawiał” - to cytat z działaczowskiej wypowiedzi dla „Gazety”. „Czy to nie dziwne, że w najgorszej formie byli we Włoszech ci zawodnicy, którzy dostali od trenera najwięcej wolnego?” - a to retoryczne pytanie rzucone w „Przeglądzie Sportowym” przez prezesa Mirosława Przedpełskiego, któremu przestały się podobać partnerskie relacje selekcjonera z kadrowiczami. Relacje jeszcze przed chwilą chwalone jako zbawienna przeciwwaga dla zamordyzmu Raula Lozano. Nie zamierzam rozstrząsać, czy długość wakacji zrujnowała czyjąkolwiek formę. Raczej nie widzę związku, przygotowywania do MŚ i tak trwały znacznie dłużej niż przygotowywania do zeszłorocznych - złotych - ME. Zastanawiam się też, czy niektórzy kluczowi gracze całkiem nie zrezygnują w przyszłym sezonie z występów dla Polski. Siatkarski kalendarz jest horrendalnie przerośnięty, ostatnio działacze jeszcze rozciągnęli naszą ligę, a we Włoszech już zdążyłem usłyszeć od jednego z kadrowiczów, że ten nie wyobraża sobie, jak podoła fizycznie kolejnemu sezonowi grania przez okrągły rok.  Co do jednego nie ma wątpliwości - to trener musi decydować, kto potrzebuje odpoczynku, a kto nie, i w ogóle kierować całym projektem pt. „Reprezentacja Polski”. Albo uznajemy, że Castellani się na szefa nie nadaje i go zwalniamy. Albo uznajemy, że się nadaje i zostawiamy mu pełną autonomię. O ile nigdy nie wiadomo, kto jest kandydatem na selekcjonera idealnym, o tyle doskonale znamy najgorszego: to trener niesamodzielny. 