Poczytałem, posłuchałem, pooglądałem i straciłem resztkę wątpliwości. Co tam Błaszczykowski, co tam Brożek, po co zajmować się wygraną z Czechami. Liczy się Beenhakker. Liczy się polsko-polska wojna między tymi, którzy widzą w nim starego dziada i złodzieja o zerowych trenerskich kompetencjach, oraz tymi, którzy widzą w nim półboga. Zwolennicy opinii pośrednich nie mają racji bytu, bo są przez wojujących z miejsca spychani na pozycje skrajne.Wyznawcy Beenhakkera szaleją ze szczęścia, że adwersarzom ubył argument o jednym udanym meczu za kadencji Holendra (z Portugalią); zastanawiają się, co powiedzą i jak poradzą sobie ze zwycięstwem jego najbardziej nakręceni wrogowie (mnie nie pytajcie, nie mam w domu wiadomej telewizji, a gazety ukażą się w poniedziałek); pytają, gdzie są dziś Wichniarek czy Jeleń etc. Nienawidzący Beenhakkera pięć minut po wygranej uciszają rozradowanych i nakazują czekać na następne mecze; przypominają, że czeskie niedorajdy nie umieją grać, dlatego nie ma znaczenia, w jakich grają klubach; zauważają, że trenerowi się udało, bo posłuchał głosu ludu i wreszcie postawił na właściwych, poleconych mu ludzi. Ci drudzy skwapliwie zapewniają, jak bardzo uszczęśliwił ich sukces, choć zapewniają niepotrzebnie - przecież nikt nie wątpi, że uszczęśliwił.Czytelnicy mojego blogu kilkakrotnie protestowali, gdy pisałem, że obecny selekcjoner wywołuje emocje intensywniejsze niż którykolwiek z jego ostatnich poprzedników. Upieram się przy swoim. Siwa selekcjonerska głowa przesłania wszystko, nasza kadra ma jedną supergwiazdę, tyle że słowem „supergwiazda” nie opisuję powszechnej akceptacji dla Beenhakkera, a absolutne skupienie tłumu na jego osobie. (Notabene trener sam je pogłębia, zachowując się trochę po polsku - tuż po zwycięstwie nie opiewa zwycięstwa, lecz daje odpór przeciwnikom. Co oczywiście mi się nie podoba, choć go poniekąd rozumiem). Mniej ważne punkty, mniej ważna pozycja lidera w grupie eliminacyjnej, mniej ważne rajdy Błaszczykowskiego albo huknięcie Brożka. Sprawa kluczowa: kto miał rację co do Beenhakkera. Bardziej kluczowa nawet od dylematu, czy wskutek choroby jednego pilota premier z prezydentem naszego kraju ostatecznie zerwą ze sobą stosunki, czy jednak wciąż będzie ich stać na zimne, dyplomatyczne „dzień dobry”.Jak ktoś kiedyś skrupulatnie prześwietli te nasze polskie mózgi i je wyodrębni z ogółu mózgów ludzkich, Nobla z medycyny ma zagwarantowanego. W pakiecie z pokojowym. 