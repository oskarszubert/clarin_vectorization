Mesjaszowi na imię Ludovic, a na nazwisko Obraniak. Wypatruje go Michał Szadkowski, wypatruje go Michał Pol. Zrozpaczona poziomem gry piłkarzy w sparingu z RPA blogosfera szuka ocalenia daleko od pobliskich wyrobów piłkarzopodobnych. Można powiedzieć - znów. Przywykliśmy na progu XXI wieku, że o ile własnej bramki potrafimy bronić własnymi siłami, o tyle ludzi zdolnych do prowokowania ofensywnych ekscesów pod polem karnym przeciwnika przydaje się importować. Na mundial w 2002 roku wystrzeliły nas gole Nigeryjczyka Emmanuela Olisadebe; w eliminacjach do Euro 2008 rozszalał się holenderski snajper Ebi Smolarek; w turnieju finałowym jako jedyny wymyślić coś w ofensywie umiał Brazylijczyk Roger (zresztą zdobył jedyną bramkę, ze spalonego). Teraz nadzieję lud pokłada we Francuzie Obraniaku. Mały wtręt, dla przypomnienia (stałym bywalcom blogu) bądź wyjaśnienia (bywalcom okazjonalnym) - nie interesuje mnie genetyka, rodowód, kolor skóry, wyznanie ani kwestia językowa. Przypisuję piłkarza do kraju, który go wyedukował. Nie mam pojęcia, czy Obraniak kadrę zbawi, szanse na awans na mundial widzę wątłe. Gdyby jednak zamienił tę stęchłą wodę w wino, co proponuję założyć roboczo na potrzeby niniejszego wywodu, byłby już czwartym w tej dekadzie zorientowanym na atak rodakiem obcokrajowcem, który okazuje się lepszy od rodaków tubylców i staje się w reprezentacji nieodzowny. Bez nadzwyczajnego wysiłku można sobie nawet wyobrazić drużynę, w której co trzeci gracz z pola pochodzi z importu - z Obraniakiem, Rogerem i Smolarkiem. A przecież jeszcze niedawno błagaliśmy, żeby przyłączył się do nas także Włoch Robert Acquafresca, syn Ewy z domu Murkowskiej. I gdyby się przyłączył, szturmem wziąłby zapewne podstawową jedenastkę. Odruchowo miałbym chyba do takiej reprezentacji Polski - z czterema obcokrajowcami - stosunek ambiwalentny, choć nie wszczynałbym awantury, że urządzona jest niegustownie i obraża moje uczucia patriotyczne. Sam przecież apelowałem już podczas mundialu w 2002 roku, by pójść w ślady Turków, na szeroką skalę szukać wśród emigrantów zdolnych kopaczy i zaciągać ich pod właściwą flagę. Zwracam tylko uwagę, że z coraz większą desperacją szukamy piłkarzy - zwłaszcza kreatywnych i odpowiadających za ofensywę - spoza własnego chowu. I nie zanosi się, by ten trend wyhamował. Ja też się przyznam do nieprzyzwoitych myśli - pomimo niechęci do szerzącego się procederu ukosmopolityczniania drużyn narodowych przez cały ligowy sezon co rusz wracała do mnie ochota, by zobaczyć w biało-czerwonej koszulce Kolumbijczyka Manuela Arboledę - zadziornego obrońcę Lecha Poznań, który zachwycał mnie niepohamowanym pociągiem do ataku, pociągiem o sile wśród polskich defensorów niespotykanej. 