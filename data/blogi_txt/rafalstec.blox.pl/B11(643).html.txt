O 15.50 minął rok od inauguracyjnego wpisu na tym blogu, ale jubileusz na dobrą sprawę trwa od północy - w końcu urodziny obchodzi się całą dobę - a nic się nie dzieje. Żadnych fanfar, entuzjastycznych gratulacji, zaproszeń na występy w zakładach pracy, życzeń, by wciąż było świetnie. Nic z tego, czego się spodziewałem, a spodziewałem się, że 18 października mimo wszystko zepchnie w cień inną znaną datę w naszym sporcie - 17 października (wczoraj minęło 35 lat od sami wiecie czego).Nie jestem obrażalski, powodowany świątecznym nastrojem ogłaszam konkurs. Nastrojem oraz refleksją, jak wiele wydarzyło się przez te 12 miesięcy: w październiku minionego roku kapitanem reprezentacji był jeszcze Żurawski; w napadzie grał Matusiak; Boruc nie popełniał błędów w ważnych meczach; Smolarek miał dobry humor i chciał podbijać ligę hiszpańską; Beenhakkera nikt nie nazywał skorumpowanym oszustem; Lozano i Bonitta też mieli trochę lepszą reputację; piłkarze Hiszpanie uchodzili za nałogowych przegrywaczy; Milan bronił tytułu w Lidze Mistrzów zamiast pałętać się po Pucharze UEFA; Tusk nie zakopywał samolotów w swojej piaskownicy etc. Chyba tylko w PZPN do dziś jest, jak było, co daje pewne poczucie bezpieczeństwa - coś stałego jeszcze w tym rozszalałym świecie ocalało.Ale miał być konkurs. Oto 18 piłkarskich pytań o następny rok, dla ułatwienia wymagających jedynie odpowiedzi „tak” lub „nie”.Czy do 18 października 2009 roku:1) Beenhakker wciąż będzie trenerem naszej reprezentacji?2) reprezentacja choć raz strzeli w meczu co najmniej pięć goli?3) polski klub będzie grał w Lidze Mistrzów?4) polska liga poprawi pozycję - obecnie 27. - w rankingu UEFA?5) Błaszczykowski będzie wciąż grał w Borussii Dortmund?6) Smolarek będzie wciąż grał w lidze angielskiej?7) Boruc będzie wciąż grał w Celtiku Glasgow?8) Brożek będzie wciąż grał w Wiśle Kraków?9) Skorża będzie wciąż trenował Wisłę?10) doczekamy się kolejnego polskiego gola w LM?11) angielski klub znów będzie bronił trofeum w LM?12) Puchar UEFA znów zdobędzie klub spoza piątki najmocniejszych - według wspomnianego rankingu - lig Europy?13) Cristiano Ronaldo wciąż będzie grał w MU?14) Inter zdobędzie kolejne mistrzostwo Włoch?15) Ancelotti będzie wciąż trenował Milan?16) reprezentacja Hiszpanii wciąż będzie niepokonana od 2006 roku?17) padnie kolejny transferowy rekord świata?18) przewodniczącym Komisji Odznaczeń PZPN wciąż będzie Zdzisław Łazarczyk, a Dariusz Wdowczyk utrzyma członkostwo w Radzie Trenerów?Sporo pytań, więc nie spodziewam się imponującej frekwencji, ale tak czy owak w drugą rocznicę założenia blogu wrócę do tego wpisu, sprawdzę odpowiedzi, poszukam najcelniej wróżącego. Zwycięzcę nagrodzę repliką historycznej koszulki tegorocznego zwycięzcy Ligi Mistrzów (sam wybiorę model), swoją książką „Piłka sss... kopana” oraz trofeum najcenniejszym - honorowym tytułem jasnowidza roku.Mały dopisek: Za radą przezornego Rafala.5y wprowadzam deadline - powiedzmy o północy z poniedziałku na wtorek. A gdyby za rok zwycięzców było więcej niż dwóch ex aequo, zarządzę dogrywkę - już błyskawiczną, też typerską rzecz jasna:-) 