Kiedy szedłem dziś aleją Somerset spod wzniesionego specjalnie na mundial stadionu Green Point do historycznego centrum Kapsztadu, słyszałem wyładowania elektryczne, które wprawiają w drgania druty pod wysokim napięciem - nie zawsze kolczaste - wiszące nad płotami chroniącymi wystawne rezydencje. Miasto uchodzi za jedno z najbezpieczniejszych w generalnie niebezpiecznej RPA i w ogóle enklawę zaawansowanej cywilizacji, sam nigdzie nie czuję tutaj zagrożenia, ale właściciele willi od ulicy się odgradzają. Nie wykluczam, że mają powody - w końcu oni tu mieszkają, a ja wałęsam się od ledwie kilkudziesięciu godzin. W każdym razie już tej okolicy szczerze nie lubię. Podobnie nie lubię nawtykanych w nieodległe wybrzeże Atlantyku mniejszych i większych kurortów, również zabunkrowanych, za wysokimi murami których byczą się brzuchaci turyści zjeżdżający tutaj z lepszego świata. Turyści zjeżdżają, bo cała natura wokół Góry Stołowej urzeka bajecznym pięknem, ale to wciąż RPA - kraj biedny (choć najbogatszy w Afryce), z blisko 25-procentową stopą bezrobocia. Obok luksusowych limuzyn, w samym sercu miasta wciąż stoją - właściwie telepią się - takie budy:  Nie będę kładł na blogu zdjęć przyjemniejszych w odbiorze, wyguglajcie je sobie sami, Kapsztad z sąsiedztwem został już obfotografowany dokumentnie, więc oszczędzę sieci zbędnych megabajtów. Odłożę też do „Gazety Wyborczej” obszerniejszą relację z przedmundialowych pogawędek, które odbyłem i będę odbywał z tubylcami. Dzisiaj tylko jedna obserwacja, mnie wprawiająca w zdumienie. Otóż przeciętny tubylec żyje głębokim przeświadczeniem, że piłkarskie mistrzostwa świata odmienią jego los, los ojczyzny i całego kontynentu. Odmienią radykalnie i nieodwołalnie. Przyznanie organizacji gigantycznej sportowej imprezy państwu, które czuło się drugorzędnym, wywołuje euforię, o czym wiemy i my, odkąd UEFA dała nam mistrzostwa Europy. I mnie wówczas poniosło, przez ładnych parę chwil odnosiłem wrażenie, że nowocześniejemy z minuty na minutę, przyszłość staje się już, nazajutrz dojadę ponaddźwiękowym metrem spod Pałacu Kultury pod Spodek. Reakcja nie całkiem błędna, ostatecznie wieloma sprawami bez perspektywy kompromitacji podczas Euro 2012 zajęlibyśmy się dopiero za jakiś czas, czyli nigdy. Nie wymyśliłbym jednak, że od bycia gospodarzem turnieju piłkarskiej może tak zaszumieć w głowach, jak zaszumiało tym, których przesłuchiwałem w Kapsztadzie. Przesłuchiwałem tzw. zwykłych ludzi. Taksówkarzy, pilnujących porządku, kelnerów, studentów, sklepikarzy. Pod względem stosunku do czerwcowego turnieju podzieliłbym ich na rozentuzjazmowanych, wniebowziętych bądź, w najgorszym razie, prędkiego wniebowzięcia oczekujących. Mundial ma tutaj wymiar mistyczno-magiczny. Wraz z pierwszym gwizdkiem nadejdzie mesjasz, ściągnie zastępy inwestorów skazanych na miłość do RPA od pierwszego wejrzenia, bezrobocie zredukuje do zera, wpuści gospodarkę do raju, wybawi tę ziemię od cierpienia, rozpocznie nową erę. Moi rozmówcy nie umieją nowej ery konkretnie opisać, nie namówisz ich na żadne szczegółowe wyjaśnienia, co się zmieni. Oni po prostu czują, że nastąpi Zmiana. Obama nie wlał tyle nadziei w Amerykanów, ile mundial wylał na ulicę Kapsztadu. Szczegóły, powtarzam, dopiero spiszę. RPA buja w obłokach, paniska z FIFA trzymają się jak wytrenowani piłkarze - nisko przy ziemi i zachowując pion. Dla swoich partnerów biznesowych zastrzegły nie tylko prawo do wykorzystania mundialowego loga czy wizerunku oficjalnej maskotki, ale również terminów „2010 FIFA World Cup”, „2010 FIFA World Cup South Africa”, „FIFA World Cup”, „World Cup”, „2010 World Cup”, „World Cup 2010”, „South Africa 2010”, „2010 South Africa”, „SA 2010”, „Football World Cup”, „Soccer World Cup”, kombinacji wymienionych powyżej słów oraz wielu innych znaków towarowych - kto zamierza zarabiać na mistrzostwach, musi szukać pełnego wykazu w odpowiednich urzędach lokalnych. I zrozumieć, że MŚ służą przede wszystkim temu, by zarabiała FIFA oraz krewni i przyjaciele FIFA. FIFA oraz krewni i przyjaciele FIFA bez wątpienia umieją ubijać interesy, choć nawet oni wpadają niekiedy w niewielkie kłopociki. Tutejszy „Mail Guardian” donosi, że autoryzowana przez futbolowych władców agencja Match Hospitality AG sprzedała na razie obcokrajowcom zaledwie 2 tys. droższych mundialowych pakietów biletowo-pobytowych spośród 380 tys., którymi dysponowała. Miały być drogie, okazały się zbyt drogie. Nawet dla bogatych, którzy podczas pobytu w RPA zostawiliby mnóstwo pieniędzy. Pakiety podrożały ponoć m.in. dlatego, że Match Hospitality AG odkupywała je po wygórowanych cenach od innego pośrednika - Match Services AG. FIFA już trzy lata temu postanowiła, że agencja Match Hospitality AG będzie uczestniczyć również w dystrybucji biletów na mundial w 2014 roku. Jednym z jej udziałowców jest firma Infront Sports   Media AG, której prezesuje Philippe Blatter. Zbieżność nazwisk oczywiście nieprzypadkowa - to bratanek kierującego FIFA Seppa Blattera. 