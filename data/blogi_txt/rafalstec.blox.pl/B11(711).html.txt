Selekcjoner reprezentacji Polski, który niespecjalnie zajmuje się polską ligą - a w każdym razie niechętnie ogląda ją z bliska - to zjawisko doskonale nam znane. Raul Lozano, ten od siatkarzy, na wiele miesięcy uciekał do swojej Argentyny, więc do hal miał daleko. Paweł Janas, ten od piłkarzy, rozmyślał o kadrze w lesie, więc do stadionów nie miał wcale bliżej. Teraz Leo Beenhakker, też od kopaczy, nie zdążył zajrzeć na szlagier o mistrzostwo kraju między Wisłą Kraków a Legią Warszawa. Wolał mecz Feyenoordu Rotterdam z Rodą Kerkrade.Trenera siatkarzy sam broniłem. W półprywatnych rozmowach skarżył się, że zjada go tęsknota za rodziną, jego syn rzeczywiście dorastał bez ojca po drugiej stronie planety, poza tym świetnie znałem pracoholizm Lozano, któremu można było zarzucić wiele, ale nigdy zaniedbywania obowiązków. To był stachanowiec, maniak siatkówki, obsesyjnie pożądający sukcesu pod flagą biało-czerwoną.Janasa nie broniłem, choć i jego umiem poniekąd zrozumieć. Czuł się chłop lepiej między jeleniami, przed którymi bronił się flintą, niż między ludźmi, do których mierzyć z flinty nie wypada, więc schodził między drzewa. Na stadionie tłum spory, to i dyskomfort spory.Beenhakkera nie tłumaczy nic. Regularnie robi wypady do Belgii czy Holandii, od których dzielą go dwie godziny lotu, towarzystwem ludzi też się nie krępuje, przecież to światowiec, obyty i w ogóle cygaro przygryza w wyfrakowanym gronie nie gorzej od Listkiewicza. Znosił kiedyś rozgrywki w Trynidadzie i Tobago, znosił oglądanie wirtuozów z Arabii Saudyjskiej, to zniósłby też chałę krakowsko-warszawską. Choć, przyznaję, łatwo by nie miał.Co więcej, Holender sam się wpędził w sytuację delikatną, by nie powiedzieć - macającą granice etyki zawodowej. Został nieformalnym (?) doradcą Feyenoordu, ignorując gniewny sprzeciw zwierzchników z PZPN. W kółko powtarzał, że pomoże swemu ukochanemu klubowi nieodpłatnie i w czasie wolnym, zatem nie zaszkodzi reprezentacji. Ale sygnał dał jasny. Nie tylko polska kadra zajmuje jego głowę, nie poświęca się jej totalnie, zostaje mu jeszcze sporo energii, by wspierać klub, którego los - proszę wybaczyć, panie trenerze, szczerość - większość polskich kibiców ma w głębokim poważaniu.W niedzielę musiał wybrać. I wybrał ligę holenderską.W jednym miał Beenhakker rację. Nie sposób mu udowodnić, że jeśli zajrzy na stadion Feyenoordu, reprezentacja zagra potem słabiej, nie da się też ściśle wytyczyć zakresu obowiązków selekcjonerskich i zdefiniować przysługującego mu czasu wolnego. W ogóle trudno cokolwiek w tym specyficznym fachu ująć w sztywne ramy. Nikt nie wpisuje do kontraktu, ile trener musi obejrzeć ligowych meczów na żywo ani ile musi zarządzić treningów na zgrupowaniu. Na dobrą sprawę mógłby obwieścić piłkarzom na zgrupowaniu przed meczem eliminacji mundialu, że połowę zajęć im odpuszcza, niech poczytają (pooglądają?) o Kubusiu Puchatku i oczyszczą głowy wymęczone ciężkim losem reprezentantów. Jak wówczas udowodnić, że coś zaniedbał? Też mógłby wzruszyć ramionami, że jego koncepcja nie wypaliła.Beenhakkerowi koncepcje w ogóle ostatnio się nie sprawdzają, reprezentacja gra byle jak, a selekcjoner zamiast w tych szczególnych okolicznościach za wszelką cenę udowadniać, jak bardzo zależy mu na reprezentacji, coraz śmielej daje do zrozumienia, że zależy mu średnio. Biada nad kiepską atmosferą wokół kadry, biada nad cichym utrudnianiem mu pracy przed nieprzyjaznych działaczy, a zarazem sam atmosferę zatruwa i demonstruje ostentacyjną pogardę dla polskiej piłki. Zachowuje się, jakby doskonale skrojony na beenhakkerową miarę kontrakt czynił szefów PZPN jego zakładnikami. Jakby marzył, by go zerwano, ale wypłacono mu wszystkie pieniądze. A przecież reprezentacja przeżywa moment kryzysowy, jakakolwiek następna wpadka skaże ją na oglądanie mundialu w telewizji i już do samego startu Euro 2012 - turnieju o historycznej doniosłości - ograniczenie aktywności wyłącznie do sparingów.Mógłbym pisać o imponderabiliach, krzyknąć naiwnie, że selekcjonerowi zwyczajnie wypada pofatygować się na mecz mistrza z wicemistrzem Polski. Ale już zrozumiałem, że niuanse do pana, panie trenerze, nie docierają. Zapytam inaczej: skoro najważniejszy ligowy mecz wiosny oznacza dla pana czas wolny, to kiedy - poza rzadziutkimi i króciutkimi okresami zgrupowań reprezentacji - pan w ogóle pracuje? 