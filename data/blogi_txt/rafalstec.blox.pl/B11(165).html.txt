Nie, to nie jest efekciarski tytuł, lecz inne spojrzenie na uporczywie powtarzane beenhakkerowskie zalecenie, byśmy zawsze spoglądali na jasną stronę księżyca. Holenderski selekcjoner co rusz - w wywiadach, na zgrupowaniach reprezentacji, wszędzie, gdzie to możliwe - przekonuje, że piłkarskich talentów widzi nad Wisłą bez liku, że w żadnym razie nie powinniśmy popadać w kompleksy, bo nasi gracze są pełnoprawnymi bohaterami futbolowego spektaklu.On Polaków zachwala, reszta świata Polaków zwalnia. Żurawski z pułapu fazy pucharowej zsuwa się na depresyjne poziomy amerykańskich rozgrywek MLS; Matusiak wraca z Palermo przez holenderskie Heerenveen do Bełchatowa; Kosowski zagranicznego pracodawcę znajduje w drugiej lidze hiszpańskiej; uchodzący za nieprzeciętnie uzdolnionego Sebastian Mila nie dał rady nawet w lidze norweskiej i również planuje powrót z emigracji. Można oczywiście każdy przypadek analizować z osobna, można roztrząsać, komu zabrakło charakteru i determinacji, a komu talentu, kto miał pecha, a kto źle wybrał klub. Ale spoglądając na problem z lotu ptaka widać tylko jedną regułę: otóż polski piłkarz osiąga zazwyczaj szczyt podpisując pierwszy zagraniczny kontrakt. Później jest już tylko gorzej, nawet jeśli początki na obczyźnie były niezłe - jak u Żurawskiego, Szymkowiaka, Frankowskiego i niemal wszystkich innych, którzy wyjeżdżają w wielki świat.I właściwie nie wiadomo, dlaczego. Czy beznadziejny poziom szkolenia wystarczy, by wyjaśnić to, że w 38-milionowej populacji nie trafiają się - poza bramkarzami - nawet pojedyncze indywidualności zdolne rywalizować z najlepszymi na świecie?Niestety, sytuacja stale się pogarsza. W latach 90. oglądaliśmy Polaków grających (Kosecki) lub wręcz strzelających gole (Warzycha) w półfinałach Ligi Mistrzów. Jeszcze nie tak dawno, za kadencji selekcjonera Jerzego Engela reprezentacja miała znaczące postaci Bundesligi (Hajto, Wałdoch) oraz zawodników zdolnych utrzymać się blisko dekadę we włoskiej Serie A (Koźmiński).Dziś - powtórzmy: poza bramkarzami - nie ma już prawie nikogo. Szczęśliwcy błyszczą w drugich ligach (Rasiak), ewentualnie eksplodują formą na kilka miesięcy (Saganowski). W Lidze Mistrzów ostał się Michał Żewłakow - wśród naszych rodaków absolutny unikat, bo utrzymujący dość mocną pozycję na rynku od kilku sezonów. Nawet Krzynówek, w eliminacjach do Euro 2008 lider drużyny pełną gębą i facet ze znakomitą przeszłością w europejskich pucharach (gole strzelane Realowi Madryt, Romie, Liverpoolowi), miota się na ławce rezerwowych Wolfsburga. A wyjątkowy jak na nasze standardy drybler i w ogóle nadzieja całego naszego futbolu Kuba Błaszczykowski? W rankingu piłkarzy Bundesligi w rundzie jesiennej zajmuje 194. miejsce. Na 214 sklasyfikowanych!Gdzie byśmy nie nadstawili ucha, słyszymy, że Polacy nie umieją grać. Jeśli wykluczymy ponadnarodową zmowę, jeśli reszta świata ma choć trochę racji, to Beenhakker na cztery miesiące przed mistrzostwami Europy jest w rozpaczliwej opresji. Już jego poprzednicy - Jerzy Engel i Paweł Janas - byli w sytuacji niewdzięcznej, ale nawet oni powoływali piłkarzy, których cenił ktoś jeszcze oprócz nich. Holender wybiera niemal wyłącznie spośród odrzuconych.Pozostaje mu kłamać. Wmawiać swoim zdołowanym piłkarzom, że reszta świata tkwi w błędzie.PS. Właśnie podali, że Rasiak został wypożyczony do Boltonu, ale tym tematem - z pewnych względów specjalnie mi bliskim - zajmę się za czas jakiś... 