Bez sąsiedzkiej polskiej życzliwości Słowacy nie doczołgaliby się do mundialu. Przed rokiem podarował im zwycięstwo Artur Boruc, dzisiaj Seweryn Gancarczyk. Między oboma pechowymi porażkami ku zgubie parł wraz z piłkarzami Leo Beenhakker - nie pamiętam selekcjonera, który skończyłby eliminacje do czegokolwiek w podlejszym stylu. Dzisiaj nasi kopacze wypadli stosunkowo dobrze - chyba, pewności nie mam, nie widziałem piłki - ale przegrali ze Słowacją. Nic zaskakującego, cała rzeczywistość wystąpiła przeciw nim. Grali na wybryku piłkarskiej architektury o uroku katakumb. Niebo przysypało ich klęską żywiołową. Działacze ubrali ich w niespotykane w naszych czasach koszulki bez nazwisk, więc pewnie nie wszyscy mieli pewność - zgrupowanie trwało ledwie kilka dni - kto jest akurat przy piłce. Nikt nie zrozumiał dowcipu kapitana Lewandowskiego, który żądał dodatkowych premii za to, że postara się wygrać. Sponsorzy w panice wycofywali reklamy ze stadionu. Zbuntowała się (ponoć się zbuntowała) technika, teoretycznie podgrzewana murawa nie stopiła śniegu. Kibice urządzili bojkot. Gancarczyk zbojkotował własnego bramkarza i załadował samobója. Kiedy Polacy brnęli przez chorzowskie śniegi, Hiszpanie rozstrzeliwali pięcioma golami Bośnię. Rywalizację w swojej grupie zakończyli z oszałamiającym dorobkiem dziesięciu zwycięstw. Holendrzy też wygrali wszystko, czyli osiem meczów. Kompletu wygranych nie wypocił w tych eliminacjach nikt inny w Europie. Kompletu nie miał też nikt w Europie w poprzednich eliminacjach - do mundialu w 2006 roku. Ani nikt w eliminacjach do mundialu w 2002 roku. Ani nikt w eliminacjach do mundialu w 1998 roku. Ani nikt w eliminacjach do mundialu w 1994 roku. Ani nikt w eliminacjach do mundialu w 1990 roku. Ani nikt w eliminacjach do mundialu w 1986 roku. Poprzednio wynik Hiszpanów i Holendrów zdarzył się przed mundialem w 1982 roku. Z perspektywy historii futbolu to prawie mezozoik - w tamtych czasach o kolorach koszulek Szpakowski informował osobno „widzów przy czarno-białych odbiornikach”, nie istniały jeszcze reprezentacje Czech, Słowacji i Słowenii, z którymi właśnie przegraliśmy, Europejczycy rywalizowali w mniejszych grupach. Ów idealny dorobek wypracowali wtedy erefenowcy oraz - wystarczyło wygrać z NRD i Maltą - Polacy. Prowadził ich trener Antoni Piechniczek. Rekord przetrwał ćwierć wieku z okładem, aż padł. Piechniczek się nie daje, wciąż - w trzeciej kadencji, tym razem nieformalnie - nadzoruje reprezentację. Dotrwa do 2014 roku? 