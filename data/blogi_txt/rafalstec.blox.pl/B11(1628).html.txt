Przestańcie zrzędzić, że rozpieszczony polski kopacz ma w życiu za dobrze, oceńcie sytuację uczciwie, przejrzyjcie wreszcie na oczy - futbolowa reprezentacja Polski to nie jest niedzielna szkółka na milusiej zielonej trawce, reprezentacja to wyzwanie dla najwytrzymalszych twardzieli. Tutaj nie ma ani prostych rozwiązań, ani aksamitnych wygód, ani błogiego poczucia, że wszystko, co robimy, robimy z sensem. Jest tylko zaciekła batalia o przetrwanie. Sobotni sparing z Amerykanami - bandą graczy niebłyskotliwych, lecz szerokich w barach i stalowych w kościach - wymordują polscy bohaterowie akurat w czwartym dniu od lądowania na wrogiej ziemi, a zatem w najgorszym momencie dla organizmów wrzuconych w odmienną strefę czasową. Normalny homo sapiens nadaje się wówczas głównie do przyjęcia pozycji tapczanowej, a nasi będą tańczyć na murawie w rytm zawołań trenera Franciszka Smudy, który żąda wyłącznie zabaw na Order Uśmiechu. Znaczy gry wesołej, fantazyjnej, optymistycznej. Minie kilka króciutkich dni, a upojeni radosnym stylem kopania smudowi podkomendni rzucą się do gardeł Ekwadorczyków. Niby Ekwadorczyków rezerwowych, niby i my wystawimy kilku rezerwowych, ale mecz nadal zapowiada się krwawo. Nikt nie będzie miał blisko do domu, skoro Polska gra z Ekwadorem, to jesteśmy w Kanadzie, wciąż się w tym względzie rozwijamy, nieuchronnie nadciągający sparing z Madagaskarem urządzimy na Alasce, żadne logistyczne łamigłówki nie są nam straszne, przećwiczymy Madagaskarczyków, że popamiętają. Wesoło, fantazyjnie i optymistycznie było już przy ustalaniu składu grupy zdolnej ewentualną kolejną sparingową klapę przeżyć. Jako boczni obrońcy najadą na USA byli napastnicy Mierzejewski i Piszczek, co w drużynie grającej wesoło, fantazyjnie i optymistycznie dość naturalne. Wesprze ich, przynajmniej na treningach, niejaki Artur Jędrzejczyk, który postanowił z całą Legią przerżnąć w tym sezonie niemal wszystko, co da się na boisku przerżnąć, ale zwerbowany do kadry został, bo - jak usłyszeliśmy od selekcjonera - w przeciwieństwie do wielu mniej przezornych ligowców dysponuje bezcennym atutem - amerykańską wizą. Szansę poświęcenia się dla chwały narodu dostał również niejaki Bartosz Salamon, którego wredna Brescia spuściła właśnie na wypożyczenie do trzeciej ligi, choć sama - to już wyjątkowa perfidia - awansowała do pierwszej. Najważniejszą misją wyprawy za ocean będzie chyba jednak ubłaganie niejakiego Erika Lichaja - genetycznego nowotarżanina, który nie potrzebuje wizy do USA - by zachował się patriotycznie i walczył dla Polski. Na razie co prawda zaciągnął się do reprezentacji USA i nawet zamierza w sobotę ruszyć przeciw naszym, ale któż za młodu nie błądzi? Przed meczem można by przekazać mu kilka podarków od narodu polskiego. W trakcie gry nasi ruszą już po konkretnej prośbie, próbując nęcić Lichaja - wołajmy nań Eryk, niech od razu poczuje się nasz - dobrym słowem, reklamą smudowego futbolu wesołego, fantazyjnego i optymistycznego, a także snuciem opowieści o urokach wspólnych zgrupowań, w tym wieczornych imprez integracyjnych przy whisky z colą (dla niezorientowanych: ten wykwintny napój łączy u nas przedstawicieli różnych dyscyplin sportu). Ja tam w każdym razie napięcie poczuję dopiero w przerwie. Wyjdzie Eryk na drugą połowę w obcych barwach amerykańskich czy swojskich biało-czerwonych? Da szansę temu, co tli mu się na samym spodzie duszy, zechce sprawdzić, po czyjej stronie czuje się lepiej? FIFA niby transferów przeprowadzanych w szatni nie dopuszcza, ale też nikt nie próbował, a w sobotę gramy zaledwie sparing, więc na pewne ustępstwa mamy prawo liczyć. Że nie mam zielonego pojęcia, jak Lichaj gra? Pal licho, przesadnych wymagań przed pragnącymi wrócić pod skrzydła orła białego braćmi nie stawiamy, o również czekającym na powołanie sfrancuziałym polskim obrońcy Perquisie trener Zieliński powiedział, że „na przeciwnika grającego prymitywnego futbol, dalekimi podaniami do napastników, się nadaje”. Na mój nos Eryk też się nadaje. Do przedsięwzięcia nazywanego dumnie reprezentacją Polski w ogóle nadaje się każdy. To struktura tak nieskończenie różnobarwna, spontaniczna w ruchach i ideach, a także z ducha wesoła, fantazyjna i optymistyczna, że nawet wieloryb na łyżwach nie wyglądałby w niej obco. Od lat przybywa w kadrze drugo- i trzecioligowców, nikt już niczego od niej nie wymaga, ale uciechę daje nie z tej Ziemi. Czy inaczej pchaliby się do Ameryki nasi trzej herosi z Borussii Dortmund (tam się walczy o przetrwanie w każdej kolejce), których nazajutrz po powrocie do Europy czeka mecz Bundesligi? 