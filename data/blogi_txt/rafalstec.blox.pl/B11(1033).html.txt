Czytałem - bodajże w „Guardianie” - jak bardzo trener Arsenalu nie znosi porażek. Opis był sugestywny, dziennikarz przywoływał epizod jeszcze z czasów jego pracy w lidze francuskiej, kiedy wracający z przegranego meczu Arsene Wenger musiał poprosić o zatrzymanie autokaru, by zwymiotować.Jeśli jego organizm do dziś nie przywykł do niepowodzeń - a pewnie nie przywykł - to aż boję się myśleć, ile wrzodów hoduje w żołądku. Nie tylko z powodu wtorkowej porażki w Lidze Mistrzów z Liverpoolem. Zachwycamy się promowanym przez niego bezkompromisowym stylem gry, cenimy brawurę w lansowaniu zdolnych żółtodziobów, cieszymy się, że pozwolił rozkwitnąć zjawiskowemu Fabregasowi jeszcze w wieku szczenięcym. Tylko wielkich triumfów trochę brakuje. Zamiast nich mamy zatrzęsienie bajecznie kolorowych wspomnień z meczów, w których londyńczycy osaczali rywali i zamykali w ich własnym polu karnym, by mimo wszystko nie dopchać się do bramki i nie wypracować zwycięstwa. Po zdobytym w 2004 roku mistrzostwie swojego kraju Arsenal nie wygrał już, biorąc pod uwagę aspiracje, właściwie nic. Bo czymże jest jeden marny Puchar Anglii? Czymże jest - znów: biorąc pod uwagę aspiracje - londyńczyków dorobek w LM? Ledwie jeden udział w finale, a poza tym żadnego choćby w półfinale?Owszem, prześladował piłkarzy Arsenalu w bieżącym sezonie pech w losowaniu, nie popuszczał też pech do krzywdzących ich sędziowskich wpadek. Ich styl cechuje jednak swoista miękkość, naiwnie spontaniczna radość z obmyślania kolejnych spektakularnych ataków niezależnie od ich ostatecznego efektu, dziecięca niezdolność do zadania przeciwnikowi decydującego, zabójczego ciosu. Milan w poprzedniej rundzie powalili, bo Milan słaniał się na nogach, Liverpoolu - twardego, cynicznego, bezlitośnie efektywnego, atletycznie nieśmiertelnego - znokautować nie zdołali.Ot, paradoks: fantazyjnie wyszukany Arsenal w najnowszej historii Champions League niemal się nie zapisał, tymczasem uchodzący za drużynę nudnawą, jednowymiarową i przewidywalną Liverpool sprezentował nam porywające spektakle, które zapadają w pamięć do końca życia. Czasem szarpiące za emocje, czasem urzekające nieprawdopodobnym rozwojem wypadków, czasem wyładowane kontrowersjami, czasem wpędzające w ekstazę koneserów taktycznego wyrafinowania. Był zwycięski półfinał z Chelsea rozstrzygnięty dzięki golowi, który - co wykazała dopiero analiza przy użyciu izraelskiej technologii rakietowej - w ogóle nie padł. Był stambulski finał wszech czasów z Milanem. Było wyjazdowe rozebranie na czynniki pierwsze Barcelony - Barcelony broniącej wówczas trofeum i dalekiej od obecnego, głębokiego kryzysu. Był wreszcie dreszczowiec z Arsenalem... Jeśli dołożyć jeszcze futbolistę o sercu do gry większym niż Anfield Road - Stevena Gerrarda - oraz legendę liverpoolskich kibiców, zbierzemy chyba całe bogactwo doznań, które może zaoferować futbol. Naprawdę ktoś zrzędził na drużynę przesadnie cierpliwą i wyrachowaną, z podrygującym na ławce przeintelektualizowanym trenerskim jajogłowym?Ów jajogłowy i Wenger dotąd się lubili i wciąż nawzajem sobie słodzili. Co będzie jutro, nie wiadomo. W końcu Benitez powiedział kiedyś: „Z trenerem Jose Mourinho się przyjaźniliśmy. Do momentu, kiedy przegrywałem.”Dziś także trenerzy Arsenalu i Liverpoolu, gdyby mieli czas na zbędną gadaninę, znaleźliby mnóstwo powodów do ognistej polemiki. Mnie np. wydaje się oczywiste, że we wtorkowy wieczór zobaczyliśmy najbardziej niesamowitą drużynę sezonu.Nie mam tylko pojęcia, czy jest nią Arsenal, czy Liverpool. 