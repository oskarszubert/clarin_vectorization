Mój blog zazwyczaj skupia się na piłce nożnej, więc stali bywalcy pewnie nieraz naczytali się o podstarzałych drużynach Milanu, Interu, Romy czy reprezentacji Włoch. W ogóle całe calcio stawia na dojrzałość i doświadczenie, ignorując przesąd, że życie sportowca kończy się po trzydziestce. (O czym pisałem już tutaj).W kadrze włoskich siatkarzy gołowąsów, wyjąwszy 21-letniego Matteo Martino, też nie uświadczysz. Selekcjonerzy próbują wszczepić do niej młodych zdolnych, ale młoda tkanka przyjmuje się słabo. (Nie udało się poszaleć np. Michałowi Łasko, synowi naszego mistrza olimpijskiego Lecha, choć urodzeni za granicą potomkowie imigrantów idą ławą: Travica, Zlatanov, Simeonov, Zajcew). Włosi, którzy przez całą minioną dekadą utrzymywali tytuł mistrzów świata, przestali w ogóle zdobywać jakiekolwiek medale. I zrezygnowani wciąż wracają do starych mistrzów, pamiętających czasy notorycznego stawania na podium, nawet jeśli już niekoniecznie na najwyższym stopniu. Ale też mających trzydziestkę daleko za sobą, a w najlepszym razie do niej dobijających.Marco Meoni i Mirko Corsano mają 35 lat (biorę pod uwagę rocznik), Vigor Bovolenta - 34, Luigi Mastrangelo - 33, Valerio Vermiglio i Hristo Zlatanov - 32, Alberto Cisolla - 31, Alessandro Fei - 30, Mauro Gavotto - 29, młodzieniaszki Alessandro Paparoni i Emanuele Birarelli - 27. Z której strony by nie oglądać średniej wieku (31,4) tej grupy, wiadomo, że do następnych igrzysk dociągną nieliczni, być może wręcz jeden- dwóch. Tymczasem nawet wśród kadrowiczów w ostatniej chwili odrzuconych przez Andreę Anastasiego - to również powrót do przeszłości, były selekcjoner reprezentacji wrócił po złocie ME zdobytym z Hiszpanami - przeważali gracze urodzeni w latach 70.Wybitny trener Julio Velasco twierdzi, że młodzi giną wskutek panoszącej się w Italii kultury alibi. Jego koledzy po fachu boją się ryzyka, stawiają na uznane nazwiska, by łatwiej wybronić się po ewentualnym niepowodzeniu i ocalić posadę.Ale to temat odrębny, o którym pewnie kiedyś napiszę. Teraz zwracam uwagę na metryki, bowiem liczba wszystkich skoków nad siatkę oddanych w życiu przez wymienionych siatkarzy czyni ich notorycznymi pacjentami, którzy właściwie na każdym turnieju modlą się przetrwanie. Pisałem już, że ta dyscyplina wymaga zachowań wybitnie dla człowieka nienaturalnych (poruszania się w pionie, nie w poziomie), tymczasem żadna inna nie ma równie przeładowanego kalendarza rozgrywek. Niemal cały rok dzielisz między reprezentację i kluby, co we Włochów uderza szczególnie. Tylko oni od pierwszych po ostatnie dni kariery rywalizują w Serie A, czyli rozgrywkach najbardziej wycieńczających fizycznie i najbardziej wymagających sportowo.Już na styczniowe olimpijskie kwalifikacje w Izmirze Azzurri przywieźli reprezentację w rozsypce i musieli przesuwać graczy po boisku, zmieniając im pozycje. W Pekinie spadła na nich istna zaraza. Niemal wszyscy jakoś niedomagają, niektórzy lecieli schorowani, inni zrobili sobie krzywdę już trakcie turnieju. Trener wciąż tasuje niepełnym składem, co rusz wypróbowuje nową szóstkę, a drużyna to wpada w dołki, to niemal zachwyca. Bułgarię rozbiła do zera, z przeciętnymi Chińczykami sporo się nacierpiała, zanim wymordowała w tie-breaku wygraną 16:14.Dlatego uważam Polaków za faworytów ćwierćfinału. Więcej nawet - mocnych faworytów. Im włoskie przypadłości są kompletnie obce. Raul Lozano świetnie przygotował ich fizycznie, nie muszą podleczać się na każdy mecz, od początku utrzymują stabilny, wysoki poziom gry. Najświeższe wspomnienia też mają przyjemne - w Izmirze lamentujący nad upadkiem swojej siatkówki Włosi nie urwali im nawet seta. Tutaj niech sobie urwą. Choćby i dwa. Łatwo na pewno nie będzie, bo choć grają od Polaków słabiej, to na igrzyskach walczą dotąd z pasją i do ostatniej kropli potu. 