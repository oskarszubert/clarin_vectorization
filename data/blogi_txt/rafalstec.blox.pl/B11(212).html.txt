Dwa lata temu w Izmirze noc była złota, ale teraz też jest pięknie. Ja w ogóle wolę, pomimo oczywistej przewagi srebra nad brązem, nadawać ostatnie turniejowe korespondencje z trzeciego miejsca, a nie z drugiego, bo wtedy mistrzostwa kończą się triumfem, a nie porażką. I mój ulubiony fotoreporter Kuba Atys zamraża rzeczywistość rozsadzaną przez dziką radość:  Siatkarzom jestem specjalnie wdzięczny za skok na podium, bo zabrali mi temat na interwencyjną publicystykę, którą musiałbym napisać, choć wcale by mi to nie sprawiło przyjemności. W razie porażki z Rosją apelowałbym mianowicie - ze świadomością bezcelowości swojej próby - do prezesa PZPS, by nie zabiegał o dziką kartę na Puchar Świata dla Polski. A zabiegałby o nią naturalnie z powodzeniem, choć nie miałby żadnych argumentów sportowych - Rosjanie zajęliby wyższą od naszych pozycję w ME, wyprzedzaliby naszych w rankingu FIVB, wygraliby z naszymi wszystkie trzy tegoroczne mecze etc. Na szczęście to już tylko jałowe spekulacje, wreszcie nie musimy też wnikać w szczegóły, by sprawdzić, czy Polaków nie wciągnęli na podium obrotni działacze. Na zaproszenie do PŚ zasłużyła reprezentacja na boisku, bo rosyjski blok został dziś skruszony przez tych m.in. panów:  A potem złoto wyszarpali Serbowie, jak zwykle napędzani przez Ivana Miljkovicia, który został MVP turnieju i teraz, i 10 lat temu, kiedy mistrzostwo kontynentu zdobywała jeszcze Jugosławia. To jeden z moich ulubionych sportowców. Wygrał wszystko - jako 21-letni młokos zostawał już mistrzem olimpijskim - ale nadal uprawia siatkówkę, by „spełniać marzenia”. W tym roku spełnił, jak twierdzi, swoje największe - kupił dom w Nowym Jorku. Na stałe planuje jednak zamieszkać w Italii („mentalnie jestem bardziej Włochem niż Serbem”), a triumfy swego niewielkiego, siedmiomilionowego kraju w grach drużynowych tłumaczy tak: „Od tysięcy lat wszelkie problemy umiemy rozwiązywać wyłącznie poprzez wojnę. I mamy pewien sekret. Otóż wystarczy, że ktoś nam powie, że czegoś nie da się zrobić albo gdzieś się nie da dotrzeć, a my na pewno to zrobimy albo tam dotrzemy”.﻿ 