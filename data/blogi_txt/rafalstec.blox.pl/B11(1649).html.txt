Niech wasze ulubione drużyny przegrywają, ale tylko czasem, rzadziutko, najwyżej raz, by nieustające sukcesy wam nie spowszedniały.Niech wasze ulubione drużyny zagrają niekiedy byle jak albo nawet upiornie brzydko, byście w pełni docenili te niezapomniane wieczory, w których wypadną oszałamiająco.Niech sportowcy - wszyscy, nie tylko wasi ulubieni - nawet jeśli polegną w boju o złoto lub wręcz wylądują na okropnym czwartym miejscu, znajdą pocieszenie w uczuciu satysfakcji, że zrobili ciut więcej niż mogli, więc wygrali bez względu na wynik.A wy, stali i przypadkowi bywalcy tego bloga, wygrywajcie zawsze. Oczywiście poza tymi chwilami, w których pokona was ktoś, kogo radością ze zwycięstwa będziecie się cieszyć mocniej niż swoim własnym triumfem.Albo prościej - niech następny rok będzie jeszcze lepszy.Teraz - przed ogólnoświatowym terrorem obowiązkowego balowania uciekając jak zwykle do kina - zostawiam was z kawałkiem futbolowej poezji śpiewanej w stylu punk. Do zobaczenia (przeczytania?) w Nowym Roku, czyli - mam nadzieję - do jutra. 