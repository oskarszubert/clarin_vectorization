Nie podzielam opinii trenera Daniela Castellaniego, że reprezentację siatkarzy czeka w weekend najważniejszy turniej sezonu. Dla wicemistrzów świata awans na kolejny mundial ma być w najlepszym razie - przy braku kłopotów kadrowych - formalnością, a w najgorszym - gdy epidemia kontuzji wykruszy drużynę - drobnym zadankiem, wprawką przed poważnym graniem. Powinniśmy wreszcie pojąć, że po sukcesie w eliminacjach hucznie świętują tylko słabi (patrz kadra futbolistów  spoglądająca z bojaźnią na każdego rywala). Kto aspiruje do medali, chwały szuka w turniejach finałowych. I Polacy będą mogli jej poszukać już wkrótce, na wrześniowych mistrzostwach Europy. Owszem, przytłoczyło reprezentację skandalicznie dużo nieszczęść. Stratę tercetu graczy klasy Winiarskiego, Świderskiego i Wlazłego odczułyby niemal wszystkie drużyny świata, sam rozgorączkowany postękiwałem na blogu, że Polakom przyjdzie wyskakiwać nad siatkę z oberżniętymi skrzydłami. W Gdyni nikt nie wymaga od nich jednak ani wirtuozerii, ani przygważdżania do boiska potentatów. Wolno nawet raz przegrać, do awansu wystarczy pozycja wicelidera w grupie z dość mocną Francją, przeciętną Słowacją, słabiutką Słowenią. Ot, bułka z bananem, przecież na boisko nie wysyłamy żółtodziobów - podstawowy skład utworzą prawdopodobnie 32-, 32-, 31-, 31-, 28-, 24- oraz 21-latek (co daje średnią 28,4 - zapewne najwyższą w turnieju), a wygi z doświadczeniem nie tylko olimpijskim staną nawet wśród rezerwowych. Dlatego nad morze nie jadę sparaliżowany trwogą, że scenariusz katastrofę - mundial bez wicemistrzów świata - należy rozważać jako bardzo realny. Nie czuję też emocji, które wywoływałaby impreza rzeczywiście najważniejsza. Ochłonąłem, chciałbym na spokojnie poszukać oznak dojrzałości młodych skrzydłowych Kurka, Bartmana i Jarosza, dzięki ładnej grze całej drużyny zapomnieć o urazach jej gwiazd, sprawę awansu machinalnie odfajkować już w sobotni wieczór, a w niedzielne popołudnie - wtedy mierzymy się z Francją - sprawdzić, czy mamy powody zgodnie z tradycją oczekiwać skoku na podium mistrzostw Europy. Od meczu z Francją te mistrzostwa polscy siatkarze rozpoczynają i niewykluczone, że przed półfinałami z nikim silniejszym już nie zagrają. To tam, w Izmirze, przeżyjemy kulminację sezonu. 