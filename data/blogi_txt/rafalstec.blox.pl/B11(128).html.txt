5:0 z Villarrealem, 8:0 z Osasuną Pampeluna, 5:0 z Atletico Madryt. Przed chwilą chyba po raz pierwszy poczułem, że to już przestaje być sportem. W sporcie przynajmniej teoretyczna równość szans na początku zawodów jest niezbędna, warto też odczuwać jakiekolwiek emocje i śladową choćby niepewność co do wyniku. A kiedy Barcelona rozgrywa ligowy mecz na Camp Nou, daje widzowi satysfakcję wyłącznie estetyczną. Uczestnik Ligi Mistrzów Villarreal przetrwał tam bez strat 25 minut, Osasuna utrzymała się przy życiu 5 minut, uchodzące za krajowego potentata Atletico wyzionęło ducha w minucie 9. Po niedawnym nokaucie na pampeluńczykach znajomy entuzjasta futbolu - niezwiązany emocjonalnie ani z Barcą, ani z Realem - zadzwonił do mnie i powiedział, że w trakcie transmisji po raz pierwszy miał wrażenie, iż Katalończycy grają chwilami nieczysto, bo tak się z rywalem zabawiają, jakby go chcieli poniżyć. Brzmi na pozór nonsensownie - gospodarze grzeszą głównie tym, że obchodzić się z piłką w fenomenalnie, w sposób niedościgniony dla całej reszty ludzkości. Ale przecież zdarza się, że ludzie sportu świadomie powstrzymują się przed wyrządzaniem przeciwnikowi przesadnej krzywdy. Kiedy w minionym sezonie włoskiej Serie A Udinese wbiło w Palermo siódmego gola, trener Francesco Guidolin nie wytrzymał i rozkazał swoim ludziom, by następnych nie strzelali. Mijała wtedy zaledwie 60. minuta gry... A może właśnie taka postawa - świadome, powodowane litością oszczędzanie pokonanego - oznacza brak szacunku dla niego?  Ja w każdym razie nie zaobserwowałem, by wirtuozi z Camp Nou z premedytacją upokarzali rywali. Na blog wpadłem na kilkuakapitowy momencik, bo chciałem podzielić się refleksją, że wkrótce prawdopodobnie zacznę spoglądać na ligowe mecze Barcy na własnym stadionie jak na widowiska sportopodobne - upstrzone atrakcjami show z gatunku, który uprawiają koszykarscy kuglarze z Harlem Globetrotters.﻿ 