Incydent z sobotniego meczu Malaga z Barceloną wyłapała telewizyjna kamera. Lionel Messi przez cały wieczór toczył zażarte pojedynki - w bajorze, nad stadionem oberwało chmurę - z Portugalczykiem Dudą. Kiedy w pewnym momencie obaj zderzyli się i upadli, rozeźlony kataloński gwiazdor splunął na odwróconego plecami przeciwnika. Nie wiadomo, czy był w jakikolwiek sposób prowokowany, zajściem nie zajęła się jeszcze hiszpańska federacja.Wykrył je - a jakże! - dziennik „Marca”, który otwarcie sympatyzuje z Realem Madryt (np. prowokacyjnymi artykułami wspiera jego kampanie transferowe, na co skarżył się ostatnio Alex Ferguson). To specyficznie hiszpańska tradycja, że obaj futbolowi potentaci mają wielkich medialnych sprzymierzeńców, nawiasem mówiąc często kontestujących politykę działaczy klubów. Wspomniana „Marca” i „As” (znacznie radykalniejszy w tej parze) oraz katalońskie „Sport” i „El Mundo Deportivo” nie są przecież fanzinami, lecz kolportowaną w całym kraju prasą pełną gębą.Niezależnie od tych niuansów Messi ryzykuje nadwątlenie reputacji sportowca nieskazitelnego - niewinnego, cudownie utalentowanego chłopca, który ani nie symuluje, że jest faulowany, by wymusić rzut karny, ani w ogóle nie robi nigdy nic nieprzywoitego. Idol bez skazy, dla młodych przykład do naśladowania absolutny. Argentyńczyk strzelił już co prawda gola ręką (Espanyolowi), ale kibice jakoś łatwo tamtą wpadkę przełknęli, ostatecznie w jego kraju używanie przez wirtuozów futbolu wszystkich kończyn ma bogatą tradycję.Tylko mi nie wzdychajcie, że sportowców bez skazy już nie ma i świat generalnie schodzi na psy. Jakoś nie dowierzam, by gwiazdy twardej boiskowej szarpaniny były kiedykolwiek bezwzględnie odporne na skoki adrenaliny. Wczoraj po prostu oglądaliśmy ich z oddali, dziś podsuwają nam pod nosy lupę. Zmieniło się tylko jedno. Przybyło kamer. 