Najprostsza odpowiedź na pytanie, co mają ze sobą wspólnego, brzmi: mistrzostwo kraju. Siatkarz naszej reprezentacji wywalczył właśnie z drużyną ze 100-tysięcznego Trydentu tytuł we Włoszech, siatkarki Muszynianki - z 20-krotnie mniejszego miasteczka pod granicą ze Słowacją - okazały się najlepsze w Polsce.Oba kluby wywodzą się, co częste w tej dyscyplinie, z prowincji, ale wiąże je znacznie więcej. Otóż ich raptowny wzlot na pułapy mistrzowskie, i to w krajach z popularną, dobrze zorganizowaną siatkówką, uświadamia, jak niewiele - czasu i nakładów - potrzeba, by osiągnąć w tym sporcie sukces, choć zaczyna się niemal od zera. Wystarczy w miarę zdeterminowany i konsekwentny sponsor, niespecjalnie nawet bogaty, a po kilku sezonach objęta jego mecenatem drużyna powinna wedrzeć się do Ligi Mistrzów, czyli w pobliże europejskiego szczytu.Siatkówka w Trydencie istnieje ledwie dekadę. Do Serie A klub nie musiał awansować, lecz kupił sobie w niej miejsce (od Ravenny), już w debiutanckim sezonie 2000/2001 miał szansę na udział w fazie play-off, dwa lata później odpadł w ćwierćfinale. Teraz w imponującym stylu sięgnął po scudetto, jesienią spróbuje się w Lidze Mistrzów - jako jeden z faworytów rozgrywek.Muszynianka w polskiej elicie debiutowała jeszcze później, bo ledwie pięć lat temu. A jednak zdążyła już zdobyć tytuł dwukrotnie i dziś także napomyka o niechybnych triumfach w Champions League.Jej i trydenckie uniesienia byłyby niemożliwe, gdyby siatkarski świat - może raczej: światek - wspierał się solidnych fundamentach, począwszy od nieśmiertelnych, klubowych firm z tradycjami, a skończywszy na finansowych punktach podparcia. Tymczasem pojęcie stabilizacji - mierzonej w dekadach - w tej dyscyplinie niemal nie istnieje, jej wiodącymi właściwościami pozostaje nietrwałość, ulotność, podatność na permanetne rewolucje. Gdyby zanalizować podstawowe szóstki włoskich pierwszoligowców z poprzedniego i ostatniego sezonu, okazałoby się, że składy zmieniły się w 70-75 proc. Tam wszystko dzieje się i zmienia w tempie ponaddźwiękowym. W Trento poza Winiarskim ostali się jedynie dwaj siatkarze z całej kadry - libero i rezerwowy. Sparkling Milano Łukasza Kadziewicza wymienił wszystkich (!) najważniejszych graczy, od przyjmujących i atakującego, przez rozgrywającego, po środkowych i libero.Wymienił, po czym zbankrutował. To scenariusz typowy nawet dla najbogatszej, obok rosyjskiej, ligi świata. Raul Lozano opisuje ją w autobiografii jako pełną zjawisk i zdarzeń kuriozalnych - przyjeżdża np. z drużyną na mecz, wchodzi do hotelu, słyszy, że pokoje, owszem, są gotowe, ale najpierw serdecznie uprasza się o uiszczenie rachunku za pobyt sprzed roku, o którym klub zapomniał. Trento w 2000 roku dlatego mogło kupić sobie debiut w Serie A, że splajtowała i odsprzedała mu miejsce renomowana wówczas - także w Europie - siatkarska firma z Ravenny. Sebastian Świderski występuje w klubie (Lube Banca Macerata), który powstał na początku poprzedniej dekady, błyskawicznie piął się w ligowej hierarchii, w 1995 roku wdarł się do Serie A, w 2002 - wygrał Ligę Mistrzów. Nawet w losach stabilnych marek widać, jak trudno przywiązać do siebie sponsora - zespół z Modeny w minionym dwudziestoleciu przystępował do rozgrywek pod 10 różnymi nazwami (skąd my to znamy?).Dlatego nuworyszom w siatkówce wystarczy tak niewiele, by osiągnąć tak wiele. W naszej lidze kobiet znakomitą reputację klub zyskuje już za to, że regularnie wypłaca pensję - i dotyczy to także czołówki (patrz Winiary). Przy takiej konkurencji naprawdę nie trzeba wieloletnich, mozolnych starań, by zbudować potęgę. A stary frazes, że sport daje szansę każdemu, nabiera w siatkówce specjalnego znaczenia. Szansę - realną, sięgającą honorów międzynarodowych - ma także Muszynianka. Bo niby dlaczego nie, skoro męską Ligę Mistrzów wygrał niedawno VfB Friedrichshafen, drużyna ze skromnego, niespełna 60-tysięcznego miasteczka, która od dziesięciu lat utrzymuje absolutnę hegemonię z Bundeslidze? 