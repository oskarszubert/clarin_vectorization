Odkąd pamiętam, Manchester United kojarzył mi się z energetycznym, pełnym pasji stylem gry, porzucanym tylko w okresach ewidentnego kryzysu. Jak podkomendni Fergusona wychodzili na boisko, to zazwyczaj po to, by zgotować rywalom piekło. Prawdziwe „Czerwone Diabły”. Ostatnie miesiące wyglądały inaczej. Wyglądały inaczej nade wszystko w meczach specjalnego znaczenia, które podzieliłbym z grubsza na dwie kategorie - boje na szczytach ligi angielskiej (wielcy rywale, wielki prestiż) i obowiązki w Lidze Mistrzów (mniejsi rywale, ale nie wolno pozwolić sobie na wpadki). Tyle uciułał do wczoraj Manchester w pierwszej kategorii: 2:0 z Tottenhamem, 0:0 z Manchesterem City, 1:0 z Arsenalem, 0:0 z Tottenhamem, 2:1 z Manchesterem City. A tyle uciułał w drugiej kategorii: 0:0 z Glasgow Rangers, 1:0 z Valencią, 1:0 z Bursasporem, 3:0 z Bursasporem, 1:0 z Rangers, 1:1 z Valencią, 0:0 z Marsylią. Z oglądu cyferek wynika, że w 12 - nazwijmy je roboczo kluczowymi - meczach Manchester stracił ledwie dwa gole. Z podglądu na boiska wynieśliśmy, że Nemanja Vidić wybitnym obrońcą jest (i czołowym piłkarzem drużyny w sezonie), a także umocniliśmy się w świętym przekonaniu, że Fergusona znów czeka diabelnie trudna misja znalezienia cerbera, który będzie strzegł bramki po wycofaniu się van der Sara. Holender wciąż zachwyca refleksem, ale najmądrzej na świecie to się przesuwa w bramce - z taką intuicją, że wydaje się, jakby umiał telepatycznie zmuszać przeciwników, by celowali w jego korpus. Honory wypada oddać w ogóle całej defensywie (van der Sar i Vidić nie zawsze grali), ale przecież nie tylko. Manchester w najnowszym wydaniu w wielu z przywołanych meczów zwracał uwagę strategią drużyny świadomej swoich ograniczeń. Strategią minimalizmu, ostrożności, nużącej widza cierpliwości w wyczekiwaniu na jedyną okazję, by samemu zadać cios. Nie chciał od pierwszej minuty przypalać rywala na wolnym ogniu, wolał raczej redukować liczbę boiskowych zdarzeń, grę spowalniać i rozrzedzać, rywala usypiać. Perfekcję osiągnął w listopadowych derbach z City, a także niedawnym marsylskim klinczu w 1/8 finału Ligi Mistrzów - w pamięci z obu wieczorów nie zostało nic, nikt na boisku miał zamiaru podejmować jakiekogolwiek ryzyka. Przeciwnicy proponowanemu scenariuszowi się poddawali. Ot, magia wielkich firm. Skoro wyczynowcy z wielkiej firmy się nie wychylają, to i my poczekajmy, co będzie. Ów styl ucieleśniał Michael Carrick, gracz często niedoceniany przez kibiców, którzy nie całkiem rozumieją jego rolę, polegającą przede wszystkim na „przechowywaniu” piłki - by dać drużynie odpocząć, pozwolić jej zreorganizować szyki, wybić z uderzenia rozpędzonego przeciwnika etc. Facet działa w skupieniu, precyzyjnie wykonuje najprostszą robotę (kilkumetrowe podania), truchta w wolną przestrzeń, by zawsze być dyspozycyjnym dla kolegów. Dlaczego Ferguson postanowił w ważnych chwilach zarazić jego chłodem całą drużynę? Moja hipoteza brzmi właśnie tak: dostrzegał jej ograniczenia. Nadzwyczajnych graczy ofensywnych ostatnio głównie tracił - Ronaldo z Tevez poszli sobie precz, Rooney oklapł - a czego się spodziewać po humorzastym Berbatowie, nigdy nie wiadomo. Nawiasem mówiąc, Bułgar w żadnym z analizowanych meczów anie nie zdobył bramki, ani nie miał asysty. Upodobał sobie znęcanie się nad Blackburn, Birmingham albo rozłożonym, błagającym o litość Liverpoolem - najlepszy ligowy snajper sezonu w tych trzech kolejkach strzelił 11 ze swoich 19 goli. Pewnie stąd właśnie brały się westchnienia angielskich komentatorów, że jakiś ten lider Premier League niewyraźny, bez wigoru i w ogóle podejrzanie słaby. I rzeczywiście, bywał Manchester wyblakły. Zarazem jednak bywał zabójczo wydajny. Przeciwników obezwładniał na tyle, że na jego bramkę celnie uderzali rzadziuteńko bądź leciuteńko, a sam potrzebował znacznie mniej strzeleckich szans od konkurentów, by piłkę do siatki wepchnąć. (Inna sprawa, że wepchnął ją w 12 wymienionych grach ledwie 12 razy, w tym trzy w Bursasporze). Wczorajszy mecz z Chelsea przebiegał kompletnie inaczej. Mieliśmy powody spodziewać się kolejnej wyrafinowanej do zamulenia prostoty bez przypraw, dostaliśmy przepyszną uciechę na multum fajerek. Poniekąd dzięki zaskakującej decyzji obu trenerów, by ułożyć swoich ludzi w systemie 4-4-2 - na murawie zrobiło się przestronniej, piłkarze zostali zmuszeni do podejmowania pojedynków jeden na jednego, ryzyka uniknąć się nie dało. Ale przede wszystkim dzięki ożywieniu londyńczyków. Zagrali z dawną pasją, ofiarnością, wściekłą niezgodą na porażkę. Nawet jeśli sędziowskie werdykty niekiedy im sprzyjały i niekoniecznie musieli wygrać, to bez wątpienia wreszcie odpalili.  I rozpalili Manchester. Dość mozolnej dłubaniny, czas ostrą rąbaninę pod oboma polami karnymi. Hit Premier League wreszcie nabrał tempa godnego Premier League, na szczytach i dnie tabeli zanosi się na fascynujący, wydłużony finisz. Arsenal nie odpuści - lidera podejmie na swoich włościach, ewentualną porażkę w Barcelonie zniesie tym łatwiej, że zwolniłaby go z rozdzielania sił na kilka celów. A ognia nie brakuje mu niemal nigdy, marniej u niego z zasadniczym atutem manchesterskim - sportowym cynizmem, zdolnością do wygrywania nawet wtedy, gdy temperatura ataków zmierza do zera absolutnego. 