Tzw. okno transferowe zostało zatrzaśnięte minionej nocy tylko na kilka miesięcy, ale Anglików ogarnął w ostatnim dniu - ba, w ostatnich godzinach - taki szał kupowania, jakby wyposażali podziemny schron przed nieuchronną wojną nuklearną. Czysty obłęd. Tylko Alex Ferguson i Arsene Wenger wyglądali na anachronicznych dziwaków bez pojęcia, o co chodzi w nowoczesnym futbolu - nie przygarnęli nikogo (nie licząc oczywiście nastolatków z Japonii natychmiast wypożyczanych do Holandii). Zimą piłkarzy zatrudniają zazwyczaj głównie drużyny w dużych tarapatach, inni powinni co najwyżej poddawać kadrę lekkiej kosmetyce, tymczasem wyspiarscy pierwszoligowcy nakupowali za blisko ćwierć miliarda funtów. Ustanawiając oczywiście absolutny rekord stycznia. I przypuszczenie, że grupa trzymająca kasę chciała wydać jak najwięcej w ostatnich chwilach totalnej transferowej wolności, zanim UEFA przepuści budżety klubów przez finansowe fair play, wszystkich ruchów nie racjonalnymi nie czyni - jeśli jednym z najdroższych graczy w historii zostaje Andy Carroll, czyli piłkarz, który ledwie zajrzał do najwyższej klasy rozgrywkowej, to ani chybi wypadałoby wsadzić niektórych dysponentów ciężkiego szmalu w kaftan bezpieczeństwa. Rynek znormalniał co najwyżej o tyle, że po szalonych cenach za defensywnych pomocników i obrońców wrócił czas, w których najwięcej kosztują napastnicy - Fernando Torres (za 50 mln funtów przeszedł z Liverpoolu do Chelsea), Andy Carroll (35 mln, z Newcastle do Liverpoolu), Edin Dzeko (27 mln, z Wolfsburga do Manchesteru City); Luiz Suarez (23 mln, z Ajaksu do Liverpoolu); Darren Bent (18 mln, z Sunderlandu do Aston Villi). Sądzicie, że przynajmniej jeden wytrwa w nowym klubie do końca podpisanego właśnie kontraktu? Ja wątpię. Reakcje jak te z Liverpoolu - lamenty, przekleństwa, palenie koszulek Torresa - zaczynają wydawać się coraz bardziej niedzisiejsze. Ktoś jeszcze naprawdę wierzył, że chłopak z Madrytu - sportowiec o ambicjach wyższych niż środek tabeli ligi angielskiej - poślubił Anfield, póki koniec kariery ich nie rozdzieli? Jedni kupowali drogi, inni dużo. Istne tornado przeszło ostatnio przez szatnię włoskiego Milanu, który w tym sezonie - latem i zimą - sprawił sobie nowiusieńką jedenastkę, w dodatku skompletowaną za ceny wyłącznie okazyjne (wielkimi literami dałem nazwiska sprowadzonych w styczniu): Amelia - Papastathopoulos, LEGROTTAGLIE, Yepes, DIDAC VILA - Boateng, VAN BOMMEL, EMANUELSON - Robinho, Ibrahimovic, CASSANO. Co więcej, niemal wszyscy wymienieni sporo grają lub będą grali, wielu już fundamentalnie wpływa na wyniki. Jeśli Milan zdobędzie mistrzostwo kraju, wierzących w szkodliwość radykalnych przewrotów personalnych jeszcze ubędzie. Gdzieś w piątym wymiarze - widzialnym wyłącznie z perspektywy kont bankowych - staną przylegające do wszystkich klubów świata gigantyczne drzwi obrotowe, a piłkarze utkną w nich już na zawsze. Ze szczególnym zainteresowaniem śledziłem starania Chelsea o Davida Luiza, bo w obrońcach z czołówki ligi portugalskiej od dawna widzę - nie odmawiając im sportowej klasy - jeden z najbardziej przecenianych gatunków na rynku. Londyńczycy rzucili rzeczywiście dużo, bo 25 mln euro, ale nauczony doświadczeniem spodziewałem się kwoty jeszcze wyższej. I to znacznie. Moda na przedstawicieli wspomnianego gatunku trwa, odkąd Porto triumfowało w 2004 roku w Lidze Mistrzów. Zerknijcie na listę defensorów sprzedanych od tamtej pory najdrożej: Dani Alves 35 mln euro     (2008) Ricardo Carvalho           30 (2004) Pepe                               30 (2007) Sergio Ramos                   27 (2005) Joleon Lescott                   26 (2009) David Luiz                       25 (2011) Dmitrij Czyhrynski              25 (2009) Walter Samuel                  23 (2004) Bruno Alves                    22 (2010) Jose Bosingwa                21                    (2008) Paulo Ferreira                 20                    (2004) Gabriel Milito                     20                   (2007) O drobne nieścisłości w cenach, nie zawsze oficjalnie podawanych, się nie kłóćmy, skupmy się na całości - połowa z tuzina najkosztowniejszych obrońców pochodzi z jednego/dwóch klubów ligi portugalskiej, czego jakością uzasadnić się nie da. Za innych też niekiedy przepłacano, tylko za wytłuszczonych przeze mnie przepłaca się notorycznie. Benfica wyciągnęła fortunę za Davida Luiza nawet teraz, gdy boryka się z finansowymi kłopotami, a Chelsea znów ogłosiła olbrzymie straty... Zaintrygowany niedawno przejrzałem nawet listy laureatów najbardziej prestiżowych futbolowych plebiscytów - dotąd organizowanych przez „France Football” i FIFA, ostatnio połączonych - bo wiem, jak na cenę wpływa popularność gracza. Wśród wszystkich nominowanych nazwisko defensora znalazłem aż 54 razy (najczęściej Roberto Carlosa, Maldiniego, Terry’ego i Nesty). Nazwiska Pepe ani Paulo Ferreiry nie było. Bosingwy i Bruno Alvesa oczywiście też nie. Incydentalnie pojawił się tylko w elicie - dziewiąty w głosowaniu na Złotą Piłkę za rok 2004 - Carvalho. Co znów nakazuje nam wrócić myślami do zniekształcających rynek pośredników transferowych, którzy dawno odkryli, że wartość mierzona w euro związek z jakością może mieć dość swobodny. Latem do powyższej listy dołączy pewnie kolejny Portugalczyk - Fabio Coentrao. W ozdrowieńczą moc finansowego fair play jakoś nie dowierzam. 