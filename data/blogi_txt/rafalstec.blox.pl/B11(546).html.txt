Jeśli zaniechanie wszelkich rozgrywek futbolowych na trzy lata proponuje premier, którego wyborcy nawet w ogłoszeniu postu trzytygodniowego usłyszeliby herezję, to z piłką nożną w jego kraju musi być piekielnie źle. Mario Monti wywołał święte oburzenie, ale na stosie nie spłonął, bo Włosi zdają sobie sprawę, że wielbiony przez nich sport ostatecznie traci godność. Do skandali przywykli, na mundial w 2006 roku reprezentacja jechała poharatana odłamkami korupcyjnej afery Calciopoli, która swoją kulminację miała w karnym relegowaniu do drugiej ligi Juventusu Turyn. I poraniona „Squadra Azzurra” zdobyła złoto (powyżej zdjęcie Kuby Atysa). Wówczas jednak piłkarzom kibice mogli współczuć, bożyszcza tłumów wydawały się bezbronnymi ofiarami organizujących ponad ich głowami szwindle działaczy. Nie zapomnę, jak Gennaro Gattuso z pasją uświadamiał mnie podczas mistrzostw, że on i jego kumple też czują się oszukani. Dziś śledczy dopadają graczy, nierzadko właścicieli głośnych nazwisk. Wytropili globalną mafię bukmacherską - z hersztami pochodzącymi z Singapuru, operującą w kilkudziesięciu krajach, fałszującą wyniki meczów na masową skalę. Ich podwładni zachęcają piłkarzy do oszustw, stosując rozmaite metody, od przekupstwa po szantaż. W zeszłym roku za łapówkarstwo skazany został Cristiano Doni, uczestnik mistrzostw świata w 2002 roku i zdobywca przeszło stu ligowych bramek, a aresztowany - Giuseppe Signori, trzykrotny król strzelców Serie A. Dochodzenie nadal trwa, policja niedawno zatrzymała kolejnych kilkunastu podejrzanych, nalot bladym świtem przeprowadziła m.in. na ośrodek reprezentacji w Coverciano. Przeszukała pokój i skonfiskowała laptopa oraz telefon Domenico Criscito, który na Euro miał być podstawowym lewym obrońcą, ale trener Cesare Prandelli w ogóle z niego zrezygnował, uzasadniając decyzję obawą, jak piłkarz „wytrzyma presję, z którą nie poradziłby sobie żaden człowiek”. Skandal pośrednio lub bezpośrednio dotyka coraz więcej znanych postaci - przesłuchany został inny kadrowicz Leonardo Bonucci, trenera Juventusu Antonio Conte o próbę ustawienia meczu oskarżył jego były piłkarz ze Sieny, podsłuchy zarejestrowały rozmowę wicekapitana Lazio Stefano Mauriego z umoczonymi w międzynarodowy proceder kryminalistami z Węgier, były obrońca Bari Andrea Masiello opowiedział o oferowanych mu 50 tys. euro za strzelenie w derbach regionu samobójczego gola, dzięki któremu w Serie A miało utrzymać się Lecce (ostatecznie go w tamtym meczu strzelił). Pobojowisko. Gdyby Dante miał dzisiaj dosztukować do swojego arcydzieła dziesiąty krąg piekła, opisałby włoski futbol. Listę grzeszników można ciągnąć, największy wstrząs wywołał cień podejrzenia, który padł na Gianlugiego Buffona. Śledczy odkryli, że w 2010 roku bramkarz instytucja przekazał 14 czeków na łączną sumę 1,5 mln euro parmeńskiemu bukmacherowi. To nie musi oznaczać przestępstwa - piłkarze mogą obstawiać wyniki w innych dyscyplinach sportu, zresztą prawnik kapitana kadry twierdzi, że pieniądze były zapłatą za 20 zegarków Roleksa - ale na włoskich fanów spadło już tyle potwornych wieści, że wszystko zdaje się prawdopodobne. Od wariantu optymistycznego, czyli uzależnienia bramkarza od hazardu, po pesymistyczny, o którym aż strach myśleć. Atmosfera tężała, aż sam selekcjoner wyraził gotowość do rezygnacji z Euro 2012, wywołując panikę wśród szefów włoskiej federacji. - Wycofałbym drużynę z turnieju, gdybym został o to poproszony dla dobra calcio - oświadczył Prandelli, który ma wyjątkowego pecha jako człowiek znany z moralnej wrażliwości. W kadrze wprowadził surowy kodeks etyczny, przy powołaniach ignorował piłkarzy w klubach zachowujących się jego zdaniem w sposób niegodny dla reprezentantów kraju. - Jest gorzej niż w 2006 roku, przynajmniej dla mnie - skarżył się przed wylotem do Polski Daniele De Rossi. - Gorzej, bo bardziej szokująco, gdy policja wchodzi do ośrodka treningowego albo aresztuje moich znajomych. Na Euro zawieziemy na sobie piętno - dodał pomocnik Romy, który przeżył i mundial złoty, i najbardziej traumatyczny dla Italii w całej historii. W RPA Włosi nie pokonali nikogo i zajęli ostatnie miejsce w grupie, choć rywalizowali z przeciętniakami - Paragwajem, Nową Zelandią oraz Słowacją. I dziś ryzykują, że jak afera Calciopoli nie okazała się lądowaniem na samym dnie, tak pod względem sportowym zejdą jeszcze niżej niż podczas mistrzostw świata. Wymarzony atak rozbiła kontuzja Giuseppe Rossiego, wymarzoną obronę zdemontowało wykluczenie Criscito i uraz Barzaglego, kiepskie nastroje jeszcze pogorszyły trzy przegrane mecze z rzędu (nie zdarzyło się od 1986 roku), zdesperowany trener zaczął rozważać radykalną woltę taktyczną. Na tydzień przed turniejem. Drużyna po przejściach, prawdopodobnie najbardziej zdołowana wśród wszystkich uczestników Euro 2012, w niedzielę zderzy się z broniącą tytułu Hiszpanią, czyli drużyną podtrzymywaną przez być najbardziej utytułowane pokolenie w dziejach futbolu. I jak tu wierzyć, że koszmar wreszcie się skończy?﻿ 