Po zimowym sabotażu legijnych zarządców, którzy zdemontowali swoją drużynę w przededniu wznowienia sezonu, obiecywałem, że powstrzymam się od wszelkiej krytyki trenera Macieja Skorży. Niezależnie od wyników. Nadal uważam warszawskich działaczy za znacząco współwinnych wiosennej beznadziei - równowagę defensywy udało się zachować, z ofensywy zostały strzępy. Rozbroiła ją przede wszystkim dezercja Macieja Rybusa, który został zaakceptowany i wciągnięty do współpracy przez państwo w państwie, czyli serbski duet Danijel Ljuboja - Miroslav Radović. I był jedynym pełnokrwistym skrzydłowym w kadrze. Bez niego Legia, tak mocna w kręgosłupie od stoperów po napastnika, straciła rozmach. Ale jej degrengolada przebiega zbyt spektakularnie, by ułaskawić trenera absolutnie. A Legia jest firmą zbyt renomowaną i zbyt bogatą w postaci w naszych okolicach wyjątkowe (Kuciak, Żewłakow, Vrdoljak, Radović, Ljuboja, nawet rozkwitający Wolski), by całej kadencji Skorży - wyjąwszy z każdym dniem coraz mniej zrozumiały wzlot w Lidze Europejskiej - nie obwołać okresem godzącym w jej godność. Nie chce mi się oczywiście wspominać tych wszystkich cudacznych klęsk z Bełchatowem, Podbeskidziem, Lechią (0:3 u siebie!) czy Ruchem (prowadzili warszawiacy już 2:0!), nie będę znęcał się nad kibicami drużyny, którą od dwóch lat dręczą trener sadysta i działacze sadyści. Wystarczy nam globalny bilans wspomnianych dwóch lat: ledwie 29 zwycięstw w 59 kolejkach (49 procent, przy 61 procentach przepędzonego Jana Urbana), aż 18 porażek, zawstydzająca średnia niespełna półtora gola strzelanego na mecz. Jak sylabizował niezapomniany Zdzisław Ambroziak, KA-TAS ﻿-TRO-FA. Nie podejrzewam trenera Skorży o braki warsztatowe, nie mam wątpliwości, że jest fachowcem obytym taktycznie. Podejrzewam go raczej o przywary osobowościowo- charakterologiczne: chorobliwą ostrożność graniczącą z tchórzliwością, minimalizm, niezdolność do regularnego motywowania piłkarzy, nie mówiąc już o porwaniu ich, by zdobyli się na wysiłek teoretycznie ponad ich możliwości. I jeśli nie zdobył tytułu teraz, w okolicznościach mimo wszystko sprzyjających, to właściwie nie ma powodu sądzić, że zdobędzie je kiedykolwiek. Do innego trofeum w bieżącym sezonie - Pucharu Polski - dotuptał po trupach rezerw Rozwoju Katowice, Widzewa, Gryfa Wejherowo, Arki Gdynia i Ruchu Chorzów. Chyba się zgodzimy, że częściej walczył z ołowianymi żołnierzykami niż elitarnymi siłami specjalnymi. „Co się dzieje z Legią po stracie gola? W głowach zawodników zachodzą duże zmiany, piłkarze przestają realizować założenia taktyczne” - tak Skorża wyjaśnia, dlaczego Legia nie umie odwrócić losów meczu, w którym rywal pierwszy zdobywa bramkę. Trener jak zwykle zachowuje stoicki spokój, nie przypominam sobie, by na pomeczowej konferencji zionął wściekłością, że się nie udało. Być może również stąd bierze się stabilność drużyny, która pod aktualnym dowództwem z rundy na rundę - jesień, wiosna, jesień, wiosna - na dobrą sprawę utrzymują stałą do bólu przeciętność. Przeciętność zsuwającą się w marność podprzeciętną, bo ostatnie miesiące miał Skorża nędzniejsze niż kiedykolwiek wcześniej. „W głowach zawodników zachodzą duże zmiany” - jeszcze raz przywołuję tę wstrząsającą refleksję, bo sugeruje ona, że zmiany w mózgach po prostu zachodzą - niezależnie od oddziaływania na drużynę jej szefa, wskutek jakichś tajemniczych sił biologii. Szanujący się trener wielkiej firmy tak nie myśli, szanujący się trener usiłuje mecz kontrolować. Neurologowi Skorży zalecałbym encefalografię i głęboki namysł nad jej wynikami. Może uświadomiłyby mu, co się dzieje w jego podczaszkowych zwojach, a co powinno się dziać, żeby miał głowę podobną do głów trenerów, którzy się nadają.﻿ 