Na dworcu w Zurychu zaczepia mnie Ukrainiec. Chwali się, że na mundialu w Niemczech widział z trybun wszystkie mecze swojej reprezentacji, a teraz boi się, że odbiorą im i nam organizacje Euro 2012. - Oglądałem wczoraj mecz Polaków. Jak się nazywa też wasz Brazylijczyk? Dobry jest! - rzuca z miną uprzejmego sąsiada, który wyświadczył mi grzeczność, bo powiedział coś miłego.Tłumaczę holenderskim kibicom, skąd odjeżdża pociąg do Berna. - Dlaczego ten Roger nie grał wczoraj od początku? - pytają na pożegnanie, po zdawkowej wymianie opinii o niedzielnym wieczorze.Otwieram „La Gazzetta dello Sport”. Włosi oceniają Rogera za występ przeciw Niemcom niżej tylko od Łobodzińskiego i komentują: „Z nim Polacy zaczęli zbliżać się do terytorium Lehmanna. Ale nikt mu nie pomagał.” „Corriere della Sera” tytułuje relację z meczu „Najlepsi Polacy grają z Niemcami”. I daje Rogerowi notę najwyższą w naszej drużynie.W pociągu znów natykam się na Holendrów. Trzech. Właśnie siedzą obok i objadają się czekoladą. Też oglądali Polaków i Niemców. - Ten Brazylijczyk naprawdę niezły. Powinniście wziąć ich więcej - doradza mi jeden z nich. Taki żart.Opowiadam chronologicznie, ale wybiórczo. Pominąłem gościa z Hondurasu, któremu z niewinną miną zadaję podchwytliwe pytanie, czy zapamiętał jakiegoś piłkarza z drużyny Beenhakkera. - Nie. Przykro mi - mówi. Chyba rzeczywiście mu głupio.Ja tam oddycham z ulgą. Jeśli nawet jakaś zmowa jest, to nie obejmuje innych kontynentów. 