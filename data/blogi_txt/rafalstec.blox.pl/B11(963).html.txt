To był przykry wieczór dla fanów calcio, to były sceny, które już (nie) raz widzieli, na końcu padł wynik, który dobrze znają, w ogóle wszystko przebiegało tak, że nie sposób podsumowująco pisać o niczym, o czym się już nie pisało. Milan nie tylko przegrał z Tottenhamem, jego piłkarze zasłużyli jeszcze na dwie czerwone kartki - Flamini za tępą brutalność zagrażającą zdrowiu rywala, Gattuso za całą drugą połowę przeżytą w ślepej furii. Gdyby zaatakowany przez niego asystent trenera gości Joe Jordan (kiedyś grał w... Milanie) hołdował współczesnym obyczajom boiskowym, padłby i udawał trupa dopóty, dopóki arbiter nie skazałby Włocha na karę śmierci. Skończyło się na żółtej kartce, ale UEFA niemal na pewno zdyskwalifikuje Gattuso – kapitana mediolańczyków - na dłużej. Słowem, znów pójdzie w świat, że calcio to głównie chuligaństwo i niezdolność do honorowego zaakceptowania porażki. Znów pójdzie też w świat, że Zlatan Ibrahimović to futbolista wybitny wyłącznie w aspekcie krajowym - był mistrzem Holandii z Ajaksem, był mistrzem Włoch z Juventusem oraz Interem, był mistrzem Hiszpanii z Barceloną, teraz zmierza po mistrzostwo Włoch z Milanem. Międzynarodowo nie osiągnął nic, dziś jak zwykle drużyny nie zainspirował - groźniej od niego atakował obrońca Yepes. A przede wszystkim znów pójdzie w świat, że calcio się zestarzało i ledwie dycha. Massimo Allegri od ofensywnego pomocnika („trequartista”) żąda dynamiki i ostrych wejść w pole karne, ale wystawił na tej pozycji Clarence’a Seedorfa, który dostojnie przemierzał trawy także wtedy, gdy jeszcze nie dochodził do 35. urodzin. I trzeba było zdjąć go już w przerwie. Trener gospodarzy alternatywy jednak nie miał, bo wszystkich graczy drugiej linii położyły mu kontuzje. To główny wątek bieżącego sezonu w uznanych firmach Serie A - miewał całymi tygodniami szatnię uszczuploną o kilkunastu (!) graczy naraz Inter Mediolan, miewał kilkunastu leczących się naraz graczy Juventus, ostatnio epidemia zdziesiątkowała Milan. Większość przewlekle chorych to oczywiście sportowcy tyleż wiekowi, co do kości wyeksploatowani. Dziś Allegri nie dokonał trzeciej zmiany, bo na ławce ostali mu się już wyłącznie obrońcy (w tym jeden 34- i dwóch 35-latków) oraz dzidziuś Alexander Merkel. A Redknapp spokojnie zastępował prących dopiero ku szczytom swoich karier van der Vaarta i Pienaara na prących dopiero ku szczytom swoich karier Modricia i Kranjcara... Angielscy fani też przeżyli to, do czego zdążyli już przywyknąć. Znów zobaczyli, że ich drużyny mają nad włoskimi przewagę atletycznej świeżości. Znów zobaczyli, jak ich drużyny zwyciężają w 1/8 finału Milan. Trzy lata temu na San Siro wygrał Arsenal. Rok temu wygrał tam Manchester United. Teraz wygrał Tottenham. W Lidze Mistrzów nie wystąpili dotąd nigdy, są teraz na czwartym miejscu w Premier League, a przechytrzyli lidera Serie A. Po jesiennym zwycięstwie nad aktualnym mistrzem Serie A... I nad obrońcą Pucharu Europy zarazem... Przypominacie sobie, kiedy ostatnio debiutant w LM dotarł do ćwierćfinału? Dopadli go w drugiej połowie, w której oblegani przed przerwą gospodarze ożyli, zaskoczyli rywali intensywnością i agresywnością gry, bywali bliscy wgryzienia się w bramkę. I przynajmniej skończyło się na przekór stereotypom - londyńczycy zadali decydujący cios po najklasyczniejszym z klasycznych kontrataków, wyprowadzając go w dodatku akurat wtedy, gdy gospodarze wydawali się panować nad sytuacją. Byli sprytniejsi. Czy to jeszcze wypada obwoływać sensacją? 