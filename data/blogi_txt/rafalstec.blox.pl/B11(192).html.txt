Kto zagląda tutaj regularnie, wie, co myślę. Jeśli Leo Messi i Cristiano Ronaldo (zdjęcie Kuby Atysa) nie zachwycają popisami znanymi z Barcelony i Realu Madryt w meczach Argentyny i Portugalii, to problem mają obie reprezentacje, a nie obie megagwiazdy. Z szacunku dla klasy gigantów jako prezes federacji argentyńskiej lub portugalskiej wprowadziłbym ekstremalne kryterium doboru selekcjonera - kto nie umiałby sprawić, by drużyna kręciła się wokół naturalnych liderów, tego z miejsca bym dyskwalifikował. Z mojej perspektywy poprzedni trener Portugalczyków Carlos Queiroz kompletnie się do funkcji nie nadawał. Nie dlatego, że aplikował drużynie trująco zachowawczy styl gry, nie z powodu wyganiania Ronaldo na czubek ataku, ale z powodu prostych danych - przez całą jego kadencję skrzydłowy Realu Madryt zdobył dla kraju ledwie dwie bramki, w meczu z Liechtensteinu oraz sparingu z Argentyną. To skandaliczne statystyki dla gracza, który ma prawo - ba, powinien! - być traktowanym specjalnie dopóty, dopóki pozostaje maszyną do masowego rażenia golami. Paulo Bento jest skuteczniejszy. Odkąd objął władzę nad reprezentacyjną szatnią, Ronaldo 14 meczów w kadrze uczcił 11 bramkami. Mistrzostwo Europy bohater Realu Madryt rozpoczął nieefektownie, więc nasłuchał się tylu krytyk, jakby stał się głównym faworytem do nagrody dla najgorszego zawodnika turnieju. Przebiegam pamięcią po laureatach Złotej Piłki i nie odnajduję żadnego, który byłby tak powszechnie nielubiany czy też, to chyba słowo właściwsze, nienawidzony. (Sam Ronaldo utrzymuje, że ludzie mu zazdroszczą bogactwa i urody, ja uważam, że bardziej mu szkodzi wygłaszane podobnych teorii). Krytycy grubo przesadzali, ale dopiero dziś Ronaldo zamknął im usta. Dwa gole, dwa słupki, dwa podania, który tylko przez nieudolność partnerów nie stały się asystami. Kiedy Portugalczyk odrywał się od ziemi, to unosił się piętro wyżej od holenderskich obrońców; z piłką przy nodze tratował ich jak tulipany; z dystansu posyłał wyłamujące dłonie bomby; w sprintach podczas kontrataków połykał każdego ośmielającego się z nim ścigać. Bolid. Przewagę atletyczną nad innymi biegającymi po boisku miał miażdżącą, wokół biegały same wiotkie chłopięcia. Zasłonił wszystkich, dał najbardziej spektakularny na razie indywidualny popis na Euro. A jego euforia po ostatnim gwizdku meczu z zostawiającą sporo wolnej przestrzeni Holandią sugeruje, że jest bardzo świadomy, iż trwający turniej daje mu ostatnią szansę na zdobycie Złotej Piłki za rok 2012. Turniej stosunkowo słabo obsadzony, bo bez Messiego.﻿ 