Wracam z preeliminacji olimpijskich w Szombathely i rewiduję swój pogląd na siatkówkę. Dotąd, do czego przyznaję się z pewną taką nieśmiałością, chciałem w niej widzieć grę najbardziej policzalną, przewidywalną, odporną na zjawiska niewyjaśnione. Sensacyjne rozstrzygnięcia oglądamy tu stosunkowo rzadko, bo punkt zdobywa się w każdej akcji, więc niwelowanie taktyką technicznej przewagi rywala jest niemożliwe. Nie można ograniczać się defensywy, bronić całą drużyną etc. W moich sądach utwierdzało mnie zresztą wielu trenerów, wedle których w siatkówkę niemal zawsze wygrywa lepszy.Konfrontuję te przekonania z wynikami ostatnich mistrzostw Europy i preeliminacji w Szombathely. Nie interesują mnie całe turnieje, lecz cztery konkretne mecze.We wrześniu siatkarze uparcie powtarzają, że czują się mocni i świetnie przygotowani. Mimo to przegrywają. Z Belgią 1:3, z Finlandią 0:3. Po porażkach są zdezorientowani i wciąż trzymują się swojej wersji: czujemy się w formie.W listopadzie siatkarze zwierzają się z lęku przed klęską, gnębią ich poważne wątpliwości co do dyspozycji zespołu. Mimo to wygrywają. Z Belgią 3:0, z Finlandią też 3:0. A przecież rozpoczynali turniej przygaszeni, posmutniali, w nastrojach niemal depresyjnych. Czyli bierze w łeb nawet trop psychologiczny, po porażkach podejmowany przez polskich trenerów nader chętnie.Nie wspominając o jeszcze jednym detalu, który ostatecznie komplikuje sytuację - Finlandia została rozbita przez drużynę bez dwóch największych gwiazd, Zagumnego i Wlazłego.Dlatego do Warszawy będę za kilka godzin wjeżdżał kompletnie zniechęcony do wszelkich kategorycznych sądów o siatkówce. I z trzema refleksjami irytująco niekonkretnymi.Co wynika z turnieju Szombathely? Nic.Czego spodziewać się po styczniowych kwalifikacjach olimpijskich w Izmirze? Nie wiadomo, ale ewentualne zwycięstwo Polaków oznaczałoby, że wracają do gry o medal igrzysk w Pekinie.Co wynika z siatkarskiej jesieni AD 2007? Nasi zawodnicy na pytania, dlaczego wygrywają bądź przegrywają, powinni odpowiadać ulubioną frazą skoczków narciarskich: nie wiem. 