Rabanu narobił tydzień temu „New York Times”, który napisał, że He Kexin urodziła się 1 stycznia 1994 roku, a nie - jak podają gospodarze igrzysk - 1 stycznia 1992 roku, natomiast Jiang Yuyuan urodziła 1 listopada 1993 roku, a nie - znów wbrew oficjalnym danym - 1 listopada 1991 roku. Gdyby Amerykanie mieli rację, obie gimnastyczki zostałyby zgłoszone do olimpijskich zmagań w Pekinie bezprawnie, bowiem przepisy zabraniają udziału w rywalizacji zawodnikom i zawodniczkom, którzy w roku igrzysk nie ukończą 16 lat.Za dziennikiem śledztwo rozpoczęły inne amerykańskie media. Większość dowodów, że He Kexin i Jiang Yuyuan nie mieszczą się w limicie, znalazły w... chińskim internecie oraz chińskich gazetach. I na oficjalnych listach uczestników rozmaitych imprez, i w relacjonujących je prasowych korespondencjach, podawano wiek przypisywany sportsmenkom przez „NYT”. W dyskusję włączył się też Bela Karoly, trener legendarnej rumuńskiej multimedalistki z lat 80. Nadii Comaneci. - Wystarczy na nie spojrzeć. Przecież one mają jeszcze mleczne zęby - zawyrokował.Szefowie chińskiej federacji gimnastycznej bronią się, przedstawiając akty urodzenia, paszporty i tłumacząc nieprawdziwość powszechnie publikowanych danych „ludzkimi błędami”. I jeśli nikt nie udowodni, że dokumenty zostały sfałszowane, He Kexin oraz Jiang Yuyuan wystartują na igrzyskach.Pekiński reżim jest zdeterminowany, by wygrać klasyfikację medalową i nakarmić dumę narodu ogłoszeniem globalnej hegemonii w świecie sportu, dlatego wiele krajów - nade wszystko główni konkurenci gospodarzy, Amerykanie - podejrzewa, iż po medale będą przeć za wszelką cenę. Gimnastyka ma bogatą tradycję manipulowania metrykami. W 1991 roku mistrzostwo świata zdobyła 13-letnia Kim Gwank Suk z Korei Płn. - oficjalnie 15-latka - co było najsłynniejszym tego rodzaju oszustwem (federację karnie wyrzucono wówczas w międzynarodowej rywalizacji na cztery sezony). Dzieci mają nad dojrzalszymi przeciwnikami tę przewagę, że są lżejsze i nie czują strachu, przez co łatwiej namówić je do ryzykownych manewrów.Przypadek He Kexin i Jiang Yuyuan może jednak znajdować wytłumaczenie w zupełnie innym procederze. Otóż w Chinach mnóstwo chłopców i dziewczynek, które zaczynają uprawiać sport, odejmuje sobie rok lub dwa. Trenerzy dokonujący selekcji chętniej wybierają młodych, zakładając, że tkwi w nich więcej potencjału na rozwój. Juniorskimi zawodami pogardzają, najzdolniejszych w ogóle nań nie wysyłając. Jeśli brzdąc natychmiast nie wpadnie w im oko, często nieodwołalnie traci szansę na karierę w dorosłym sporcie, niezależnie od wyników osiąganych w niższych kategoriach wiekowych. Dlatego oszukują wszyscy, nie tylko gimnastyczki - rok życia odjęła sobie kiedyś np. podwójna mistrzyni olimpijska z Aten w tenisie stołowym, Zhang Yining. I ona jednak, i inni najzdolniejsi, kiedy już osiągną silną pozycję w reprezentacji kraju, wracają do swojego prawdziwego wieku. Tyle że w internecie, nawet na wiarygodnych stronach, fałszywe dane pozostają niezmienione.Prawdy o He Kexin i Jiang Yuyuan być może nie poznamy nigdy. Pewne jest tylko, że trener chińskiej kadry gimnastycznej Huang Yubin bardzo chce wygrać. - Jeśli znów, jak w Atenach, zdobędziemy ledwie jeden złoty medal, rzucę się z najwyższego budynku - powiedział. On będzie pod szczególną presją. Na ubiegłorocznych mistrzostwach świata jego reprezentacja stoczyła zacięty bój o triumf w klasyfikacji medalowej z USA. Zdobyła jedno złoto więcej. 