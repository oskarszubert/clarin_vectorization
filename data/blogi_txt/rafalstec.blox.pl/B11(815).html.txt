Podekscytowany portal Sport.pl krzyczał wczoraj o ściągniętym przez Legię rewelacyjnym nastolatku z Ghany Ransfordzie Oseiu, w innych mediach też czuwało się lekkie podniecenie, co poniekąd można zrozumieć. Do polskiej ligi rzadko przyjeżdżają wicekrólowie strzelców mistrzostw świata, nawet mistrzostw juniorskich, nawet turniejów do lat 17. Ściśle mówiąc - nie przyjeżdżają nigdy. Żaden pobliski klub nigdy nie sprowadził młodego futbolowego talenciaka, o którego ponadprzeciętnych możliwościach nie słyszeliśmy od bajerujących transferowych pośredników, lecz widzieliśmy je na ważnych zawodach, choćby niższej kategorii wiekowej.Niepokojący paradoks polega na tym, że im lepiej na owym mundialu Osei wypadł, tym bardziej podejrzany jest jego przyjazd do Warszawy. I to, że w ogóle się na Legię obejrzał.Zawodowy futbol to dziś być może najgłębiej i najskrupulatniej spenetrowany rynek pracy na świecie. Sieć skautów wyspecjalizowanych w zgadywaniu, czy dany osobnik z piłką przy nodze ma przed sobą przyszłość, czy nie ma, oplata niemal całą planetę - wyjąwszy skrawki lądu typu Korea Północna lub Antarktyda - i monitoruje wszystkie poważniejsze rozgrywki. Szansą dla polskich klubów byłoby namierzenie kogoś zdolnego w jakiejś kompletnie zapomnianej lidze, niekoniecznie pierwszej, dokąd akurat nikt jeszcze nie zajrzał, a tubylcy dyletanci przeoczyli talent i nie wyeksportowali go do Europy Zachodniej. Tyle że do tego trzeba całej kupy szczęścia. Nasi potentaci nie mają przecież ani wystarczającej liczby własnych wysłanników, ani armii rozsianych po kontynentach współpracowników, by przeczesać każdą piędź ziemi. Dostają za to mnóstwo ofert od agencji menedżerskich.Bohaterów juniorskich mundiali agencje - czy też pośrednicy działający w pojedynkę - namolnie wciskać klubom nie muszą. O nich wybucha zazwyczaj wojna, bo najważniejsze turnieje młodych wnikliwie śledzą przedstawiciele wszystkich obrzydliwie bogatych, bardzo bogatych i po prostu bogatych futbolowych korporacji. Każdą gwiazdkę prasa natychmiast sprzedaje do Chelsea, Barcelony, Juventusu etc.Tak było właśnie z Oseiem. Sam znalazłem plotki łączącego napastnika z Ghany z Arsenalem, Chelsea, Evertonem, Manchesterem United, Manchesterem City, Tottenhamem. I pewien związek z rzeczywistością one miały. Niemal wszystkie angielskie kluby prawdopodobnie sprawdziły, kto zacz. Nie tylko one przecież skupują znacznie więcej juniorów niż potrzebują, licząc, że niektórych awansują do drużyny seniorów, niektórych zdołają w najgorszym razie nieźle odsprzedać, a niektórych oddadzą za darmo, niewiele tracąc.Oseia - wicekróla strzelców mundialu U-17, uznanego za jednego z najbardziej obiecujących nastolatków przez prestiżowy magazyn „World Soccer” - nie wziął nikt. Nie wziął go także żaden klub z niższej półki. (Król strzelców tego samego turnieju Macauley Chrisantus kontraktu z Arsenalem się nie dochrapał, ale niemieckie HSV już go zatrudniło). Tymczasem prasa w Ghanie donosiła o zainteresowaniu zespołów z ligi norweskiej, rosyjskiej, wietnamskiej. Czyli menedżerowie piłkarza zachwalali jego talent, gdzie tylko mogli.Czy wszyscy się mylili? Czy ludzie Legii zobaczyli więcej? Na razie kompletnie nic nie wiadomo, na razie Osei nie dostał nawet pozwolenia na pracę w Polsce. Ale dziś wypada chyba widzieć w nim nie tyle bohatera jednego turnieju, co przede wszystkim juniora szeroko reklamowanego, a zarazem z jakichś względów odrzuconego przez ligi mocne, przeciętne i całkiem słabe.PS Dotychczas obcokrajowcy po wyjeździe z polskiej ligi międzynarodowych karier nie robili. Stosunkowo najlepiej poszło chyba Kalu Uche (Almeria, liga hiszpańska), Kennethowi Zeigbo (epizodzik w Venezii z Serie A, a potem, hm, mistrzostwo Zjednoczonych Emiratów Arabskich), Ivicy Kriżanacowi (mistrzostwo Rosji z Zenitem) i Normanowi Mapezie (Liga Mistrzów z Galatasaray). Jeśli odjąć jeszcze spolszczonego Olisadebe, to czy jakiegoś człowieka sukcesu pominąłem? 