Obficiej nabloguję o drugim etapie maratonu z El Clasico jutro, gdy ochłonę i będę miał lepsze warunki, teraz czuję tylko potrzebę publicznego przyznania się, że nadal potrafię zrozumieć - z perspektywy dwóch dekad świadomego oglądania futbolu - głosy znawców dostrzegających w obecnej Barcelonie poważną kandydatkę na najlepszą drużynę w historii. Nie upieram się, iż mają rację, ale uważam, iż mają mnóstwo seonsownych powodów, by sławić ją ponad wszystkie. Nie widziałem na boiskach niczego doskonalszego, ba, nie widziałem niczego choćby godnego konkurować - myślę o jakości gry i niepodrabialnej wyrazistości uwodzicielskiego stylu - z Katalończykami pod Josepem Guardiolą. A jednak ten ostatni dziś znów dał się przechytrzyć Jose Mourinho, czyli trenerowi, który finałów przegrywać właściwie nie umie (przegrał jeden z dziesięciu), coś cennego zdobywa w każdym w pełni przepracowanym sezonie, podbija każdy najechany kraj. I coraz mocniej czuć, że tezy o barcelońskiej drużynie wszech czasów wynikami - czytaj: długą paradą nieprzerwanych triumfów - raczej nikt nie udowodni.  W trakcie finału Copa del Rey po raz pierwszy zaczęło mnie nękać podejrzenie, że pech Katalończyków polega przede na tym, iż zawirowania czasoprzestrzeni mocną kandydatkę na drużynę wszech czasów zderzyły z mocnym kandydatem na trenera wszech czasów. Tylko on prześladuje fenomenalne pokolenie z Camp Nou. Kiedyś najwięksi piłkarze zwykli grywać towarzyskie mecze z tzw. Resztą Świata, od jakiegoś czasu Resztę Świata w starciach z aspirującą do miana niezwyciężonej Barceloną - już w meczach wybitnie nietowarzyskich - reprezentuje Mourinho. 