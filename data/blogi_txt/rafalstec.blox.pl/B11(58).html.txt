Wypychania z Chelsea Franka Lamparda powinni się spodziewać wszyscy, którzy obserwują strategię personalną właściciela. Atletów wagi ciężkiej Rosjanin wymienia od kilku lat na sztukmistrzów wagi lekkopółśredniej, zaludniając szatnię piłkarzami wyjętymi z najwydajniejszego w szkoleniu Półwyspu Iberyjskiego oraz będącej największym futbolowym eksporterem Brazylii. Eksplorowanie tej ostatniej nadzoruje Giulio Bertolucci - szara eminencja w klubie, handlarz żywym towarem wielokrotnie podejrzewany o nieczystą grę, niegdyś współpracownik osławionego agenta Kia Joorabchiana, generalnie wyglądający na idealnego partnera w interesach dla Romana Abramowicza. To on na różne sposoby pośredniczył w transferach Ramiresa, Davida Luiza, Lucasa Piazona oraz Oscara. I popośredniczy jeszcze nie raz, skoro Stamford Bridge przeobraża się w latynoską wyspę. Krew i kość angielskiego futbolu ustępuje krwi, by tak rzec, błękitnej, jutro na chwałę Chelsea będą fechtować szermierze subtelniejsi niż husaria, która do triumfów parła wczoraj, więc w roku 2012 poszedł sobie precz Didier Drogba, w roku 2013 wyleci Frank Lampard, a w roku 2014 być może wyproszony zostanie John Terry. Wszyscy reprezentują przeszłość, w dodatku zagarnęli zbyt wiele władzy. I ponoć sabotowali byłego już trenera Andre Villasa-Boasa, który miał wprowadzać rekonstruowaną drużynę w przyszłość. Bunt się powiódł, intruza wydalono. Abramowicz gwałtownie szamocze się w obsadzaniu pozycji trenera, ale w szatni preferuje spokojną ewolucję, i to pomimo zamiarów zdecydowanie rewolucyjnych. Wprowadza zupełnie nową kulturę gry, tę z planety chuchrowatych Juana Maty i Edena Hazarda. Wprowadza za wszelką cenę. Tylko jego klub w Europie od niemal dekady inwestuje dziesiątki milionów sezon w sezon (najoszczędniej działał latem 2009 roku, wydał wówczas „zaledwie” 25 mln euro), a teraz czytamy, że Pepowi Guardioli proponuje posadę za 22 mln rocznie. Gdyby Katalończyka przekonał - w co wątpię - po raz pierwszy w historii najwyżej opłacanym gwiazdorem w futbolu nie byłby gracz, lecz trener. Niestety, rosyjski multimiliarder zmienia nie tylko kulturę gry. Przy okazji depcze całą kulturę angielskiego futbolu, do której wtargnął. Gardzi definicją klubu jako wspólnoty - znacząco różnej od bezdusznego przedsięwzięcia biznesowego, wyznającej wartości spoza prostych reguł biznesowych. Kiedy usuwa Lamparda, usuwa legendę Chelsea w sensie sportowym, ale także gracza silnie związanego emocjonalnie z fanami. Chyba nikt w Europie tak kompletnie - i głęboko - jak ci ostatni nie odczuwa konsekwencji inwazji zagranicznych właścicieli na kluby piłkarskie najbardziej renomowanych lig. Dostają londyńscy kibice wszystko to, co w zjawisku najlepsze, i wszystko to, co najgorsze, luksusowe prezenty coraz częściej bywają opakowane przykrymi skutkami ubocznymi. Oklaskują triumfy międzynarodowe i krajowe, znienacka spadły im z nieba przygody, o których nie ośmielali się nawet marzyć. Zarazem jednak tracą poczucie, że klub współtworzą. Że ich emocje mają jakiekolwiek znaczenie. Jeśli nawet jest trochę prawdy w plotkach, że właściciel Chelsea niekiedy kilku przedstawicieli fanów przyjmuje, to w istocie ich istnienie wyniośle ignoruje. Nie widzi potrzeby, by z jakichkolwiek decyzji się tłumaczyć. Inni się tłumaczą. Strukturą zarządzania kluby mocno się różnią, łączy je to, że ludzie odpowiedzialni za kwestie sportowe zazwyczaj informują, dlaczego postępują tak lub inaczej. Prezesi Barcelony i Realu Madryt komunikują się z tłumem w kampaniach wyborczych, Włosi regularnie przesłuchują publicznie dyrektorów oraz właścicieli (taki Massimo Moratti komentuje niemal każdy mecz Interu), na konferencjach prasowych Manchesteru United i Arsenalu wywnętrzają się Alex Ferguson i Arsene Wenger. Abramowicz - choć trzyma pełnię władzy, wbrew wyspiarskiemu obyczajowi nie oddał jej szefowi szatni - milczy. Wywiadów nie udziela właściwie wcale (zasłaniał się kiedyś nieśmiałością), dotycząca Chelsea prasowa publicystyka w największym stopniu polega na spekulacjach i odgadywaniu z drobnych poszlak, co kombinuje właściciel. Właściciel, który nie chce uznać, iż zakup klubu, w przeciwieństwie do zakupu jachtu, oznacza, że kupujący staje się częścią pewnej społeczności. Że pozbywaniu się najbardziej szanowanych piłkarzy bliżej do wyrzucania z domu członka rodziny niż wynoszenia starych mebli. Intensywnego kontaktu z drużyną też nie potrzebuje, jeśli wczoraj sprawdzał, co się dzieje na osławionym „deszczowym, wietrznym” Britannia Stadium, to z Karaibów - zabawia się od Sylwestra, pośród hollywoodzkich celebrytów i wedle rosyjskiego obrzędu świętowania nowego roku wielotygodniowo. Żywych symboli drużyny jak Lampard ot tak się nie wyprasza - prędzej zezwala się, by sami wybrali, kiedy zechcą ostatecznie zejść z boiska. Anglik wychował się gdzie indziej, ale przez 12 lat wrósł w Chelsea. Fundamentalnie zasłużył się przy wszystkich sukcesach, podbijał trybuny walecznością, niezłomnością i pazernością na grę (uczestnictwo w rekordowych 164 ligowych kolejkach z rzędu), z godnością znosi malejącą rolę w drużynie - choć wciąż ma dryg do zadawania rozstrzygających ciosów i kierowania partnerami, to wolniej biega i już nie ładuje energią całego środka pola jak przed laty. Jeśli tolerujesz nieskończoną nieudolność Fernando Torresa, tym bardziej wypada, byś szanował nieskazitelną niezawodność Lamparda. Nietykalnych w Chelsea jednak nie ma. Abramowiczowi zapewne nie przyjdzie do głowy, że upuszcza krew, dotyka spraw najdelikatniejszych, oddala trybuny od boiska. On wykonuje zwyczajne posunięcia biznesowo-kadrowe, rutyniarze od korporacyjnej nowomowy zastosowaliby pewnie liryczny termin „restrukturyzacja”. A w procesie restrukturyzacji, jak wiadomo, sentymenty się nie mieszczą. Roberto Di Matteo zrobił swoje, Roberto Di Matteo może odejść, teraz na złość wezwiemy grubego hiszpańskiego kelnera Rafę Beniteza, niech się tłuszcza skupi na płaceniu za karnety i doceni, że funduję jej show, kładąc nań znacznie cięższy szmal niż uciułany w kasach biletowych. Rosjanin początkowo stąpał ostrożnie. Nie spieszył się ze zwolnieniem Claudio Ranieriego, następcy Jose Mourinho dał pełną autonomię, nie ingerował w manewry transferowe. Z czasem się jednak ośmielił - zaczął wpychać do szatni niezamawiane prezenty (Andrij Szewczenko), trenerów traktował w sposób nieprzystający do standardów Premier League (w pięć lat zatrudnił siedmiu), szczątkowego szacunku nie zdołał okazać nawet triumfatorowi Ligi Mistrzów (wielbionemu już za karierę zawodniczą), aż dotarł do spodziewanego rozstania z graczem legendą. Decyzje związane z Di Matteo, Benitezem i Lampardem wyglądają niemal jak świadome rozdrażnianie tłumu. W Chelsea jest coraz mniej Chelsea, Abramowicz pędzi ku momentowi, w którym pozostanie mu już tylko zmodyfikować klubowy szyld.﻿ 