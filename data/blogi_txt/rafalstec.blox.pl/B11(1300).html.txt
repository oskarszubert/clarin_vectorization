21 czerwca, kiedy w ćwierćfinale Euro 2008 Rosjanie dowodzili ulotności wysokiej formy olśniewających we wcześniejszych meczach Holendrów, Tanzania podejmowała w eliminacjach do najbliższego mundialu Kamerun. Przegrała 1:2. Oba gole dla zwycięzców strzelił Samuel Eto’o, gwiazdor Barcelony zarabiający 4 mln euro za sezon.Po meczu obrońca drużyny gospodarzy Nadir Haroub podszedł do sławnego rywala i zaproponował wymianę koszulek. Eto’o się zgodził.Nazajutrz Tanzańska Federacja Piłkarska poinformowała, że piłkarz, który lekkomyślnie zaproponował przeciwnikowi bezgotówkową wymianę, będzie musiał zwrócić pieniądze za oddany strój. Działacze się zdenerwowali. W oficjalnym oświadczeniu wyjaśniali: „Nie możemy sobie pozwolić na kupowanie nowych koszulek na każdy mecz.”Kibice też się zdenerwowali. Ogłosili zrzutkę. Nie chcieli, by Haroub płacił za koszulkę Eto’o z własnej kieszeni. Haroub to w Tanzanii nie byle kto. Rodacy wołają na niego „Cannavaro”.Najważniejsze osobistości z Tanzańskiej Federacji Piłkarskiej zebrały się ponownie.Po powtórnej, wnikliwej analizie nieszczęśliwego incydentu prezes Leodegar Tenga ogłosił, że Haroub nie zapłaci, ponieważ „nie mógł odmówić Samuelowi Eto’o”. Jego zdaniem to Kameruńczyk zaproponował wymianę, a Haroub nowej wersji wydarzeń nie prostował. - Oddanie koszulki tak sławnemu graczowi było decyzją mądrą, wypromuje nasz kraj  i uczyni go bardziej znanym - pochwalił prezes piłkarza.Federacja wprowadziła też regulaminową nowinkę. Piłkarze reprezentacji nie będą już musieli zwracać po meczu strojów. - Tak wygląda nowoczesny futbol, więc i my musimy się zmienić. Koszulki włączymy w koszty meczu i zawodnicy będą mogli z nimi zrobić, co chcą - zapowiedział prezes.Po zwycięskich wyborach w grudniu zeszłego roku Tenga zapowiedział wzmożone inwestycje w szkolenie młodzieży. Na razie reprezentacja, choć prowadzi ją trener z Brazylii, straciła szanse na awans do mistrzostw świata w Republice Południowej Afryki. Nic nie wiadomo też, by jakikolwiek piłkarz z tego kraju podpisał kiedyś profesjonalny kontrakt w Europie.O ewentualnej reakcji Samuela Eto’o na kłopoty Harouba zagraniczne media nie wspominają. 