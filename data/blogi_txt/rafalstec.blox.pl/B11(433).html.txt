Nie udało się oddać polskich siatkarzy w ręce trenerskiej sławy. Zamiast fachowca z nazwiskiem reprezentację obejmie fachowiec, który w Polsce nazwisko może sobie dopiero wyrobić.Atrakcji konkurs na selekcjonera dostarczył co nie miara. PZPS wyreżyserował spektakl barwny, nowatorski i oryginalny, wpuszczając na scenę zarówno kandydatury realne, jak i fikcyjne.Mieliśmy kukłę byłego mistrza olimpijskiego Bernardo Rezende, który prawdopodobnie do dziś nie wie, że Polaków na niego stać, więc się do konkursu w ogóle nie zgłosił. Mieliśmy kukłę aktualnego mistrza olimpijskiego Hugha McCutcheona, który sam nie wiedział, że się zgłosił. Mieliśmy kukłę jednego z najwybitniejszych fachowców wszech czasów Julio Velasco, który konieczność zgłaszania się uznał za poniżającą, choć zdaniem prezesa PZPS posada żywo go interesowała. Mieliśmy kukłę cenionego w Serie A Ferdinando De Giorgiego, który zgłosił się lub nie zgłosił w najściślej tajnym sekrecie, więc w szczegóły wchodzić nie wypada. Mieliśmy wreszcie kukłę nałogowego kolekcjonera trofeów Daniele Bagnolego, który zgłosił się raczej teoretycznie i nawet grzecznościowo zajrzał do Warszawy, by sprawdzić, czy nie znajdzie tutaj wyższej pensji niż w federacji rosyjskiej.Raz jeszcze - ostatni - wspominam kukiełkową komedię, bowiem wymyślane w PZPS opowieści niesamowite o trenerskich gigantach rwących się do pracy w Polsce życia Danielowi Castellaniemu nie uprzyjemnią.Spora część kibiców uznała nominację Argentyńczyka za wybór opcji zapasowej i ryzykanckiej, za którą na domiar złego kryje się chęć szefów Skry Bełchatów uzyskania silnego wpływu na reprezentację. Gdyby nie hałaśliwe przechwałki o mocarstwowej pozycji naszej siatkówki, zdolnej ponoć upolować każdy cel, trener mistrzów kraju byłby pretendentem do selekcjonerskiego stołka naturalnym i nie prowokującym kontrowersji.Dziś u jednych wywołuje nieufność, u innych - rezerwę. Bezwzględne zaufanie deklarują nieliczni. O ile Raul Lozano rozpoczął kadencję od spokojnego oglądania ligi, o tyle jego następca zostanie natychmiast objęty stałą i pilną obserwacją. I to zanim jeszcze przystąpi do wypełniania reprezentacyjnej misji. Nie każdy sukcesik Skry zadziała na jego korzyść (bo kibic wypomni mu suto opłacaną konstelację gwiazd w klubie), każda porażka zadziała na jego niekorzyść. Jeśli bełchatowianie nie błysną w Lidze Mistrzów, naród się rozdyskutuje, czy Castellaniego stać na zainspirowanie reprezentacji.Argentyńczyk powtarza, że jest gotowy znieść nadzwyczajną presję. To osobowość zupełnie odmienna od cholerycznego Lozano - typ spokojny, koncyliacyjny, nienadużywający zaimka „ja”, uporczywie podkreślający wagę pracy zespołowej. Jeśli zapracował na autorytet w pełnej indywidualności Skrze, to nie mamy powodów a priori biadać, że nie zyska go w kadrze.Pod pewnymi względami będzie miał zresztą nad poprzednikiem przewagę.Lozano przejmował reprezentację po bezbarwnym Stanisławie Gościniaku, który był raczej p.o. selekcjonera i hodował drużynę bez właściwości. Castellani nie zastaje gołej ziemi - przeciwnie, sam z zapałem chwali dorobek rodaka, który w minionych latach wspaniale zasłużył się dla naszej siatkówki. Niewykluczone też, że nowemu trenerowi - jeśli okaże się twardym negocjatorem - paradoksalnie będzie łatwiej przeciwstawić się sabotażowi w postaci przedkładania interesów klubowych nad interes kadry, który utrudniał pracę Lozano. Artur Popko rządzący PZPS nie powinien ulegać Arturowi Popko rządzącemu PlusLigą, bo wobec konkursowych kontrowersji (ewidentnie zaszkodziły wizerunkowi związku) ewentualne niepowodzenia Argentyńczyka stałyby się także niepowodzeniami Artura Popko (tego od PZPS).Castellani zdążył Polaków i polską siatkówkę doskonale poznać, umie też porozumieć się i zajmować Mariuszem Wlazłym - graczem dla kadry niezbędnym, a zarazem nadwrażliwym, wymagającym specjalnej troski. To są wszystko konkretne atuty, pozostaje wzmocnić je trenerskimi kompetencjami, pasją oraz entuzjazmem godnym kraju, jak mówi sam selekcjoner elekt, oddychającego siatkówką. Znalazł Castellani naprawdę ładne okolice na wyrobienie sobie nazwiska. 