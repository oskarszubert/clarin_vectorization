Tiago Manuel Dias Correa, na którego wołają zwyczajnie Bebe, jest sierotą, kawał dzieciństwa spędził na ulicy, reprezentował Portugalię na futbolowych mistrzostwach świata bezdomnych. Ostatnio grał w trzecioligowej Estrela da Amadora, w lipcu podpisał pięcioletni kontrakt z pierwszoligową Vitorią Guimaraes. Nie zdążył zagrać dla niej żadnego meczu. Minął miesiąc i stał się piłkarzem Manchesteru, który za kompletnie anonimowego 20-latka zapłacił 7 lub wręcz 7,6 mln funtów (różne źródła podają rozbieżne dane). Wydał tyle, ile nakazywała wydać tzw. klauzula wykupu. Też zbaranieliście? Pisałem już przed ubiegłorocznym finałem Ligi Mistrzów, że Alex Ferguson prowadzi wybitnie oryginalną politykę personalno-transferową. Nie przywiązuje się do żadnej nacji ani nawet kontynentu, do nikogo się też nie uprzedza, zagląda w najbardziej zaskakujące rejony świata, lubi mieć drużynę wielobarwną pod względem narodowościowym. Trzyma w szatni m.in. Polaka, Meksykanina, Ekwadorczyka, Koreańczyka i Bułgara, niedawno trzymał również wyłowionego znikąd Angolczyka - to nie jest koktajl na tym poziomie typowy. (To zróżnicowanie ma więcej poziomów, szczegóły w tamtej notce - „United Colors of Manchester").  Wczoraj Ferguson przebił wszystkie swoje dotychczasowe posunięcia. Choć musi oszczędzać i zapowiadał, że kupował tego lata już nie będzie, wydał sporo pieniędzy na dużego już chłopca, który nigdy nie rozegrał poważnego meczu. Napastnika polecił Carlos Queiroz - niegdyś drugi trener MU, ostatnio selekcjoner portugalskiej kadry. Ferguson widział go z bliska tylko raz, dzień przed sfinalizowaniem transakcji, a przecież podlotkiem zakochującym się od pierwszego załopotania rzęsami nie jest. Nawet jeśli urodził się Bebe nieziemsko utalentowany, to skąd wiadomo, czy mentalnie zniesie rywalizację na szczytach? Znacznie tańszych piłkarzy podgląda się znacznie dłużej, zanim zapadnie decyzja o zakupie. Takiego interesu w wielkim futbolu nie pamiętam i szczerze się przyznam, że nie wierzę w podawaną wysokość kwoty odstępnego. Wynajdywanie Hernandezów i Bebe ma być odpowiedzią na kosztowne zbrojenia plującej dziesiątkami milionów drużyny City, która planuje pałacowy przewrót w mieście Manchester? Ależ wyzwanie przed Fergusonem... 