W przerwie ćwierknąłem, że Niemcy i Portugalia to na razie najbardziej rzetelni uczestnicy Euro 2012, po ostatnim gwizdku mam ochotę dodać, że również najtrudniejsze do złamania spośród ośmiu, które widzieliśmy. Zrównoważone, bez kłujących w oczy luk, skupione i starannie zorganizowane, dysponujące tłumem znaczących postaci. Celne podsumowanie meczu znalazłem na Twitterze - to była inżynieria futbolowa na szczytowym poziomie. Przed turniejem typowałem, że właśnie te drużyny przeżyją grupę śmierci (w zabawie na naszym portalu, nie umiem znaleźć, ktoś pomoże?) i swój typ podtrzymuję, choć Portugalczycy wciąż chorują - trwa to już całą wieczność - na niezdolność do wyhodowania środkowego napastnika europejskiej klasy. Eksportują mnóstwo doskonałych skrzydłowych, pomocników, środkowych i bocznych obrońców, ale ostatniego snajpera z klasą nikt już nie pamięta. I być może dlatego pozostają reprezentacyjnie niespełnieni. Rynek ceni ich do przesady, dlatego w naszym magazynie na Euro 2012 porównałem kadrę Paulo Bento do superprodukcji wyładowanej efektami specjalnymi. Cristiano Ronaldo to najdroższy piłkarz w historii (95 mln euro), Pepe (30 mln) i Coentrăo (30 mln) to najdrożsi europejscy obrońcy, Nani kosztował 25 mln, Bruno Alves 22 mln, Quaresma 19 mln, Meireles 13 mln, Moutinho 11 mln, Veloso 10 mln. Rekordowo drogi w lidze rosyjskiej Danny (30 mln) co prawda leczy kontuzję, a Ricardo Carvalho (30 mln) zrezygnował z gry dla kraju, ale ich koledzy i tak tworzą najkosztowniejszą podstawową jedenastkę wśród uczestników turnieju. Jeśli przypomnimy sobie jeszcze, że z Portugalii wyszło ostatnio aż dwóch laureatów Złotej Piłki (przed Ronaldo wziął ją Luis Figo), na trenerską megagwiazdę rozbłysnął Jose Mourinho, w pucharach wiele znaczą kluby, to zobaczymy futbol godny najwyższych, złotych zaszczytów. Ale Portugalczycy przegrywają, ilekroć się do nich zbliżają. Zawsze minimalnie. U siebie na Euro 2004 ulegli w finale Grecji (0:1), na mundialu w 2006 r. w półfinale Francji (0:1), na Euro 2008 w ćwierćfinale Niemcom (2:3), na mundialu w 2010 r. z późniejszymi mistrzami Hiszpanią (0:1). Z każdym turniejem odpadają wcześniej, choć ich piłka nieustannie się rozwija - czołowych graczy wyrywają sobie największe zagraniczne firmy, kluby w minionym sezonie aż trzy z czterech półfinałowych miejsc w Lidze Europejskiej. Gdyby tendencja zniżkowa się utrzymała, z Euro 2012 Portugalia odpadłaby już w fazie grupowej. Zaczęła od porażki, znów poniesionej po grze pełnej rozstrzygających drobiazgów - Pepe pewnie długo nie zapomni widoku piłki odbijającej się od linii bramkowej... Ale kadrowo od rywali dzieliło ją to, co zazwyczaj. Niemcom zwycięstwo dał snajper wyborowy Mario Gomez, Portugalczycy wystawili na środku ataku niejakiego Heldera Postigę, który przez całą karierę w rozgrywkach ligowych tylko dwukrotnie strzelił więcej niż dziesięć goli - i to przeżywał te wspaniałe chwile dawno temu. Największy niezguła wśród podstawowych środkowych napastników na Euro?﻿ 