Dzisiejsza „La Gazzetta dello Sport” publikuje coroczny raport o pensjach w Serie A. Najwięcej wydają na nie Milan (130 mln euro rocznie), Inter (121 mln) i Juventus (100 mln), najlepiej zarabiają Ibrahimovic (9 mln), Eto’o (8 mln), Ronaldinho (7,5 mln), Buffon i Pirlo (6 mln), Totti (4,9 mln) oraz De Rossi (4,6). Nasi? Boruc ma 850 tys. (dziesiąty wśród bramkarzy, trzeci najdroższy rezerwowy), Augustyn 300 tys., a Glik 200 tys. Przelewam tutaj powyższe liczby - wszystkie obejmują podstawowe wynagrodzenie, bez premii za sukcesy - jako ciekawostkę, przegląd kompletnej listy płac pozwala wyciągnąć ciekawy wniosek z naszej, polskiej perspektywy. Otóż naszym najwyżej cenionym ligowcom - Smolarkowi oraz Sobiechowi z Polonii Warszawa - kontrakty gwarantują 400 tys. euro za sezon. Jeśli uznać ich pensje za górny pułap możliwości tzw. Ekstraklasy, to okazuje się, że naszych potentatów stać byłoby na 222 spośród 494 piłkarzy włoskiej Serie A. A jeśli zredukujemy limit do 300 tys. - tyle lub więcej zarabiają Vrdoljak w Legii oraz wiecznie chorzy/rezerwowi Garguła z Łobodzińskim w Wiśle - to w zasięgu czołowych polskich klubów wciąż pozostaje aż 151 zawodowców biegających po boiskach Italii, czyli niemal co trzeci. Np. każdy gracz z całej kadry Ceseny, która w inauguracyjnej kolejce zdobyła sensacyjny punkt na stadionie wicemistrza Romy. Co oczywiście nie oznacza, że każdy z nich jest do wyjęcia ot tak, na kiwnięcie palcem. Wśród stosunkowo skromnie zarabiających znaleźlibyśmy wielu młodych zdolnych, którzy nie myślą o karierze w perspektywie jednego sezonu i chcą się wypromować w swojej lidze, poza tym transfery kosztują. To wciąż nie są łatwe cele dla Legii, Polonii czy Lecha. Coraz częściej są to jednak cele realne, a przecież mówimy o lidze ze ścisłej czołówki na kontynencie, wyładowanej piłkarzami z klasą. Demitologizowałem już (choćby tutaj) wciskaną nam latami opowieść o finansowym zacofaniu polskich klubów, które rzekomo uniemożliwia sukcesy w europejskich pucharach, teraz mamy kolejne - rzekłbym nawet, że spektakularne - potwierdzenie, iż nasi potentaci są bogaci. I nadal będą się bogacić, bo nasz rynek wewnętrzny jest wystarczająco rozległy, by pęcznięli także pomimo mizernych wyników w rywlizacji międzynarodowej. Wystarczy tylko z sensem te ogromne pieniądze wydawać. Mądrzej niż wydawał je np. Mirosław Trzeciak - przyznaję, sam w niego wierzyłem (przed spróbowaniem), a dziś czytam, że były dyrektor Legii Warszawa złapał fuchę na czwartoligowym wygwizdowie hiszpańskim... Tak, przed tym właśnie trzeba za wszelką cenę nasz futbol uchronić - by fachowcy na poziomie czwartej ligi hiszpańskiej nie rozdawali pensji na poziomie pierwszej ligi włoskiej. 