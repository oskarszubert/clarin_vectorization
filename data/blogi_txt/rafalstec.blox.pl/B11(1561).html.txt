Zastanawiałem się kiedyś, jak karać największych futbolowych brutali i wymyśliłem sobie następujący karomierz: winowacja wraca na boisko dopiero wtedy, gdy wyleczy się i wróci na boisko zmieciony z niego faulem przeciwnik. Kiedy rzecz jednak ponownie rozważyłem, doszedłem do wniosku, że niezwykle istotne w ocenie takich zdarzeń są intencje, a te nie zawsze łatwo odczytać i udowodnić. I jeszcze jedno: czasem nie sposób rozstrzygnąć, w jakim stopniu do tragedii doszło z powodu faulu, a w jakim stopniu poszkodowanego dopadł pech (wyjątkowo nieszczęśliwie ustawił nogę, był w kiepskiej formie fizycznej etc).Trener Arsene Wenger po meczu Arsenalu z Birmingham zareagował bardzo emocjonalnie. Zażądał, by już na zawsze zabronić grać w piłkę Martinowi Taylorowi, który złamał nogę Eduardo. Incydent wyglądał przerażająco, chorwacki napastnik zemdlał nie tyle z bólu, co na widok własnych kości, angielskie telewizje zrezygnowały z powtórek. Dostępne są tylko zdjęcia, ale ich widoku wam oszczędzę (nie będzie tak lubianych tytułów: uwaga, drastyczne, pod żadnym pozorem nie oglądać).Potem francuski trener ochłonął i sam przyznał, że z żądaniem dożywocia przesadził. Bo tragedia czyniąca ów wypadek dodatkowo tragicznym polega na tym, że jest tragiczny dla wszystkich zainteresowanych.Dla Eduardo: sprawa oczywista, piłkarz nie pojedzie na Euro 2008 i nie zmierzy się m.in. z Polską, rok nie będzie grał w piłkę.Dla Taylora: on akurat nie należy do grupy notorycznych brutali, przypadków ocierających się o zwyrodnienie (nie będę wymieniał przykładów, świetnie je znacie), więc prawdopodobnie do teraz jest wstrząśnięty. Nie chcę go tłumaczyć, głupota nie może usprawiedliwiać, ale wyobrażam sobie też, jak przed meczem trener Birmingham zleca graczom ostre traktowanie lepszych technicznie rywali, jak zdrowy rozsądek tłumi adrenalina, jak dziś swojego postępku Taylor żałuje. Owszem, przesadził, ale kto z nas nie przesadza, nie znając konsekwencji swojego zachowania? (Może i ja trochę teraz przesadzę, ale wybaczcie, skojarzeń się nie wybiera. Otóż przypomniała mi się historia pewnego ojca, przez którego niewybaczalne gapiostwo malutka córeczka utopiła się w wannie. Straszna historia, ale mój gniew na winowajcę przegrywa tutaj ze współczuciem. Ojciec też jest w jakimś sensie ofiarą).Tragedia Eduardo to wreszcie także tragedia dla piłkarzy Chorwacji i Arsenalu, fanów Chorwacji i Arsenalu, dla trenera Bilicia i Wengera.A może także dla niektórych kibiców z Polski? Wyobrażacie sobie polskiego fana, który cieszy się, że nasi rywale na Euro 2008 zostali poważnie osłabieni, bo stracili fantastycznego napastnika? Albo inaczej - zastanawialiście się, jak wielu jest fanów, którym - nawet jeśli szczerze współczują Eduardo - choć na ułamek sekundy nie przemknie przez głowę: nasze szanse na sukces, cholera, wyraźnie wzrosły? 