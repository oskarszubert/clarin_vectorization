Od razu się przyznaję, że kolejnej beznadziejnego ligowego popisu Lecha nie widziałem - zbyt wiele interesującego futbolu oferowała tego popołudnia Europa, zaglądałem na inne stadiony. Wynik mnie jednak poruszył. Nie dlatego, że pobici w Chorzowie poznaniacy toną już w strefie spadkowej i leżą w tabeli niżej od jakiegokolwiek mistrza kraju - to nie jest publicystyczna porywczość, sprawdziłem fakty - na całym kontynencie. Zależy mi po prostu, byśmy wysyłali do międzynarodowych rozgrywek drużyny gotowe do rzucania międzynarodowej konkurencji wyzwania. Takie jak Lech. Poznaniacy tytułu nie obronią, wbrew powszechnej opinii to już niemal oczywiste. Coraz bardziej realne staje się też, że w ogóle nie awansują do europejskich pucharów. Niech nikogo nie zwiodą liczby, Lech traci do czołowej trójki znacznie więcej niż sugerowane przez tabelę 10 punktów - nad nim tłoczy się przecież kilkanaście drużyn, które biją się ze sobą, a ktoś punkty zdobywać musi. W czołówce prężą się drużyny ze śladowym doświadczeniem międzynarodowym lub tego doświadczenia pozbawione. W komentarzach pod poprzednią notką wypominaliście mi, że sławię wyniki w Lidze Europejskiej Lecha, a ignoruję przyzwoite wyniki Jagiellonii, że Jagiellonii nie doceniam, ktoś pytał, czemu tylko w poznaniakach widzę ludzi zdolnych poskakać w wielkim świecie. Dopominaliście się o tych białostocczan, którzy w sobotę w Warszawie nie byli w stanie oprzeć się drużynie prowizorycznej, budowanej dopiero od wczoraj, pełnej piłkarzy denerwująco miernych („wyróżniłbym” tutaj obu skrzydłowych, Manu i Szałachowskiego). Odpowiedź daje przebieg wydarzeń w Lidze Mistrzów, w której debiutanci generalnie cierpią. Angielskie kluby gromadnie dopadały przez lata półfinałów, bo wyróżniała je stabilność eksportowego kwartetu - rok w rok wysyłały w Europę MU, Chelsea, Arsenal i Liverpool, tymczasem konkurenci z Hiszpanii czy Włoch wciąż swoją reprezentację zmieniały. Do myślenia dają również zespoły z drugiego końca hierarchii, które do elity szły ścieżką „polską”. W minionym sezonie piłkarze z Debreczyna (wyeliminował Levadię, która wyeliminowała naszą Wisłę Kraków) wyrównali niechlubny rekord rozgrywek - nie tylko skończyli rundę grupową bez punktów, ale pozwolili sobie wbić aż 19 goli, więcej niż jakikolwiek uczestnik rozgrywek poza Dynamem Kijów przed kilkoma laty. A w tym sezonie jeszcze niżej mogą upaść piłkarze z Żyliny (wyeliminowała Spartę, która wyeliminowała naszego Lecha) - straciła już 15 bramek, w minioną środę poniosła najwyższą w historii LM porażkę na własnym stadionie. Szkoda, że kolejny nasz potentat nie umie dłużej utrzymać się na fali wznoszącej, my też potrzebujemy zespołów, które hartować się w pucharach będą sezon w sezon, nie rozpoczynając co chwilę wznoszenia potęgi od nowa. Obaj ostatni debiutanci w LM z naszych okolic - którzy okazali się lepsi od tych, którzy okazali się lepsi od mistrzów Polski - co kolejkę dostają mocno po głowach. Dlatego podejrzewam, że nasz mistrz znikąd mógłby skończyć jeszcze marniej, o ile w ogóle miałby szanse - w co oczywiście wątpię - na awans. Słowem, Lech poza strefą pucharową to byłoby niesłychane marnotrawstwo. 