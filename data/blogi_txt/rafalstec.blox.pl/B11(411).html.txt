Zamieścimy je - spite z ust naszych futbolowych celebrytów - w poniedziałkowej, podsumowującej upływający rok „Gazecie Sport.pl”. Na pewno znajdą się wśród nich te: „Chłopcy narzekali na urazy, ale dali dziś z siebie wszystko, wycisnęli spod wątroby wszystko góralskie, co mieli” - trener Podbeskidzia Robert Kasperczyk po zwycięstwie nad Wisłą. „Powiem panu tak: ja powiedziałem nie dosłownie, tylko powiedziałem wprost, że jeśli, że mnie oceni się... Powiem panu, ja nie gram, nie. Grają, gra reprezentacja nasza... Że ocenią po wynikach reprezentacji, wie pan. Dobrze pan wie, że czym się buduje wizerunek. Wizerunek buduje się tym, jak pierwsza reprezentacja wygrywa, jest na świeczniku. Wie pan, to rośnie prestiż i zainteresowanie na ten... No nie wiadomo, no trzeba będzie podjąć po mistrzostwach twardą, męską decyzję, powiem panu, tyle w tej sprawie mam do powiedzenia” - prezes PZPN Grzegorz Lato o swojej dymisji. „Wypiłem parę drinków i do tego doszło zmęczenie pomeczowe. Wsiadłem do samolotu, nikt mi tego nie zabronił. A ja natychmiast zasypiam, no i widocznie jakiś drobny element chrapania spowodował, że komuś to przeszkadzało” - były już sekretarz generalny PZPN Zdzisław Kręcina wyjaśnia, dlaczego został wyproszony z samolotu „Z pewnoscia wiele osob chcialoby uslyszec moje prywatne zdanie na rozne tematy. Z racji wykonywanej funkcji nie zrobie tego” - rzeczniczka PZPN Agnieszka Olejkowska na Twitterze (pisownia oryginalna). Od siebie dodam, że oczywiście chciałbym usłyszeć prywatne zdanie rzeczniczki na różne tematy, dlatego żałuję, że wykonuje kneblującą ją funkcję. Wyrażam zarazem nadzieję, zdradzi nam swoje prywatne zdanie na różne tematy natychmiast po zakończeniu kariery. „Robi się z niego prezesa korupcji, a on był nikim. Nie grał w ustawionym meczu, mógł się zrzucić i myśleć, że to było na bankiet. Uważam, że źle się tłumaczył od początku, ale to przeuczciwy chłopak i powiedział prawdę” – selekcjoner Franciszek Smuda o ukaranym za korupcję Łukaszu Piszczku. „To szalenie miłe, że tak wiele osób pamięta o dniu 6 października i złożyło mi życzenia z okazji urodzin. Pewnie w wielu przypadkach ma tu swój udział poranny program radiowy, w którym dziennikarze przypominają o dacie urodzin wielu osób w tym moim. No cóż dziewiątka zaczęla poganiać piątkę i pędzi z wielką szybkością w stronę szóstki z przodu. Ze szczerym wzruszeniem dziękuję serdecznie Wam wszystkim za wiele miłych słów i życzeń. Odpowiadając na pytania kto był pierwszy z życzeniami to szczerze odpowiadam że była to grupa moich przyjaciół, którzy w wigilię dnia urodzin spędzili wieczór w moim domu i tuż po dwunastej złożyli mi pierwsze oficjalne już życzenia. (…) Jeszcze raz dziękuję i choć nie znam Waszych dat urodzin to odwzajemniam życzenia i serdecznie Was wszystkich pozdrawiam” - słynny polski trener na kultowej witrynie www.jerzyengel.pl (również zachowałem pisownię oryginalną). Nad antologią najzgrabniejszych fraz, które wypełnią całą kolumnę, myślimy z Michałem Szadkowskim, ale chcę prosić o wsparcie również Was, czytelników „A jednak się kręci”, byście podzielili się na forum cytatami, które wam zapadły w pamięć, poruszyły, rozbawiły, oburzyły, doprowadziły do szewskiej pasji etc. My na pewno o czymś zapomnimy, więcej głów redukuje niebezpieczeństwo niewybaczalnych przeoczeń. Pomożecie? 