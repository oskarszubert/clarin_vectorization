Napisałem do sobotniej „Gazety”, że gdyby feministki mówiły prawdę o mistrzostwach, byłbym wraz z nimi zajadłym wrogiem organizowania ich w Polsce. Niestety, kardynalnie się mylą. Przy odrobinie złej woli można by nawet podejrzewać, że kobiety walczące o lepszy los kobiet świadomie manipulują, nieładne środki usprawiedliwiając szczytnym celem. O piłce nożnej bowiem wypowiadają się zazwyczaj z odrazą i pogardą. W felietonach wznoszą się na szczyty poetyckiego wyrafinowania, wyklinając „budowanie nikomu niepotrzebnych stadionów w kształcie kupy”, a Narodowy obwołując „megakupą zrzuconą w środku miasta”. W stacjach radiowych okładają „samczy, idiotyczny kult igrzysk”, przestrzegają przed „zdemolowanymi przystankami” i „potłuczonymi butelkami”. Kiedy słucham o spodziewanym najeździe prostytutek z krajów sąsiednich, odnoszę wrażenie, że prostytucję wynaleziono jako imprezę towarzyszącą meczom piłkarskim, że prostytutki odruchowo gromadzą się wokół stadionów, więc problem najpewniej wyeliminowałoby ich zburzenie. Ba, w swoim inkwizycyjnym zapale ikony feminizmu mimowolnie przejmują środki wyrazu stosowane przez znanego upraszczacza rzeczywistości Jarosława Kaczyńskiego. Jak patron IV RP sprowadził swego czasu wszystkich internautów do konsumentów piwa i porno, tak dziś entuzjaści futbolu zostają zredukowani do konsumentów piwa i prostytucji. Kto uwierzy, faktycznie powinien w czerwcu zejść do podziemia. Barbarzyńcy już stoją u bram. *** Apokaliptyczne bajanie znalazło swoją kulminację w manifeście poprzedzającym uliczne demonstracje z minionej niedzieli. „Jak to się dzieje, że wciąż brakuje środków na edukację, opiekę przedszkolną, ochronę zdrowia czy programy przeciwdziałające przemocy wobec kobiet, ale zawsze znajdą się pieniądze na Kościół katolicki czy piłkę nożną?” - pytały organizatorki. I sprzeciwiały się wydawaniu pieniędzy z budżetu państwa na Euro 2012, jednorazową imprezę, która ponoć kosztuje nas 81 mld zł. Tutaj po raz pierwszy epitety zostały wyparte przez argumenty merytoryczne. Uściślając - rzekomo merytoryczne. Inwestycje mocniej lub lżej związane z turniejem pochłonęły nawet więcej - 109 mld. Ale stadiony kosztowały ułamek tej kwoty, bo niespełna 5 mld. Miażdżącą część pieniędzy wydaliśmy na autostrady, drogi szybkiego ruchu, lotniska, dworce, szlaki kolejowe, komunikację miejską etc. Można oczywiście przekonywać, że to wysiłek finansowy poniesiony niepotrzebnie, ale nie wolno wmawiać, że wspiera on piłkę nożną czy „jednorazową imprezę”. Przeciwnie, to, co wybudowaliśmy, ma służyć latami. Wszystkim. Jeszcze absurdalniej brzmi namiętnie powtarzany zarzut, że w Polsce „zawsze znajdą się pieniądze na piłkę nożną”. Akurat ta dyscyplina jest jedyną, której nie opłacamy z budżetu państwa. Stąd zresztą bierze się bezsilność rządzących w starciach z PZPN. Gdyby działaczowscy dyletanci byli uzależnieni finansowo od ministerstwa, reformy i zmiany personalne wymusilibyśmy prostym ruchem - odcięciem im dopływu pieniędzy. Niestety, zawrotna popularność futbolu czyni związkowych bonzów samowystarczalnymi. Dlatego czują się bezkarni i nietykalni. Jeśli prześledzić dwie dekady wolnej Polski, to wypada postawić tezę odwrotną. Westchnąć, że nie tylko piłka nożna, ale w ogóle cały sport i kultura fizyczna należały do dziedzin szczególnie zaniedbywanych. I na poziomie młodzieżowym czy amatorskim, i na poziomie wyczynowym. W naszej całej infrastrukturze sportowej mieliśmy niszczejącą w potwornym tempie ruderę, w lepszych warunkach trenowali i rywalizowali zawodnicy ze wszystkich, co do jednego, państw Unii Europejskiej. A już futbolowe stadiony przed przyznaniem nam Euro 2012 były archaicznymi straszydłami niespotykanymi na całym kontynencie nie tylko w jego zjednoczonej, rozwiniętej cywilizacyjnie części. Na piłkę nożną podatnik nie łożył do niedawna wcale. Państwo zainwestowało dopiero w stadiony i „orliki”, na które narzekanie w Polsce - kraju krzywych kręgosłupów, rodzicielskiego lekceważenia dla lekcji WF i pasji do uprawiania nade wszystko dyscyplin tapczanowych, z podnoszeniem kieliszków i kufli na czele - trąci społeczną nieodpowiedzialnością. Zamiast zżymać się, że boiska służą wyłącznie do zabawy dla chłopców (co z kolei trąci kolportowaniem szkodliwych stereotypów), lepiej apelować, by wskoczyły na nie także dziewczyny. Apelować jeszcze o budowę basenów, fitness clubów i sal do uprawiania gier zespołowych. Będzie łatwiej zaoszczędzić na służbie zdrowia. *** Nie wiem, czy Stadion Narodowy powinien kosztować blisko 2 mld, nie wykluczam, że dałoby się postawić tańszy. Wiem za to, że państwo popełniło gruby błąd, nie wymuszając na PZPN przeniesienia do tego molocha swojej siedziby i zobowiązania się do regularnego rozgrywania tam meczów reprezentacji kraju. W ogóle zarzutów związanych z operacją Euro 2012 można by zapewne sformułować sporo, tyle że byłyby to zarzuty dotyczące wykonania, a nie samej idei. Jak byśmy w duchu najświętszej narodowej tradycji nie narzekali, że powodzi się nam marnie i generalnie świat złazi na psy, nie wypchniemy Polski z elity 25-30 krajów na naszej planecie najbogatszych, dynamicznie się rozwijających, oferujących najwyższy standard życia. Nasza stolica zasługuje nie tylko na stadion (Narodowy wcale nie jest „wielki”, lecz średni), ale też pełnowartościową halę sportową, bo Torwar nadaje się co najwyżej na wystawę psów. Tak samo jak zasługuje Warszawa na Muzeum Sztuki Nowoczesnej, teatry, parki czy ścieżki rowerowe. Każdą z tych potrzeb można zastąpić stadion i przeciwstawić ją żłobkom. Gdyby chcieć uprawiać demagogię, można zapytać ledwie dyszącej finansowo matki z dwojgiem dzieci na rękach, czy widzi sens utrzymywania przez państwo katedry filozofii na uniwersytecie. Też zapewne odpowie, że najpierw chce chleba, a dopiero potem ewentualnie weźmie udział w igrzyskach (tym razem nie futbolowych, ale umysłowych). Nawiasem mówiąc, na Stadionie Narodowym - przez czołowe feministki atakowanym ze specjalną zajadłością - futbolu ma być stosunkowo niewiele. Kiedy ludzie wysłuchają tam koncertu, obiekt przysłuży się kulturze. Kiedy biznesmeni zjadą tam na targi, obiekt przysłuży się gospodarce. To moloch wielofunkcyjny, który ma na siebie zarabiać. Jeśli zanalizować wszystkie niuanse, okaże się, że Euro 2012 da wielką frajdę za małą cenę. Wznosząc efektowne stadiony, nadrabialiśmy wieloletnie zaległości. Likwidując luki w infrastrukturze, też. Zakładam, że po turnieju nie zamkniemy ani autostrady ze Świecka do Nowego Tomyśla, ani obwodnicy Wrocławia, ani odnowionego Dworca Centralnego. *** A przyjemność z mistrzostw będą czerpać nie tylko samce, nawet jeśli feministki ze wszystkich sił walczą, by nie dopuścić do piłki nożnej samic. Uważam zresztą, jeśli wolno mi pozwolić sobie na wtręt bardzo osobisty, że gdyby im się udało, dopuściłyby się na własnej płci tortur ze szczególnym okrucieństwem. Piszę ten tekst z Bilbao, miejsca bardzo specyficznego. Na punkcie klubu Athletic - zatrudniającego wyłącznie Basków, od dziesiątek lat symbolizującego ich odrębną tożsamość - fioła mają tutaj wszyscy bez względu na płeć, żeńską drużynę dopinguje z trybun nawet 30 tys. widzów. Cała Hiszpania nieuleczalnie choruje na ganianie za piłką, dzisiaj przy obiedzie zdarzyło mi się podsłuchiwać grupkę trzydziestoparoletnich kobiet z Madrytu, które przy sąsiednim stoliku ogniście debatowały, kogo trener Realu José Mourinho powinien wystawiać jako drugiego defensywnego pomocnika, obok Xabiego Alonso. A kiedy w przeszłości oglądałem inną stołeczną drużynę - Atletico - w polu mojego widzenia znajdowało się więcej fanek niż fanów. Na polskich stadionach proporcje są inne, ale się zmieniają. Kibicek stale przybywa, co śledzę z entuzjazmem także dlatego, że w kwestii dyskusji o piłce jestem seksistą - wolę je prowadzić z kobietami niż mężczyznami, odkąd odkryłem, że rzadziej zaślepia je fanatyzm. Nawet teraz oburzają się stosunkowo łagodnie, choć z peror feministek sprowadzających futbol do fanaberii zarezerwowanej dla mężczyzn wyławiają stereotypowe przeświadczenie, że żeński mózg nie jest zdolny objąć intelektualnie definicji pozycji spalonej. Kiedy ogłoszono rekrutację na wolontariuszy obsługujących mistrzostwa, 62 proc. aplikacji przysłały kobiety. Nie wiem, ile kupiły bądź kupią biletów na mecze - organizatorzy nie dysponują, niestety, takimi danymi - ale intuicja podpowiada mi, że zajmą na trybunach połowę lub niemal połowę miejsc. Intuicja wsparta doświadczeniem z poprzednich imprez, na które wyjeżdżałem jako korespondent, oraz rozmową z rzecznikiem Euro 2012, który zdumiewał się, jak wielkie zainteresowanie turniejem wykazują kobiety. To w ogóle będzie wydarzenie bardzo rodzinne, stadiony zaludnią się międzypłciowo i wielopokoleniowo. Kibolska dzicz wbrew przestrogom ignorantów święta nie zakłóci, ona swoje plemienne rytuały odprawia na meczach klubowych. Rywalizacją drużyn międzynarodowych stadionowi zadymiarze gardzą, śledzących ją fanów nazywają ze wstrętem „piknikami”. Bez nich łatwiej będzie uświadomić gościom z Europy, że granica oddzielająca Zachód od Wschodu nie biegnie wzdłuż Odry, lecz Bugu. Bez nich łatwiej będzie zaprosić ich do zwariowanej, niezobowiązującej zabawy, jaką obserwowałem w miastach austriackich, szwajcarskich (Euro 2008), niemieckich (mundial 2006) i portugalskich (Euro 2004). Kobiety są tutaj bezapelacyjnie niezbędne.﻿ 