O kolejnym kuriozalnym losowaniu siatkarskim napisał już Przemek Iwańczyk, ale moim zdaniem potraktował bezczelną działaczowską klikę zbyt łagodnie, więc dokładam swoje ćwierć grosza. Dobór grup przyszłorocznych finałów mistrzostw Europy już na pierwszy rzut oka wygląda podejrzanie (jak można władować razem Bułgarów, Serbów i Włochów?), ale skandalicznie robi się, kiedy wejrzeć głębiej. Oprócz wymienionych potentatów w „drugiej” połówce turnieju - tej bez Polski - zagrają również Rosjanie, co sprawia, że obok siebie tłoczyć się będą cztery najsilniejsze (!) drużyny światowego rankingu FIVB. Nasi siatkarze z żadną z nich nie zmierzą się przed półfinałem.Przemek zaznacza, że nie narzeka na pomyślne losowanie dla Polaków. Ja narzekam. Z trudem przez palce przechodzi mi nawet słowo „losowanie”, zaczynam dostrzegać w tej grze pozorów - choć się przed tym bronię - znamiona zwykłego oszustwa. Jeśli nasza drużyna nie spotka przed bojami o medale żadnego wyżej sklasyfikowanego przeciwnika, jeśli wszyscy zostali z jej drogi po chwałę usłużnie sprzątnięci, to według jakich reguł to wszystko się odbywa? Skąd Lozano wiedział w Pekinie już przed losowaniem, że w ćwierćfinale jego ludzie wpadną na Włochy?Chcę widzieć naszych siatkarzy wygrywających wielkie mecze, a nie wślizgujących się do strefy medalowej dzięki układom. O paskudnych obyczajach w FIVB - przy niej wyklinana ostatnio FIFA to kółko różańcowe - pisałem nie raz, ale mam wrażenie, że sytuacja eskaluje. Teraz ponury numer wyciął nam europejski CEV. Wszyscy rywale, z którym siatkarze zagrają przed półfinałami, w całej historii dyscypliny uciułali ledwie jeden medal MŚ (Francuzi - brązowy).Nie posądzam prezesa Przedpełskiego o bezpośredni wpływ na dobór grup, nie wiem, dlaczego mniej „szczęścia” mieli mocni organizacyjnie Włosi, nie mam pojęcia o kulisach kolejnego nadzwyczajnie pomyślnego rozstrzygnięcia dla reprezentacji Polski. Czuję tylko zażenowanie. Od prezesa PZPS słyszę rezolutne: „Grupa mogła być lepsza, ale nie ma co narzekać” - a ja czuję zażenowanie. Jeśli rządzący naszą siatkówką mają ambicje odgrywania wiodącej roli w FIVB, to wolałbym, żeby zauważyli, że w normalnym, zdrowym sporcie nie wygrywa się dzięki działaczowskim kombinacjom.Zwłaszcza, że ewentualne sztuczne wspomaganie dla siatkarzy - w czym widzę odmianę dopingu - oznaczałoby dla mnie ogłoszanie światu, iż nie umieją grać. Mamy, do cholery, talenty czy w pierwszych rundach przydałby się nam wolny los? 