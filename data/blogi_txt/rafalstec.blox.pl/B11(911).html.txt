Według wciąż uchodzącego za wiarygodny „Guardiana” szefowie Manchesteru United podjęli strategiczną decyzję, by nie wydawać dużych pieniędzy na piłkarzy po 26 roku życia. Nie zamierzają płacić słono za tych, których po wypełnieniu misji na Old Trafford nie będzie się dało dobrze sprzedać. Choć reguły trochę nie doprecyzowali (co to właściwie znaczy „dużych pieniędzy”?), jej idea - ponoć stopniowo wprowadzana w życie od kilku lat, wyjątek stanowił transfer Dymitara Berbatowa - brzmi zaskakująco. Po pierwsze, dotąd zarabiać na transferach gwiazd chciały wszystkie kluby poza należącymi do elity elit. Kto sezon w sezon mierzy w najcenniejsze trofea krajowe i zagraniczne, w handlu futbolowym żywym towarem kieruje się przede wszystkim kryteriami sportowymi, obfite przychody wypracowując gdzie indziej (marketing, prawa telewizyjne, premie za trofea etc). A Manchester plasuje się na samym szczycie elity elit. Po drugie, nowe porządki naruszyłyby nieco trwalszy niżli ze spiżu mit o władzy absolutnej Fergusona, który z dostępnym budżetem transferowo-płacowym mógł ponoć wyczyniać, co mu tylko strzeliło do głowy. Po trzecie, w epoce dynamicznie wydłużających się karier ów metrykalny limit wydaje się nadspodziewanie restrykcyjny. Nie chcę przesadzić, ale 26-latek ma prawo dziś liczyć nawet na dziesięć sezonów gry na najwyższym poziomie. Nowa biznesowa (bo jaka?) strategia krępuje ruchy Fergusona w momencie dla klubu, nie waham się powiedzieć, krytycznym. Niech sobie świat debatuje, czy Manchesterowi opłacało się oddać Ronaldo za 94 mln euro, czy jednak nie, ja wiem jedno - mistrzowie Anglii oddali go nie z inicjatywy trenera, lecz wbrew jego woli. Nikt o zdrowych zmysłach nie oddaje piłkarza o tak ogromnym wpływie na wyniki, który był przywódcą drużyny w jej najlepszym okresie w historii. Ronaldo odszedł wbrew woli Fergusona, choć musiał przeczekać sezon - przy okazji strzelał gole w 1/8 finału, ćwierćfinale i półfinale Ligi Mistrzów - aż Szkot pogodzi się ze stratą. Pogodził się, ale musi zdawać sobie sprawę, jak trudno będzie ją sobie zrekompensować. Zwłaszcza działając w kajdankach. Łapy precz od Francka Ribery'ego - tyle mniej więcej oznacza decyzja szefów MU, bo Francuz według oryginalnych manchesterskich kryteriów w kwietniu stał się starcem. Dziś oczywiście nie rozstrzygniemy, czy stać byłoby go na wypełnienie luki po Ronaldo, ale trener o doświadczeniu i dorobku Fergusona pewnie wolałby sam decydować, czy warto zaryzykować. Na Portugalczyku (24 lata) zrobił Manchester interes więcej niż przyzwoity - kupił go za 18 mln, sprzedał za 94 mln. Ładny zysk wypracował też dla Milanu Kaka (27 lat) - kupiony za 8,5 mln, sprzedany za 67 mln. Imponujących transakcji by jednak nie było, gdyby nie biznesmen osobny, czyli Florentino Perez. On wszystkie swoje galaktyczne posunięcia za poprzedniej kadencji w Realu Madryt wykonywał wbrew konceptowi z Old Trafford. Na 28-letniego Luisa Figo, 29-letniego Zinedine'a Zidane'a, 26-letniego Ronaldo oraz 28-letniego Davida Beckhama wydał 200 mln euro. Klub zarobił potem na tym kwartecie ochłap. Portugalczyk i Anglik odeszli za darmo, Francuz skończył karierę, spieniężyć udało się tylko Brazylijczyka. Kosztował 7,5 mln euro. 