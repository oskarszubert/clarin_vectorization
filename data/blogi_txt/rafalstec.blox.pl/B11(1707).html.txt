Nowy selekcjoner siatkarzy ogłosił szeroką kadrę na Ligę Światową. Pominął kilka największych gwiazd, od Wlazłego i Plińskiego po Świderskiego i Winiarskiego (niewykluczone, że znów będą bić się o złoto do ostatniego dnia mistrzostw Włoch).Od dawna chciałem, żeby największe postacie naszej siatkówki wreszcie trochę odsapnęły. Kalendarz gier w tej dyscyplinie jest monstrualnie rozdęty (o czym już pisałem) i nie wiadomo, kiedy by na naszą kadrę spadła plaga na skalę włoską - „Azzurri” na każdym niemal turnieju dłużej wyliczają kontuzjowanych niż zdrowych. O tym, że Ligę Światową wypada kiedyś zbagatelizować, wiadomo było zresztą od lat. Poza teoretyzowanie nigdy jednak nie wyszliśmy. Nawet Raul Lozano rezygnował z liderów drużyny cząstkowo, dając każdemu po dwa- trzy tygodnie wolnego. Na selekcjonerów naciskali szefowie PZPS, którzy pożądali spektakli na 14 fajerek - LŚ stała się największym sportowym wydarzeniem w kraju, bez idoli tłumów straciłaby sporo na atrakcyjności.Teraz wiadomo, że Wlazły, Winiarski i reszta nie zagrają ani razu. Castellani wykonał na początek ruch zamaszysty, radykalniejszy od wszystkich poprzedników. Co może odbić na wynikach meczów z Brazylią, Finlandią i Wenezuelą, ale też uczyni je intrygującymi - ileż będzie w stanie nasza młoda drużyna ugrać?Nie wiadomo za to, co z innymi pominiętym - Piotrem Gruszką. Castellani powiedział mi przed chwilą: U Wlazłego i Świderskiego chodzi o kolana, u Winiarskiego o plecy, u Plińskiego o kość strzałkową. Gruszka nie ma poważnych kłopotów fizycznych, tutaj raczej dokonałem wyboru. Chcę sprawdzić na przyjęciu Bartmana i Kurka, a nie będę tak doświadczonego zawodnika powoływał, by go trzymać w rezerwie.Selekcjoner ostatecznie z niego rezygnuje? Z siatkarza obecnego w reprezentacji od połowy lat 90., trzykrotnego olimpijczyka (debiutował na igrzyskach jako nastolatek), uczestnika wszystkich edycji LŚ, ostatnio kapitana zespołu? To by zasługiwało na osobną notkę czy raczej - grube tomisko. Za sentymentalnego nie uchodzę, ale łza się w oku... 