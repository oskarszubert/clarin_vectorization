Nie słychać, by pan prezydent profesor głowa państwa Lech Kaczyński wysłał depeszę gratulacyjną do Marka Saganowskiego, który w środę strzelił gola w Lidze Mistrzów. Trochę zaskakujące, choć za jego wytrawnym znawstwem i łaskawością nigdy nie nadążysz - gdy piłkarze Lecha wygrywali z Austrią Wiedeń, pan prezydent profesor głowa państwa dzwonił do Poznania, by z wdzięczności pogłaskać zwycięzców prezydenckim majestatem; gdy reprezentacja pokonała Czechów, udawał, że w ogóle nic nie wie o żadnym meczu.Nie musiał od razu pan prezydent profesor głowa państwa ogłaszać dnia wolnego od pracy czy ustanawiać nowego święta narodowego, ale jakoś zareagować wypadało. Gest, choćby nieznaczny, pana prezydenta profesora głowy państwa zmusiłby do zajęcia jasnego stanowiska resztę Europy, która jak dotąd historyczny wieczór w polskim futbolu złośliwie przemilcza. Przejrzałem mnóstwo internetowych witryn i nic. Nigdzie ani słowa, że po trzech latach z półrocznym okładem nasz rodak znów wtłukł piłkę do bramki w Lidze Mistrzów. Na szczęście obcy przynajmniej nie kpią, że jak pada dziewięć goli w meczu i rekordowe 36 przez cały wieczór, to nawet ślepemu znad Wisły się trafi.Duńskiego nie znam, ale dochodzą mnie słuchy, że nawet Duńczycy zachowują się jak gdyby nigdy nic. Pochlipują nad porażką swojego Aalborga 3:6, zauważają jego jeden nędzny punkt w tabeli etc. O niezwykłym występie polskiego napastnika nie wspominają, ich ignorancja jest, jak to się dzisiaj mówi, porażająca. Gol i asysta, a także kilka pomniejszych kopnięć Saganowskiego składają się na popis, jakim żaden polski napastnik - z wyjątkiem urodzonych w Nigerii - w tym stuleciu w Champions League nie błysnął.Optymistyczne, że błysnął akurat Saganowski. Gdyby błysnął człowiek, który dopiero wielką karierę rozpoczyna i uchodzi za talent nie z tej ziemi, wtorkowego rodzynka skonsumowalibyśmy na chłodno. Skoro zdolny, to i strzela, robi swoje, nie róbmy z igły wideł. Ale przecież Saganowski tylko zaczął podejrzanie szybko, debiutując w reprezentacji w wieku 17 lat. Potem był już polskim napastnikiem takim, jak inni. Tuła się po prowincjonalnej Europie, odkopują go sobie z Guimaraes do Troyes albo z Southampton do Aalborga, teraz też pewnie czuje się trochę jak w akademiku, mocno tymczasowo, po Duńczycy pożyczyli go sobie tylko do grudnia. (A ja im wróżę - bez Saganowskiego w Lidze Mistrzów nie zagrają, lekko licząc, co najmniej przez następne ćwierć wieku).Wniosek jest oczywisty - jeśli najzwyklejszy polski snajper wpada do Ligi Mistrzów i z miejsca, prawie od niechcenia, przywala golem przystrojonym asystą, to znaczy, że inni też potrafią. Pojedynek trenerskich tytanów Michał Globisz - Jerzy Engel wygrał ten ostatni. Pierwszy, guru naszego piłkarstwa młodzieżowego, ponoć przejrzał na oczy i wypowiadał się dla „Gazety” dramatycznie: Dopiero w 2020 roku polski piłkarz prosto kopnie piłkę. Engel, nawiasem mówiąc zwierzchnik Globisza, proroczo umieścił nasz futbol w samym czubie, na pytanie dziennika „Polska” o sytuację reprezentacji odpowiadając następująco: W naszej grupie (eliminacji do mundialu - red.) jest najlepsza. I śmiem twierdzić, że należy do najlepszych w Europie. Mamy trzech świetnych rozgrywających: Rogera, Gargułę, Błaszczykowskiego. Dwóch skrzydłowych światowej klasy: Smolarka i Błaszczykowskiego. Bramkarze: to samo. No i Brożek. Nie widzę dziś nawet kilku drużyn z większym potencjałem.Zwróćcie uwagę, że Engel wyliczając nasze gwiazdy Saganowskiego pominął, uznając go najwyraźniej za co najwyżej gwiazdkę. I ta gwiazdka rozbija się po Lidze Mistrzów! Ja od początku w sporze trenerów instynktownie trzymałem stronę Engela, zresztą dawno temu - tutaj właściwa notka - udowodniłem, że aż 11 krajów europejskich krajów wychowuje napastników mniej groźnych niż polscy. Lista zawierająca Armenię, Azerbejdżan, Estonię, Kazachstan, Mołdawię, Słowenią (pośród tych z co najmniej milionem obywateli), Andorrą, Luksemburgiem, Maltą, San Marino i Wyspami Owczymi (pośród tych mniej ludnych) wciąż się zresztą nie zmieniła.Tak jak nie zmieniła się agresywna postawa reszty Europy, która kolejny sukces polskiego snajpera sprowadziła do nie wartego jakiegokolwiek wyróżnienia statystycznego detalu.* Wpis powstał z inspiracji listem, który dostałem do czytelnika zaintrygowanego, czy „Gazeta Wyborcza” jak zwykle będzie się starała ze wszystkich sił umniejszyć sukces polskiego futbolu. Mnie to nawet przez myśl przez przeszło, raczej oburza mnie pomijanie niewygodnych faktów przez zagraniczne redakcje, czemu dałem wyraz powyżej. 