Johan Cruyff ociupinkę przesadził. Palnął, że Barcelona gra tysiąc razy lepiej niż Real Madryt. Nie wystarczyło powiedzieć „999 razy”? Albo „998 razy”? Generalnie o tyle się nie pomylił, że bardzo trudno wynaleźć powody, dla których gości niedzielnego klasyku dałoby się uznać za faworytów. Jeśli zerkniemy na ostatnie mecze, to dojrzymy Barcelonę przyduszającą do pola karnego wszechpanujący w lidze włoskiej Inter Mediolan oraz bezbarwny Real, który wytruchtał 1:0 ze słabującym w lidze szwajcarskiej Zurichem. Jeśli przemierzymy wzrokiem cały rok, to dojrzymy porywającą tłumy, radosną, kolekcjonującą trofea Barcelonę oraz sporadycznie wzlatujący Real, który ekstazę fanów wzbudzał tylko luksusowymi zakupami. Na boisku przynudzał. Jeśli sięgniemy pamięcią do najbardziej prestiżowych gier, to wspomnimy rozszalałą Barcelonę (od 6:2 w Gran Derbi, przez 2:0 z Manchesterem Utd w finale LM, po miażdżącą przewagę w jesiennym dwumeczu z Interem) oraz wątły Real, który nawet po spektakularnych transferach z mocnymi firmami nie wygrywa (1:2 z Sevillą, 2:3 i 1:1 z Milanem). Jeśli sprawdzimy, jak zaawansowani w budowie drużyny są obaj trenerzy, to dostaniemy zrelaksowanego, uwielbianego międzymi swoimi Josepa Guardiolę zawiadującego projektem ukończonym, co najwyżej dopieszczającym detale, oraz zajadle krytykowanego Manuela Pellegriniego, który dłubaninę ledwie rozpoczął, a już chcą mu dłuto odebrać. Jeśli przeanalizujemy, jak obaj rywale reagują na nieobecność najjaśniejszych gwiazd, to zobaczymy Pedro Rodrigueza z powodzeniem wyręczającego razem wziętych Messiego i Ibrahimovicia oraz tęskniący za Cristiano Ronaldo Real, który bez Portugalczyka popadł w depresję. A przecież Ronaldo dwa miesiące się leczył, wciąż nie jest fizycznie gotowy do wielkich wyzwań, zagonienie go na boisko w podstawowym składzie będzie świadczyć przede wszystkim o desperacji trenera doskonale zdającego sobie sprawę z grozy okoliczności. I skąd tutaj wytrzasnąć atuty czyniące Królewskich faworytami? A jednak Barca kilkakrotnie traciła ostatnio oddech, to Real rozsiadł się na szczycie ligi hiszpańskiej, ja na bezapelacyjny triumf gospodarzy postawiłbym góra jednego złamanego szeląga. Można być pewnym, że Katalończycy rzadko będą się rozstawać z piłką i przeprowadzą więcej ataków, ale też nie tak trudno sobie wyobrazić, jak przegrywają. Choć na bramki Chelsea wiosną i Rubina Kazań jesienią oddawali po 25 strzałów, to zwyciężyć nie zdołali. Real zebrał zbyt wielu wybitnych, nienawidzących porażek graczy, by nie zakładać, że umie oprzeć się nawałnicy i wyprowadzić jedno-dwa rozstrzygające pchnięcia. To już mimo miernych wyników nie jest grupka o wysokiej futbolowej jakości, lecz pozbawiona osobowości. W ogóle sław wybiegnie na boisko ciżba, chyba żaden mecz od wielu, wielu lat nie zebrał w jednym miejscu takiego tłumu stałych bywalców czołówek plebiscytów „France Football” i FIFA na najlepszych piłkarzy świata. Dlatego blogową relację na żywo mam zamiar rozpocząć na dobę przed gwizdkiem (w sobotę o 19), a zakończyć nocą z niedzieli na poniedziałek. Zapraszam. 