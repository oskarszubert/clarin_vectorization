Nie pamiętam, kiedy poprzednio chciało mi się doczytać do ostatniej kropki wywiad z polskim piłkarzem. Dzisiejszą rozmowę z Robertem Lewandowskim wziąłem jednym haustem, polubiłem zwłaszcza jego wspomnienie dziecięcego kopania między drzewami (I późniejsze wyznanie: Nie czuję się warszawiakiem, dobrze, że nie wychowałem się między blokami z betonu, tylko w miejscu, gdzie był las i dwa trawiaste boiska do gry w piłkę). Lewandowski mówi też: Poziom polskiej ligi jest słaby. Mógłbym tu grać i strzelać bramki latami. Jeśli zostanę w Lechu, powalczę o tytuł króla strzelców, ale nie chcę być królem własnego podwórka. Za same bramki w słabej polskiej lidze nikt mnie nigdzie nie kupi. Nie chcę, by mówiono o mnie, że „potrafię tylko strzelać gole w Polsce”. Chcę dobrze grać i strzelać gole, a nie tylko je strzelać. By wszyscy wiedzieli, że Lewandowski da sobie radę z grą na wysokim poziomie. (...) W naszej lidze można spędzić tylko chwilę, wypromować i wyjechać. Jest ponura. Sam się czasem zastanawiam, jak mecz Real - Barcelona wyglądałby w Wodzisławiu? Ale jeszcze chyba się nie zatrzymałem. Cieszy mnie każda bramka. Po treningach zostaję regularnie i ćwiczę. Czasem ze skrzydłowym, czasem z obrońcą, czasem z bramkarzem. A czasem sam. Wtedy ćwiczę celność - próbuję, żeby piłka leciała tam, gdzie ja chcę. Ćwiczenia sam sobie wymyślam. Można powiedzieć, że jestem [samoukiem]. Głównie ćwiczyłem sam albo z kolegami z podwórka. Z domu w Lesznie miałem ponad 30 km na Varsovię i nie zawsze miałem, jak dojechać na trening. Daję obszerny cytat, bo przejął mnie opis dramatu młodego polskiego chłopaka, który postanawia poświęcić życie piłce nożnej. Nie czuje się przez nikogo wychowany i wyedukowany, uważa się za samouka, dostrzega szarą ligową beznadzieję, ogląda w telewizji zieleńszą zieleń obcych boisk (jakże bliską i daleką zarazem), zdaje sobie sprawę, że tutaj strzela gole wagi piórkowej i że gole nie pozwalają mu nawet oszacować, czy ma talent nadzwyczajny, czy tylko średni - ponadprzeciętny co najwyżej w mikroskali futbolowego wygwizdowa. Kto śledzi próby podbijania przez naszych rodaków wielkiego świata, ten przeczuwa w jego słowach jeszcze inny dramat - nieuchronną porażkę sportowca, który zderza się z perfekcyjnie - lub przyzwoicie - wytrenowanymi cyborgami z zachodnich lig i w starciu z ich brutalnymi realiami ponosi klęskę. Czy Lewandowski też ją poniesie, nie wiem. Wierzę, że już dziś czuje się zbyt mocny na polską ligę, że przeraża go gnicie w przeciętności, że zżera go zazdrość na widok rówieśników lub chłopaków wręcz młodszych, którzy mieli szczęście urodzić się w okolicach przyjaźniejszych piłce nożnej, dlatego już teraz, w wieku wedle naszych standardów niemowlęcym, bawią się w Ligę Mistrzów. Kiedy utalentowany, naprawdę ambitny polski 21-latek ogląda Joveticia, Pjanicia czy innego Machedę, kiedy ogląda tabuny nastolatków rozbijających się po najpiękniejszych stadionach Europy, musi męczyć go nieznośne poczucie straty czasu. Czasu bezcennego, którego najczęściej już nigdy nie sposób odzyskać. Paweł Brożek długo się do ucieczki z Krakowa nie palił. Można powiedzieć - odwlekał ją. Nie cieszyłem się, bo był jedynym - odkąd podjąłem pracę w „Gazecie” - nastoletnim napastnikiem znad Wisły, który wywarł na mnie wrażenie bezspornie uzdolnionego w wymiarze europejskim. Dzisiaj chciałbym już go widzieć do końca kariery w koszulce Wisły Kraków. Bumelował w polskiej lidze zbyt długo, stracił mnóstwo czasu (w wieku skończy 27 lat), nigdy nie przywykł do prawdziwej konkurencji o miejsce w składzie, sprawia wrażenie minimalisty. Dlatego nie sądzę, by zdołał cokolwiek - poza okazalszą niż w kraju pensją - za granicą osiągnąć. A skoro tak, niech bije lokalne snajperskie rekordy, niech przećwiczy kilka pokoleń obrońców, niech po boiskach tzw. ekstraklasy też biegają bożyszcza tłumów. Lewandowskiemu życzę, by wyjechał czym prędzej. Też się boję, że polegnie, że dotkną go skutki zaniedbań z wieku juniorskiego. Ale sportowiec próbować i podejmować ryzyko musi. Na razie napastnik Lecha Poznań wskakuje na kolejne pułapy z obiecującą lekkością, od półtora roku nie wyhamowuje, jako jedyny młody ligowiec potrafi grać tyłem do bramki, tak obiecującego snajperskiego debiutu nie podziwialiśmy od czasów Wojciecha Kowalczyka. Co istotne, Lewandowski zdaje się racjonalnie oceniać swoją sytuację i nie myśleć o karierze finansowej, lecz sportowej. A jeśli przed transferem do Lecha Poznań naprawdę brał pod uwagę, jak twierdzi w wywiadzie, taktykę preferowaną przez trenera, to już w ogóle zdumiewająco się wśród rodaków wybija. Fiorentina? Byłoby wspaniale. Parma? Też świetnie. Pisałem już, że Włochom jego nazwiska nie trzeba przeliterowywać. Oby Lewandowski wylądował tam, gdzie nie zabijają, a rozwijają piłkarza w piłkarzu. Oby tam przetrwał. Poszło już ich tam - znaczy, poza Polskę - tylu, że wreszcie, do diabła, komuś udać się musi. 