Powodów do optymizmu gospodarzom Euro 2012 nadal przybywa. Ile razy wybiegają w tym roku na boisko, jest nieźle. Po sparingowych zwycięstwach nad Litwą (4:0), Rumunią (3:2) i Norwegią (1:0) dziś zremisowali 1:1 ze srebrnym medalistą mundialu Holandią. Choć reszta świata chętnie wypomina Ukraińcom, że cywilizacyjnie nie dorośli, by organizować futbolowe mistrzostwa kontynentu, choć wciąż szepcze się o zabraniu im niektórych meczów i przeniesieniu ich do Polski, to żyją sąsiedzi przynajmniej w przyjemnym przekonaniu, że piłkarze wstydu im nie naniosą. My, Polacy, pysznimy się, że do najwyższych standardów cywilizacyjnych dobijamy w zawrotnym tempie (mimo przejściowych kłopotów z kładzeniem autostrad), a gospodarczo uchodzimy wręcz za odporną na globalny kryzys zieloną wyspę szczęśliwości, ale gdyby od gospodarzy Euro wymagano również spełnienia minimalnych kryteriów sportowych, Ukraina przejęłaby od nas wszystkie, co do jednego, mecze. Tego turnieju jeszcze nigdy nie organizował kraj tak futbolowo zacofany jak Polska. Co widać po pozycji naszych piłkarzy na międzynarodowym rynku pracy, reputacji trenerów (nie pracują nigdzie poza krajem), wynikach klubów i wynikach - zwłaszcza z dwóch lat ostatnich - reprezentacji. Reprezentacji, która ze sparingu na sparing wygląda marniej. W dzisiejszym z Kamerunem pochwaliła się tylko jednym minipomysłem na ofensywę - co rusz powtarzaną próbą dryblingu na prawym skrzydle, po którym, jeśli się powiedzie, Błaszczykowski wycofuje piłkę po ziemi do kolegów wbiegających w pole karne. Stylu gry ani poczynań Franciszka Smudy oceniać nie ma na razie sensu, bo kadrę chroni immunitet, który nadał jej - i samemu sobie - selekcjoner, przedstawiając plan pracy. Skoro cały rok 2010 poświęca on na dobór właściwych ludzi, to nawet koszmarne, wywołujące mdłości sparingi są teoretycznie bezcenne - pozwalają odrzucić patałachów nie dających żadnej nadziei. Alibi doskonałe. Problem w tym, że sparingi zachęcają, by odrzucić niemal wszystkich zaproszonych do reprezentacji. A to jest niemożliwe. Dzisiaj wystawił Smuda wszystkich najlepszych dostępnych pomocników. Lepszych obrońców ani napastników, może poza schorowanym Ireneuszem Jeleniem, też nie znajdzie. Nawet nasze słabiuteńkie drużyny ligowe poza dosłownie kilkoma wyjątkami wystawiają w ataku weteranów lub obcokrajowców. Ukraińcy ćwiczą radośnie, biegnąc od zwycięstwa do zwycięstwa, Polacy zajmują się głównie poprawianiem samopoczucia przeciwnikom. Tuż przed mundialem dali się wychłostać Hiszpanii, która sześć goli w minionej pięciolatce wbiła jeszcze tylko Azerbejdżanowi. Tuż po mundialu pocieszyli Kamerun, jednego z najsłabszych uczestników MŚ w RPA, który poza Afryką trzy gole strzelił dotąd raz, w 1994 roku. Polacy od czterech meczów nie strzelili ani jednego - przełknęliśmy kolejno 0:0, 0:0, 0:6, 0:3. Dłużej posucha trwała poprzednio przed dekadą, za kadencji Jerzego Engela, który mimo to zdołał później awansować na mundial. Ówczesny selekcjoner - dziś jeden z nielicznych u nas optymistów, wciąż dostrzegający potęgę rodzimej piłki, niedawno widział w Lechu faworyta meczu ze Spartą - powoływał jednak futbolistów zatrudnianych latami w renomowanych ligach. Tacy wymarli, teraz na niektórych pozycjach nie ma nikogo zasługującego na powołanie choćby do kadry B, dlatego przed chwilą na lewej obronie stanął Maciej Sadlok - obrońca środkowy, zresztą niedoświadczony. W tych okolicznościach osiągnąć sukcesik mógłby tylko selekcjoner wybitny. Wizjoner o wspaniałych kompetencjach, który przekazywać wiedzę, jednoczyć i inspirować potrafi błyskawicznie - na króciutkich zgrupowaniach drużyn narodowych.  Smuda na wizjonera na razie nie wygląda. Smutnieje razem z piłkarzami, przy linii bocznej sprawia wrażenie, jakby rozważał ucieczkę na emigrację wewnętrzną. Ale to bezwzględnie najlepszy polski trener minionych kilkunastu lat. Selekcjoner, na jakiego nasz futbol zasługuje. 