Wzruszyłem się. Jestem zdumiony, oszołomiony, wniebowzięty. Takie chwile niemal się nie zdarzają, a jeśli się już zdarzą, to wyznaczają granicę między epokami, dają ci jeszcze jedną życiową szansę, przywracają wiarę w gatunek ludzki. Gdyby ktoś przypadkowy doczytał do tego wersu, lojalnie przestrzegam: to opowieść dla hardkorowych, nałogowych czytelników „A jednak się kręci”, czyli osobników, którzy współuczestniczyli w moich długich zmaganiach z Władysławem Georgem Engelem, jego doniosłymi przemyśleniami o rzeczywistości futbolowej i obfitą twórczością literacką. Pomagaliśmy mu tu wspólnie udoskonalić jego internetowy pamiętnik, badaliśmy jego przeszłość (zaglądając aż do Żywotów Cezarów i Trenera czasów szkolnych, dzięki czemu powstała moja ulubiona notka w całej historii blogu), czasami spieraliśmy się o jakość szkolenia młodych polskich piłkarzy, innym razem debatowaliśmy o kondycji polskiego futbolu albo wpływie polskiego futbolu na futbol cypryjski, jeszcze innym primaaprilisowo zmyślaliśmy wywiady, w najbardziej emocjonujących momentach otrzymywaliśmy od trenera George’a Engela pełne pasji listy. Dyskutowaliśmy, aż furczało. Niezorientowani, którzy nie wiedzieli, że poświęcamy się z trenerem Władysławem Georgem dla wspólnego dobra, mogli pomyśleć, że trener Władysław George mnie - nas - nie lubi. Ba, mogli mieć rację. Ja mimo wszystko nie wykluczam, że trenera Władysława George'a czasami troszeczkę irytowałem.  Aż tu nagle, zupełnie niepostrzeżenie, w poniedziałkowej audycji telewizyjnej niekoniecznie przez wszystkich oglądanej, Władysław George został zagadnięty o tezę z mojego artykułu. Nieważne, jaką tezę, to akurat drugorzędne. Wtedy bowiem stało się to, czego nigdy nie zapomnę (albo raczej, mam nieskromną nadzieję, nie zapomnimy). Oto nasz szacowny adwersarz - i duchowy patron blogu, jeden z bohaterów każdej edycji kultowego konkursu na jasnowidza roku - się ze mną zgodził. Chwila bez precedensu, zresztą posłuchajcie sami:    ﻿ Króciuteńkie, a chwyta. Zwróćcie uwagę - ani słowa o fryzurach i palmach na głowach, żadnych osobistych wycieczek o mojej futbolowej ignorancji, żadnych oficjalnych zwrotów „z panem Stecem” czy „z redaktorem Stecem”. Nie, jak byk padło „akurat z panem Rafałem się zgadzam”. Słyszycie tę czułą poufałość? Po imieniu trener Władysław George zareagował! A ponieważ nie miał czasu na namysł, mamy prawo zgadywać, że zrobił to ze spontaniczną życzliwością, odruchową sympatią, chęcią nawiązania ciepłych stosunków dyplomatycznych. Jakby szedł za apelami niezmordowanego Antoniego Piechniczka, żebyśmy zakończyli waśnie i wszyscy sprzymierzyli się dla dobra polskiej piłki. Jeszcze raz: jestem wzruszony, moje serce - że wyjątkowo ze względu na wyjątkowość chwili zacytuję klasykę rodzimego komiksu - mi pika jak klapa od śmietnika, pragnę jeszcze intymniejszej bliskości. Może nawet Władysław George się zrewanżuje za link na tym blogu do jego własnej witryny i ozdobi ją linkiem do „A jednak się kręci”? Rozmarzyłem się... Aż mnie korci, żeby zacytować frazę z finału wiadomego filmowego przeboju i napisać, że to może być początek pięknej przyjaźni... A może wcale nie przesadzam, może to naprawdę Nowy Początek? Co myślicie?﻿ 