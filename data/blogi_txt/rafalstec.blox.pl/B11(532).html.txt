Oglądałem dzisiaj pasjonujące zawody - drużynowy finał w gimnastyce, w którym prestiżową batalię toczyły Chinki i Amerykanki. W tym sporcie rządzą drobinki. Najpotężniejsza w zwycięskiej reprezentacji Yang Yilin wyrosła na całe półtora metra, złote medalistki Deng Linlin, He Kexin i Jiang Yuyuan mierzą odpowiednio 137, 142 i 140 cm, a ważą 31, 33 i 32 kg. Niby wiedziałem to już podczas zawodów, podziwiając z trybun ich szaleńcze ewolucje na poręczach nierównoległych i równoważni, ale dopiero, gdy po zawodach stanęły obok mnie, zdałem sobie sprawę, co gimnastyka przypomina trochę wysyłanie przedszkola do pracy na rusztowaniach. Z jedną, oczywiście drobniutką, różnicą: Chinki czy Amerykanki drapacz chmur postawiłyby pewnie w jakiś tydzień.Oto dekoracja. Medale zazwyczaj wiszą na piersi. Popatrzcie, na jakiej wysokości dyndają Chinkom: Traf chciał, że wieczorem - czasu pekińskiego - obejrzę jeszcze inne chucherka. O ile jednak gimnastyczkom wątłość pomaga, o tyle japońskie siatkarki - dzisiejsze rywalki Polek - grają naturze na nosie. W dyscyplinie żądającej dryblasowatej postury i nieustannego sięgania dłońmi na wysokość drugiego piętra pakują się na boisko ze swoim niecałym metr sześćdziesiąt albo niecałym metr siedemdziesiąt.Kibicuję im od lat, bo we współczesnym sporcie ubywa miejsca dla ludzi o gabarytach zbliżonych do przeciętnej. Kolosy zdominowują nawet konkurencje, w których niegdyś wielki gracz nie musiał znacząco odstawać od ziemi. Reprezentacja japońskich siatkarek stanowi egzemplarz ekstremalny, bowiem wymyśliła dyscylinę wewnątrz dyscypliny. Z porządku wertykalnego przeszła na porządek horyzontalny:Powyżej Yoshie Takeshita, poniżej Yuko Sano:Generalnie Japonki wykonują znacznie więcej pracy poziomej niż pionowej:Jak to robią? Dowodów naukowych absolutnie niezbitych brak, osobiście podejrzewam u nich te same skłonności, co u kota Schroedingera - bywają w więcej niż jednym miejscu (stanie) naraz. Możecie to też nazwać zdolnością do bilokacji, choć precyzyjnie rzeczywistości słowami i tak nie odwzorujemy, bo każda Japonka obstawia nawet nie dwa, lecz trzy lub cztery miejsca równocześnie. Ze szczególnym uwzględnieniem okolic, do których frunie piłka.Wieczorem trzymam oczywiście z Polkami, choć ewentualna porażka byłaby najłatwiejszą do zniesienia z istniejących - poniesioną z drużyną, której kibicuję zaraz po naszych. Niestety, kibicuję od zawsze bez skutku. Medalu na poważnej światowej imprezie za mojego świadomego życia nie zdobyły. 