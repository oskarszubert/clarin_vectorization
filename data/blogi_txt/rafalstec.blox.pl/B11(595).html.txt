Xavi Hernandez podaje w tym sezonie piłkę naprawdę celnie, bo z 93-procentową skutecznością, ale Leon Britton jest jeszcze precyzyjniejszy. O 0,3 proc. Britton po barcelońsku nie przesadzał z wyciąganiem się w pionie (odrósł od ziemi na skromne 165 cm), a drużyna Swansea, dla której ściboli te swoje kopnięcia, ośmiela się próbować po barcelońsku grać. Dlatego jej wczorajsze zwycięstwo nad zawsze radosnym Arsenalem można było pomylić z meczem ligi hiszpańskiej. Zresztą posłuchajcie trenera Brendana Rodgersa: „Piłkarz musi się na boisku bawić, dotykać piłki możliwie najczęściej. My, Brytyjczycy, możemy grać jak Hiszpanie, to wyłącznie kwestia mentalności”. Inne skojarzenia barcelońskie lub szerzej - iberyjskie? Klub należy w 20 proc. do kibiców; jest walijski, więc w angielskiej Premier League czuje się swoją odrębność; jako trenerów zatrudniał poprzednio Portugalczyka Paulo Sousę oraz Hiszpana Roberto Martineza. Nie myślcie sobie, że zamierzam dzisiaj kontynuować opowieść o postępującej latynizacji angielskiej Premier League, którą z zadowoleniem witałem w tym felietonie. Wspominam o Swansea, bo jej kolejny ładny sukces przypomniał mi Fredzie Pentlandzie. Postaci, której twórczość mam ochotę zadedykować wszystkim pochłoniętym niekończącymi się, niezmiennie jałowymi dyskusjami na forum o wyższości ligi śmakiej nad owaką. On na pewno te wasze dzikie awantury wzbogaci;-) Otóż był Pentland trenerem w erze futbolowej starożytności, który przybył do Hiszpanii z Anglii, by oduczyć Hiszpanów sprowadzonego z Anglii sposobu gry. Oznaczanego tam przed wojną kodem „1-2-3” odnoszącym się do liczby kopnięć mających doprowadzić piłkę od bramkarza do środkowego napastnika, który następnie wsadzi ją między słupki wroga. Oczywiście w akcji idealnej, niedorajdy musiały wymienić więcej podań. Choć oczywiście nie więcej - zgaduję, nie mam statystyk - niż wymieniają ich dzisiaj Swansea albo Barcelona. Nadciągnął zatem Pentland, który między swoimi był wyrzutkiem, i jął naprawiać to, co nawyrabiali jego rodacy. Oni, sami doskonale wiecie, narzucali ton jako futbolowi pionierzy. Stąd wiele z angielska brzmiących nazw klubów w latynoskim świecie. Jak argentyńskie River Plate, brazylijskie Corinthians czy hiszpańskie Athletic Bilbao. Właśnie w Kraju Basków wylądował Pentland, orędownik gry tkanej z licznych krótkich podań. I oryginał, choć ukryty pod manierami klasycznego angielskiego dżentelmena. Nosił melonik (stąd przydomek El Bombin), palił grube cygara, ale prawdopodobnie - znów zgaduję, nie mam na niego żadnych medycznych kwitów - miał świra. Phil Ball w „Morbo. The Story of Spanish Football” pisze, że pierwszy trening w Bilbao zaczął od objaśniania piłkarzom, jak prawidłowo wiązać sznurówki. Promowany przez niego styl przejęła Barcelona. I zdobyła mistrzostwo. W 1929 roku. Matka Johana Cruyffa pewnie nie miała jeszcze wtedy pojęcia, że za dwie dekady urodzi syna, który po następnych kilku dekadach też będzie zarażał Katalończyków wizją futbolu złożonego z gęstej plątaniny mikropodań. I że w następnym stuleciu Katalończycy opanują tę sztukę do perfekcji. Pentland nie od razu odniósł sukces. Popodróżował po Hiszpanii - pracował w Santander, Madrycie i Oviedo - zanim wrócił do Athletic, patronował dwóm mistrzostwom kraju i kilku innych trofeom, został najbardziej utytułowanym trenerem w dziejach klubu. W marcu minie pół wieku od jego śmierci. Gwarantuję wam, że w Bilbao rocznicę zauważą, Anglik to dla nich legenda jak Rafael Moreno Aranzadi alias Pichichi. W końcu to Pentland odpowiada za najwyższą klęskę, jaką kiedykolwiek poniosła Barcelona. W Bilbao zdarzyło jej się przegrać 1:12. 