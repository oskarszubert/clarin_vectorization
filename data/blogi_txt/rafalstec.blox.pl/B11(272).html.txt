Zagrali już wszyscy, turniej mnie na razie pod względem sportowym rozczarowuje, i to wcale nie z powodu rekordowo skromnej liczby goli. Ale może wstrzymajmy się ze spektakularnymi podsumowaniami, dajmy mundialowi szansę się rozpędzić. Teraz napiszę tylko, dlaczego nie chcę, by gospodarze odpadli już za kilka dni - choć nie wątpię, że zasługują. Przywykłem, że na każdej wielkiej imprezie - MŚ czy ME - co chwilę wdeptuję w ciżbę kibiców. Ciżbę wielobarną - wieloetniczną, wielojęzyczną, międzynarodową, a zarazem roztańczoną, rozśpiewaną, spojoną igrzyskami do półprzytomności. Wdeptuję w ludzką masę nie na stadionie, lecz wszędzie - w centrum i na przedmieściach, na ulicach i w hotelu, zapomnijcie o zmrużeniu oka i kroku bez walki na łokcie. Taki imprezy urok. W RPA jest pusto. Tzn. fanów spotykam, ale niemal wyłącznie tutejszych. Obcokrajowcy nie przylecieli, bo odstraszyły ich doniesienia, że na każdym rogu czyha tu na nich rabuś albo gwałciciel. W ostatniej chwili rezygnowali nawet ci z biletami - to także stąd, jak usłyszałem w Pretorii, wzięły się łyse placki na trybunach podczas wielu meczów. A kto ostatecznie w RPA wylądował, wychyla z ukrycia nos tylko na mecze. Życie uliczne praktycznie tutaj nie istnieje - i ze względu na chłód, i ze względu na kryminalne obyczaje. Na każdym skrzyżowaniu tubylcy usiłują handlować flagami wszystkich uczestników turnieju, ale ani razu nie widzieliśmy, by komukolwiek udało się flagę sprzedać. Obcokrajowców - poza dziennikarzami - nie ma. A jeśli są, za Chiny Ludowe nie otworzą okna - to już elementarz rozsądnego turysty. Słowem, mundial nie trwa na okrągło, jak zwykle. Mundial zdarza się, kiedy dojeżdżamy na stadion. Tylko gospodarze go ratują. Rozpalił ich ten globalny karnawał i naprawdę zjednoczył. Obcokrajowcy, którzy regularnie tutaj bywają lub mieszkają od lat, mówią, że nigdy nie widzieli, by jakiekolwiek wydarzenie wywołało euforię u wszystkich, bez względu na rasę, mieszkańców kraju. Kiedy w ubiegłej dekadzie rugbyści zdobywali Puchar Świata, świętowali przede wszystkim biali. Ich fascynuje jajowata piłka, sportem czarnych jest kopanie okrągłej. Mistrzostwa zniosły podziały. Drużynie Bafana Bafana kibicuje każdy, piłkarze trenera Carlosa Alberto Parreiry sprawili, że cały naród wreszcie wznosi flagę w tej samej chwili. Patriotyzm rozniecił inauguracyjny remis z Meksykiem. Nie wiem, jak będzie teraz, dzisiaj trybuny opustoszały błyskawicznie. Nadzieje gospodarzy właściwie zdechły - nawet jeśli połowa reprezentantów Francji serdecznie nie znosi swego selekcjonera, to wciąż nie umiem sobie wyobrazić, jak RPA roznosi w pył wicemistrzów świata, moje mózgowe zwoje nie są wystarczająco elastyczne. Wystarczyło spojrzeć dzisiaj na znakomitego w Evertonie Stevena Pienaara, który codziennie stęka, że wykończył go sezon w Premier League.  Niech się przynajmniej trzyma reszta Afryki, bo tutejsi publicyści już deklarują, że jeśli wszystkie reprezentacje z kontynentu odpadną, turniej przestanie mieć dla gospodarzy znaczenie. Wymarły mundial? Brrr. 