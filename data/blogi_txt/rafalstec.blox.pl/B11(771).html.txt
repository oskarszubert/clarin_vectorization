Robert Kubica osiągnął moim zdaniem w ubiegłym roku więcej niż nasi mistrzowie olimpijscy i sam bym na niego głosował we wszelkich plebiscytach, choć ja również mam z Formułą 1 kłopot - nie uważam jej za sport, uważając zarazem za wspaniałych sportowców wszystkich jej kierowców. (Wiem, pokręcone, wyjaśnię kiedy indziej). A jednak jego zwycięstwo w plebiscycie „PS” wywołało kontrowersje. Kontrowersje skupione wokół oburzenia sporej części kibiców, którzy nie rozumieją, że komukolwiek strzela do głowy cenić jakikolwiek sukces wyżej od medalu olimpijskiego.Ja wiele sukcesów cenię wyżej niż sukcesy olimpijskie.Absolutyzowanie igrzysk jest oczywiście uprawnione, jak i każde inne kryterium hierarchizowania osiągnięć atletów uprawiających różne dyscypliny, czyli porównywania nieporównywalnego. Fundamentaliści trochę jednak ryzykują. Czy olimpijskie złoto boksera w wadze ciężkiej doceniliby bardziej niż zawodowe mistrzostwo świata boksera w wadze ciężkiej? Czy srebrnych medalistów Euro 2008 doceniliby bardziej niż triumfatorów piłkarskiego turnieju w Pekinie, czyli zawodów młodzieżowych, ozdobionych niewielką grupką starszych gwiazd? Albo jeszcze inaczej, dając igrzyskom duże fory - czy ewentualną mistrzynię olimpijską w tenisie Urszulę Radwańską, która nie osiągnęłaby niczego wielkiego w turniejach wielkoszlemowych, fetowalibyśmy głośniej niż Agnieszkę Radwańską, która do Pekinu w ogóle by nie poleciała, ale na Wimbledonie i Roland Garros dotarła do półfinału?Nikłą miarodajność igrzysk świetnie poświadcza przypadek hiszpański - nacja sklasyfikowana w drugiej dziesiątce klasyfikacji medalowej, niewiele wyżej od Polski, należy przecież do światowych supermocarstw. Wcześniej wygrała oba najsłynniejsze wyścigi kolarskie - Tour de France i Giro d'Italia, nie mniej prestiżowy tenisowy Wimbledon oraz Roland Garros, jeszcze niedawno miała mistrza świata właśnie w Formule 1. Zdobyła też mistrzostwo Europy w piłce nożnej i siatkówce, są mistrzami świata w koszykówce, a przed trzema laty byli nimi w piłce ręcznej. W piłce wodnej ma czwartą drużynę globu, a w hokeju na trawie - trzecią. Króluje zarówno na głównych imprezach w sportach indywidualnych, jak i grach drużynowych. Dałoby się obronić nawet tezę, że to Hiszpanie rządzą - zwłaszcza biorąc pod uwagę ich potencjał ludnościowy - światowym sportem. Fenomen Kubicy polega na tym, że wdarł się - w dodatku przy zerowym wsparciu polskich organizacji sportowych - do elity elit, na sam szczyt dyscypliny niebywale konkurencyjnej i prestiżowej. W bolidach Formuły 1 ściga się około 20 kierowców. Zaledwie. Tutaj musisz być wybitnym, by w ogóle dali ci wystartować. Choć jeden raz.Kubica nie wystartował raz. On coraz częściej dojeżdża do podium, niekiedy nawet do najwyższego stopnia, co zawdzięcza umiejętnościom niewyobrażalnym dla zwykłego śmiertelnika. Trochę jak Adam Małysz - tyle że nasz fruwający bohater, przy wielkim szacunku dla jego osiągnięć, uprawia dyscyplinę niszową, mało konkurencyjną, znaną w zaledwie kilku krajach. Szaleństwami Kubicy i jego kompanów pasjonuje się cały glob.Gdyby nawet nasz kierowca nigdy nie został mistrzem świata, gdyby już po ostatni wiraż przesuwał się między trzecim i czwartym miejscem, będzie należał do największych polskich sportowców. A uznany w swoim światku reprezentant marginesowej dyscypliny na znalezienie się w czołówce „nie zasłuży” (cudzysłów włożyłem z premedytacją), nawet jeśli mu się przyfarci i jego konkurencję wcisną do olimpijskiego programu. Nie za bardzo wyobrażam sobie polskiego bohatera narodowego, który uprawia keirin. Albo ewentualnych zwycięzców wyścigu smoczych łodzi, jeśli ich wprowadzenie na igrzyska przeforsują kiedyś Chińczycy.PS Ranking „Gazety Wyborczej” - wysłany do „PS” - podaje na swoim blogu Radek Leniarski. 