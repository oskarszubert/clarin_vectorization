Piłkarze polscy i walijscy zaserwowali nam dzisiaj typowego dla naszych czasów towarzyskiego gniota. Grali byle jak, na byle jakim stadionie, spoza którego wystawały bloki mieszkalne i drzewa, przy pustawych trybunach, z których słychać było głównie tradycyjną pieśń o tym, jak należy rozwiązać problem PZPN - pieśń dość prostą w treści i formie, lecz zasługującą już chyba na miano oficjalnego hymnu polskich kibiców. W tych okolicznościach nawet wspaniałego występu reprezentacji pewnie bym nie docenił. Ba, gdybym miał blatterowską władzę, natychmiast bym podobnych szkarad - rozgrywanych na tzw. neutralnym terenie - zakazał.Wieczór ocalił Roger. Jednym subtelnym, zaskakującym, arcydzielnym kopnięciem, godnym raczej wtorkowego sparingu na londyńskim Emirates Stadium. Tam piłkarze Brazylii rozmontowywali - również ze zniewalającym wdziękiem - defensywę mistrzów świata Włochów.Znam co najmniej kilku wytrawnych kibiców, których styl gry Rogera niesłychanie irytuje. Irytuje ich jego nonszalancja, jego dreptanie i leniwe niekiedy ruchy, nazbyt częste straty piłki. Nazbyt częste zwłaszcza w stosunku do zagrań sensownych, bezsprzecznie wartościowych dla drużyny. I rzucające się w oczy nawet w meczach generalnie dla rozgrywającego Legii udanych.Na takiego Rogera jesteśmy skazani. Będziemy go chwalić, będziemy się nań wściekać i mu złorzeczyć, zawsze go zauważymy. Szczególnie poirytowani jego błędami są zazwyczaj ci sami ludzie, którzy wcześniej najhałaśliwiej zachwycali się jego wyjątkowością - na tle reszty polskiej kadry - podczas Euro 2008. Docenili jego talent, jak na okoliczne standardy nadzwyczajny, to i z trudem znoszą wpadki.Na takiego Rogera jesteśmy, powtórzę, skazani. Im dłużej naszego przyszywanego rodaka oglądam, tym bardziej zdaje mi się do cna brazylijski. Wszyscy doskonale znamy ów archetyp bajecznego wirtuoza spod Sao Paulo czy Rio de Janeiro, indywidualistę humorzastego i nieprzewidywalnego pod każdym możliwym względem - olśniewa, gdy mu się chce, nie umie utrzymać stabilnej formy, każdą swoją zaletę sprzedaje razem z wadą. Przykłady panoszą się wszędzie, nawet we wspomnianym sparingu z Włochami widzieliśmy spektakularne trzy - Ronaldinho, Robinho i Adriano.Roger ustępuje im skalą talentu i sławą, pewnie nie zagra nigdy w potężnym klubie, ale reprezentuje ten sam gatunek. Żeby się zmobilizować, potrzebuje wielkiej stawki i stadionu pełnego rozpalonych fanów. Czyli reaguje odwrotnie niż wielu piłkarzy polskich, truchlejących wobec wszelkich poważniejszych wyzwań. Na boisku lubi ryzykować (czasem nadmiernie, przekraczając granicę, poza którą staje się nieodpowiedzialny), instynktownie znajduje niebanalne rozwiązania, nie umie oprzeć się efekciarstwu, niekiedy ewidentnie szkodzącemu drużynie (pamiętacie jego dzisiejsze niecelne podanie z lewego skrzydła, wykonane tzw. krzyżakiem?). Nie szanuje piłki, nie czuje się winny, gdy ją głupio odda przeciwnikowi.W zamian oferuje odlotowe epizody - odosobnione, lecz nierzadko rozstrzygające o wyniku. Jak dzisiejszy, dający zwycięstwo nad Walią.Polscy piłkarze cierpią często na pewną przypadłość, wykluczającą sukcesy naprawdę niebagatelne - szukają na boisku alibi, wybierają warianty rozwinięcia akcji najprostsze, by nie popełnić błędu. Roger nie szuka alibi nigdy, inaczej działałby wbrew naturze i wpajanym w jego ojczyźnie nawykom. Jest zwierzęciem żywiącym się grą do przodu. Myli się często, ale w futbolu - w przeciwieństwie do koszykówki czy siatkówki - odsetek niedobrych zagrań zawodników ofensywnych nie wpływa na wynik. Decydują pojedyncze udane.Naturalizując Rogera, adoptowaliśmy zwierzę brazylijskie, musimy wziąć je z całym dobrodziejstwem inwentarza, nie warto narzekać, że nie tańczy po niemiecku. Na razie, choć wybraniec Beenhakkera częściej gra źle niż dobrze, wypracował dorobek wcale okazały. Wyróżniał się w najważniejszych momentach (na Euro 2008 i w szlagierze z Czechami), przez nieco ponad pół roku strzelił trzy gole. Jeśli Kuba Błaszczykowski wciąż będzie się notorycznie leczył, Brazylijczyk może się pewnego dnia okazać jedynym reprezentantem Polski zdolnym kompletnie zdezorientować rywali nawet wtedy, gdy ani jemu, ani naszej drużynie kompletnie nie idzie.A wcześniej nas zezłości, bo 17 razy piłkę straci. I co z tego? Nie zdziwiłbym się, gdyby Beenhakker ogłosił w szatni, że Rogerowi wolno na boisku ciut więcej niż innym. 