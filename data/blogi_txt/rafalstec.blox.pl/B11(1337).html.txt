Nie chciałbym przebojów Ligi Mistrzów rozgrywanych o świcie. Zrywania się z wyra na pięć minut przed gwizdkiem, połykania resztek pasty do zębów wraz z jego wybrzmieniem, powolnym przypominaniem sobie, o co się toczy cały ten harmider, tuż po rozpoczęciu gry. Wyczekiwanie stanowi część rytuału bezwyjątkowo nieodzowną, zdarza się wcale nierzadko, że przeżywamy je intensywniej niż sam mecz, zwłaszcza jeśli spoglądamy z perspektywy fana bezstronnego, który pożąda wyłącznie porywającego spektaklu i przyjmie każde rozstrzygnięcie. Oglądałem kiedyś derby Mediolanu przed południem (w San Francisco) - to nie było to. Oglądałem też batalię Manchesteru United z Chelsea w środku nocy (w Tokio albo Saitamie, mam rozbałaganioną pamięć) - to też nie było to. Właściwą porą na grubą futbolową awanturę jest wieczór, obowiązkowo poprzedzony wielogodzinnymi palpitacjami wyobraźni podsuwającej miliony prawdopodobnych i miliardy nieprawdopodobnych scenariuszy. W naszych pięknych czasach łagodzonymi możliwościami jak niniejsza - blogowaniem do upadłego, które na swój użytek nazywam blogowaniem kompulsywnym. A zatem zaczynamy. Będzie nade wszystko o hicie madryckim, ale również o całej Lidze Mistrzów, skoro zamierzam stukać do głębokiej nocy, to znajdziemy czas na prawie wszystko.﻿ 16.21. Wojnę światów na Santiago Bernabeu już zapowiadałem, ale nie wspomniałem, że nie tylko moja intuicja podpowiada, że możemy doświadczyć właśnie tego przypadku, w którym wyczekiwanie okaże się intensywniejsze niż sam mecz. Jeśli prędko po gwizdku bogowie futbolu - oni są szaleni, na szczęście - nie zrzucą z nieba jakiegoś ładunku wywołującego trzęsienie murawy, to może dziać się niewiele. Gospodarze i goście nie zaryzykują wieloosobowych wypadów na przedpole wroga, będą stąpać i kopać ostrożnie, poproszą przeciwnika, by to on w tym tańcu prowadził, uważnie poobserwują, czy tenże nie miewa ułamków sekund słabości - dekoncentracji, zawahania, pęknięcia w defensywnej skorupie - których nie wolno przegapić. Po co zresztą tyle gadać, skoro dysponujemy ostatnimi wynikami MU w Lidze Mistrzów uzyskanych na trawach hiszpańskich: 1:0 z Valencią, 0:0 z Villarrealem, 0:0 z Barceloną, 0:0 z Villarrealem.﻿ 16.54. Wyobraźnia buzuje, właśnie wymalowała mi we łbie rozstrzygającego kopa Samiego Khediry. Lubię tego piłkarza, lubię patrzeć, jak się rozwija, a przed nami być może wieczór, w którym przyda się strzał oddany zza węgła. Obie strony będą obsesyjnie wodzić zbrojnym wzrokiem za kilerami, które mają listę ofiar ugodzonych setkami goli, nie pozwolą kilerom wziąć głębszego oddechu albo dotknąć piłki, więc może w skrawek wolnej przestrzeni wbiegną właśnie oni - przywykli raczej do ról halabardników, przyczajeni, z braku gwiazdorskiego blasku słabiej widoczni?﻿ 17.10. Inna wizja, nachodzi mnie nie pierwszy raz: decydująco myli się arbiter, ten nieszczęśnik, którego wszyscy na boisku usiłują oszukać, a jeśli im się uda, jego spotyka gromadne, zwielokrotnione przez potęgę internetu potępienie. Znacie tę hipotezę o istnieniu Wielkiego Kreatora, który manipuluje meczową realnością, by nam ją dla podgrzania kibicowskich kłótni maksymalnie uniesamowicić, ale zachowuje sprawiedliwość - komu daje, temu odbiera, a komu odbiera, temu oddaje, sędziowskimi błędami wszystkich krzywdzi i wszystkich uszczęśliwia. A jeśli tak, to w odebraniu teraz Mourinho tego, co dostał w pierwszym pojedynku z Fergusonem (nieuznany gol Scholesa wiosną 2004 roku), obejrzelibyśmy scenariusz wprost modelowy. Jak arbiter pomógł Portugalczykowi stać się trenerską ikoną, tak arbiter uniemożliwia mu wielki, jubileuszowy triumf z Realem Madryt, będącym jego największym wyzwaniem w karierze... Aż  by się chciało powzdychać o epickiej sile futbolu, niestety, już się nie da, przymiotnik „epicki” jest skutecznie zohydzany, im więcej osób go używa, tym rzadziej zdarza się, żeby używały go adekwatnie.﻿ 17.35. Alex Ferguson obiecuje niespodzianki, przysięga, że 0:0 nie wchodzi w rachubę, sugeruje, że zamierza podbić Santiago Bernabeu, a nie przetrwać na Santiago Bernabeu. Też sądzicie, że kłamie? Co wymyślił w kwestii najpilniejszej, której na imię Cristiano? Otoczy go barykadami, które nie przepuszczą piłki, jak Jürgen Klopp? Zlecenie na Ronaldo dostanie Phil Jones? Samemu Rafaelowi może pary nie wystarczyć... Ja mam wyobraźnię chorą, roję sobie beztrosko, że trener MU wywołuje wojnę między gigantami, którzy kiedyś na Old Trafford tworzyli najpiękniejszą parę na świecie - że byłego kumpla z szatni prześladuje sam Wayne Rooney, i to prześladuje go wszystkimi kończynami i pełnią samczej agresji, może nawet walka o ogień kończy się wykopem z boiska czerwonokartkowym, jak w pamiętnym mundialowym meczu Portugalia - Anglia... Football, bloody hell, ile tutaj możliwych wariantów, aż mi zakołatało w czaszce wspomnienie bajki o perskim królu, który lekkomyślnie zgodził się oddać tyle ziaren zboża, ile pomieści szachownica, jeśli rozłożymy je na wszystkich polach wedle ciągu rosnącego - 1, 2, 4, 8, 16 itd.﻿ 18.06. Oj, byłbym w tych kłębach potarganych nerwach zapomniał o zaproponowaniu Drużyny Marzeń Wyjętych Z Obu Szatni, a przecież całe dzisiejsze blogowanie w gruncie rzeczy o fantazjowaniu traktuje: CASILLAS - RAMOS, PEPE, Vidić, Evra - KHEDIRA, XABI ALONSO - Rooney, ÖZIL, RONALDO - van Persie. (Z największą taką nieśmiałością wstukiwałem nazwisko Nemanji, to już nie ta serbska skała, co przedtem, zanim kontuzje i kontuzyjki zaczęły ją kruszyć).﻿ 18.11. No i tym Casillasem we wpisie wyżej to się właściwie - a niech tam, posunę się do autodenuncjacji, w końcu cel szczytny - wymigałem od wyboru: Diego López czy David De Gea. Pierwszy operuje między słupkami, jakby wyszedł z nich wczoraj, a nie przed sześcioma laty, wychodzi, że mądrze kombinowali w Madrycie, kiedy szukali na zastępcę Świętego Ikera kogoś, kogo nie oblezą na Santiago Bernabeu dreszcze, jakby stanął przed Zaginioną Arką. Drobiazg statystyczny: przez 180 minut grał Diego López z Manchesterem United, gola nie puścił.﻿ 18.51. Pomyśleliście, co to będzie, jeśli Mourinho jednak otworzy Sezam, znaczy dopadnie trzeciego Pucharu Europy i przywróci Realowi królewskość, jak sensacyjnie koronował pomniejsze FC Porto oraz zakompleksiony Inter Mediolan? Wiem, przed nim jeszcze daleka podróż, niejeden smok czy inne, niekoniecznie ziejące ogniem potwory staną na drodze, trzeba odrąbać mnóstwo łbów. Ale wizja intrygująca - ego Mourinho już dziś nie mieści w większości wybudowanych przez ludzkość pomieszczeń, po ustanowieniu trenerskiego rekordu rozrosłoby się poza kontynent i podniosło poziom wody w oceanach, do Anglii wracałby jako Wyjątkowy, lecz Jego Wysokość Wszechświat, z nieomylnością ponadpapieską, bo obejmującą całość dostępnych zagadnień, a nie zaledwie teologię piłki nożnej. Wedle mojej prywatnej teorii, w Madrycie ponarażał się wszystkim Mourinho również dlatego, że pozwala sobie na jeszcze więcej - znacznie więcej - niż w poprzednich klubach. A skoro z każdym kolejnym trofeum odpala z działa większego kalibru, co wyjąłby po wyniesieniu na tron Realu? Wyniesieniu pomimo nieobecności niechętnego mu Ikera Casillasa, megalomana, któremu wydawało się, że znaczy więcej niż Jose Mourinho?﻿ 19.21. W Madrycie wojna światów, w tle rywalizacja galaktyk. Niewykluczone, że do ćwierćfinału nie dobrnie żadna planeta angielska, a będą tam aż trzy niemieckie. Ale właśnie zaświeciło mi jeszcze scenariuszem „każdemu po równo”, wszak nie tak wiele brakuje, by w następnej rundzie zmieściło się aż osiem lig: 1. w rankingu UEFA hiszpańska (Barcelona), 2. w rankingu angielska (Manchester United), 3. w rankingu niemiecka (Bayern), 4. w rankingu włoska (Juventus), 5. w rankingu francuska (Paris Saint Germain), 6. w rankingu portugalska (FC Porto), 7. w rankingu ukraińska (Szachtar) oraz 12. w rankingu turecka (Galatasaray). I wcale nie potrzeba przesadnie sensacyjnych zjawisk atmosferycznych, żebyśmy popodziwiali w ćwierćfinale wszystkie kolory tęczy.﻿ 19.50. Jeszcze tylko niespełna godzina... Już wiadomo, że na chwałę Manchesteru kopać dziś będą: De Gea, Rafael, Evans, Ferdinand, Evra, Jones, Kagawa, Carrick, Welbeck, Rooney, Van Persie. (Ćwiczenie intelektualne: na czyim miejscu widzielibyście tutaj Lewandowskiego?;-))﻿ 19.52. Są i królewicze: Diego Lopez, Arbeloa, Varane, Ramos, Coentrao, Alonso, Khedira, Di Maria, Ozil, Ronaldo, Benzema. (Właśnie wygrałem mały zakładzik: o Varane’a - że się pochwalę małym prywatnym triumfikiem).﻿ 20.09. I jeszcze trochę o intymnych dylematach: wieczór 5 marca spędzę na stadionie Borussii, będę się gapił na jej rewanż z Szachtarem. I już mnie strach oblatuje, że moja jaźń będzie ciążyła ku Old Trafford, że na trybunie odpalę transmisję i zapomnę patrzeć na boisko... Inna sprawa, że ćwierćfinalistę Ligi Mistrzów z aż trzema Polakami w składzie widzieliśmy dotąd tylko jednego - Legię w 1996 roku. A Dortmund już wkrótce może się przekonać, ile nasi dla niego znaczą. Kiedy w Bundeslidze będzie trzeba wytrzymać trzy kolejki bez zdyskwalifikowanego Lewandowskiego. Albo wszędzie, kiedy padnie faszerowany uśmierzaczami bólu Piszczek...﻿ 20.15. Wiem, że jesteście wielozadaniowi, a jeśli nie jesteście, to was za chwilę internety i inne monstra elektronowe do wielozadaniowości zmuszą, więc migiem mi do innego blogującego wielogodzinnie świra, zapewne znanego większości czytelników Michała Okońskiego. Biedaczyko skazane przez okrucieństwo futbolu na Tottenham nadaje tutaj. Uff, jeszcze pełne dwa kwadranse, nic nie poradzimy, musimy je przecierpieć, ostrzegam, że kopanie w zegar na nic się tu nie zda, już próbowałem.  20.42. Najważniejsze dla Manchesteru - akcje ofensywne doprowadzać do końca, choćby nieudanego, byle nie stracić piłki w ustawieniu ofensywnym, wtedy Madrytowi wystarcza ze dwa mgnienia oka, by wtargnąć w pole karne wroga. Nawet rzuty rożne dla gości mogą się okazać dla nich zabójcze, jeśli nie zwieńczą dośrodkowania strzałem i zaproszą Cristiano Ronaldo do sprintu przez całe boisko, po którym znów pół Europy będzie mu mierzyło czas i niedowierzało wynikowi. Już wyszli. Cholera, o co chodzi z tym Welbeckiem?﻿ 20.45. Piłka w ruch. Czuję, że przeżyję to głównie na stojąco. Tak już mam przy większych bitwach.﻿ 21.37. Do przerwy w Madrycie 1:1. Pamiętacie, jak jesienią Mourinho żołądkował się na konferencji, że nie da się zachowań przy rzutów rożnych i wolnych ćwiczyć jeszcze częściej? Nie wiem, ile sesji im od tamtej pory poświęcił, ale nauczył piłkarzy Realu niewiele. Nie umieli dziś po wrogich się bronić, więc gola załadował im Danny Welbeck, nie umieli też zagrozić Manchesterowi po własnych (pomimo rozdygotanego chwilami nad ziemią De Gei). Na początku zdawało się, że ten mecz w ogóle będzie się składał głównie z rogali, bo obie strony wolą posłać długie podanie do wysuniętych placówek (Kagawy, Özila etc) niż zebrać się większą paką i coś ofensywnego wykombinować.﻿ Na szczęście tylko się zdawało. Mam wrażenie, że Benzema po przerwie przejdzie na ławkę. Kiedyś był zdaniem trenera groźny jak kot, potem zmienił się w tygrysa, następnie znów się oddrapieżnił do kiciusa, a teraz to już zostało mu dynamiki i agresji jak u pluszaka. A fizycznej mordęgi na murawie sporo. 21.42. A w Doniecku Lewandowski położył na ziemię dwóch obrońców dzięki temu, że nie trafił w piłkę. Potem reagował już z zimną krwią, spokojnie wybrał róg, wyrównał. Najlepsi polscy strzelcy w Lidze Mistrzów: K. Warzycha - 8 goli, Lewandowski - 6, Olisadebe i Krzynówek - 3. W tym sezonie polski napastnik Borussii (pięć trafień) ustępuje tylko Cristiano Ronaldo (mierzymy mu szybkość, może zmierzymy i wyskok?), który walnął siódmego gola i Burakowi Yilmazowi.﻿ 22.43. A może De Gea zareagował jak bramkarz hokejowy, wyciągając w wiadomym momencie nogi, ze strachu przed zbyt bliskim spotkaniem ze słupkiem? Nie wiem,w każdym razie zareagował fenomenalnie, po przerwie generalnie działał rewelacyjnie, a jego vis-à-vis Diego López wcale nie słabiej. Dlatego skończyło się remisem. Remisem 1:1, czyli wynikiem wysoce satysfakcjonującym gości, co oznacza, że Mourinho przez najbliższe trzy tygodnie nadal będzie ostrzeliwany (atak pozycyjny Realu potrzebowałby jednak jakiegoś urozmaicenia), nie ma zmiłuj. Jeszcze o tym porozmawiamy, zaraz tutaj wrócę, tylko najpierw gazetowe sprawy opanuję - papier nadal istnieje, trzeba podać jutro do kiosków.﻿  23.30. „Mnóstwo drużyn potrafiło w tym roku strzelić gola na Old Trafford, a żadna nie dysponuje ofensywnym potencjałem Realu” - rzekł właśnie Mourinho. Święta prawda, ale upieram się, że pozycyjnie atakują jego gracze bezapelacyjnie poniżej możliwości, które dają im indywidualne umiejętności. A w Manchesterze gra rozpocznie się przy wyniku premiującym gospodarzy... Chyba zacząłbym sądzić, że akcje „Diabłów” gwałtownie skoczyły (Mourinho znów dziś narzekał po meczu na jałowość wytrenowywania reakcji na stałe fragmenty gry), gdyby nie czynnik o potencjalnym wpływie na wynik niezmierzonym - Cristiano Ronaldo. Jeszcze komukolwiek wypśnie się, że nie dorósł do wielkich gier? A on wie, że to na Old Trafford i ewentualnych kolejnych rundach rozstrzygnie się, czy będzie miał szansę zdetronizować Leo Messiego w plebiscycie „Złota Piłka”. Rok 2013 zaczął jak bolid. I jeszcze na marginesie - typowany przeze mnie na bohatera Niemiec bohaterem nie został, ale był świetny, zabrakło drobiazgów. Moje podium za ten mecz: 1) De Gea; 2) Ronaldo; 3) Khedira.﻿ Choć paru centymetrów zabrakło, by wszystkich zakasował Welbeck - jedyne nazwisko w podstawowych składach, które nie tylko u mnie wywołało zdumienie. Sir Alex ani myśli o abdykacji. 