Kapitalny sukces odnieśli siatkarze Skry Bełchatów. Pięć razy z rzędu mistrzem Polski był przed nimi tylko AZS AWF Warszawa, ale rozstawiał rywali po kątach pół wieku temu, w zupełnie innych czasach i okolicznościach, których nie sposób nijak porównywać do teraźniejszości. Współczesne potęgi - z Częstochowy oraz Kędzierzyna - zostały zdetronizowane po czterech kolejnych tytułach. (Gwoli ścisłości: ze Skrą na pełen komplet medali zapracowali tylko, jeśli pamięć mnie nie zawodzi, Wlazły i Wnuk). Zwycięża bełchatowski klub zbyt ładnie, by wypominać mu sułtański, niedostępny dla konkurencji budżet, a trenerowi Danielowi Castellaniemu - optymalne warunki pracy i gwiazdorską kadrę, którą do złota poprowadziłaby zapewne, jak lubią mawiać ludzie naszego sportu, nawet teściowa prezesa. Wypominać i nie wypada, i nie ma sensu. Istnieją działacze potrafiący przeputać znacznie większe pieniądze (wątpiącym proponuję np. zlustrować ligę włoską lub rosyjską), teściowe prezesów natomiast, o ile wiem, żadnej superdrużyny jeszcze w swoje ręce nie dostały. (Może się powtarzam, ale ten frazes uważam za jeden z najgłupszych wśród wszystkich dotyczących gier zespołowych). Sensowniej brzmią utyskiwania, że nietykalność Skry obniża atrakcyjność rozgrywek ligowych. Istotnie, jeśli mistrzowie wygrywają w play-off wszystkie mecze, oddają przeciwnikom zaledwie cztery sety, znów nokautują rywali w finale, to emocje przygasają. Siatkarze Resovii pewnie poczuli małą satysfakcję, że w ostatnim meczu wreszcie zdołali stawić bełchatowianom przez chwilę - nie za długą chwilę - zauważalny z trybun opór. Ja nie poczułem, zakończona właśnie rywalizacja o mistrzostwo setnie mnie wynudziła. Mimo to nie podzielałem opinii byłego selekcjonera Raula Lozano, który przed opuszczeniem Polski ostrzegał, iż trzymanie w rezerwie Skry młodych zdolnych graczy zahamuje ich rozwój i zaszkodzi reprezentacji kraju. Nie lubię też tlącego się wśród działaczy pomysłu, by wprowadzić u nas coś w rodzaju draftu (na wzór amerykańskich lig zawodowych w różnych dyscyplinach), czyli przydzielania najsłabszym zespołom najbardziej utalentowanych juniorów. Kurka czy Jarosza na pewno nie uwsteczniło trenowanie obok Antigi, Murka czy Plińskiego, a jakikolwiek administracyjny knebel dla najlepszych wstrzymałby parcie polskich klubów po triumfy w Europie. Bełchatowianie muszą za wszelką cenę dążyć do zebrania możliwie najdoskonalszej kadry, nie wolno im się oglądać na żaden, fałszywie zresztą pojmowany, interes wspólny. Słabsza Skra, owszem, być może wydłużyłaby finał, ale przede wszystkim ukatrupiłaby nasze aspiracje sięgające triumfów w Lidze Mistrzów. Przecież ci sami siatkarze, którzy do złota doskakują na jednej nodze, w najważniejszych rozgrywkach międzynarodowych wypadli co najwyżej przeciętnie - z 10 meczów (z przeciwnikami, trzeba zaznaczyć, wymagającymi) wygrali zaledwie połowę. Podsumowuję ich występ dość surowym przysłówkiem „przyzwoicie”, bo mistrzowie kraju nie zasługują na ulgowe traktowanie i przesadną wyrozumiałość. Są zbyt mocni, jako pierwsi dobili do pułapu będącego celem całej naszej klubowej siatkówki - są jedyną drużyną z Polski, która mogłaby z powodzeniem, jak mniemam, rywalizować w najbardziej renomowanych ligach włoskiej i rosyjskiej. Jeśli zbliżą się do nich okoliczni konkurenci, być może będziemy mieli wkrótce najsilniejsze rozgrywki w świecie i ruszymy po Puchar Europy z reputacją, śmiałością oraz bezkompromisowością faworytów. A przede wszystkim skończymy z tym dołującym paradoksem, że im bliżej końca sezonu i ostatecznych rozstrzygnięć, tym częściej z boisk zieje przeraźliwą nudą.PS Miłośników piłki traktowanej z buta w sobotnie popołudnie zapraszam na relację na żywo z hiciora Realu Madryt z Barceloną. Zacznę na dłuuugo przed meczem. 