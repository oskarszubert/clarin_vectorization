Piłkarze Milanu i Celticu zagrali dzisiaj beznadziejnie, spłodzili potworka w Lidze Mistrzów widywanego rzadko, ale Artur Boruc właściwie musiał przeczuwać, że gola puści. To była czysta formalność: Filippo Inzaghi miał zostać najskuteczniejszym piłkarzem w historii europejskich pucharów i nim został.Dzięki bramce nr 63 wyprzedził Gerda Muellera. Niemiec słynął z tego, że gole strzelał nawet tą częścią ciała, która reszcie ludzkości służy głównie do siedzenia, a Inzaghi jest jego godnym następcą. O kontrowersyjnym, by tak rzec, stylu gry Włocha pisałem już kiedyś w felietonie "Szósty zmysł", więc dziś tylko dopowiem, dlaczego mimo wszystko można go polubić. Otóż Inzaghi strzela gole brzydkie, ale wyjątkowo ładnie się z nich cieszy; jest niebywale pracowity i zdeterminowany; każdym gestem dowodzi, że legendami futbolu bywają także zwykli ludzie, w niczym nieprzypominający herosów.Inzaghi jako międzynarodowy snajper narodził we wrześniu 1995 roku, kiedy debiutując w europejskich pucharach wepchnął piłkę do siatki albańskiej Teuty Durres. I zachłanności na gole nigdy się nie wyzbył. Nie spowszedniały mu do tego stopnia, że po tegorocznym finale Ligi Mistrzów budził się - wedle jego własnej relacji - przez dziesięć kolejnych nocy z gęsią skórką. Ponoć śnił o własnych bramkach.Zdobywał je w meczach towarzyskich reprezentacji Włoch i rozgrywkach juniorskich. W eliminacjach do mistrzostw Europy i turniejach finałowych ME. W eliminacjach do mundialu i w turniejach finałowych MŚ. W trzeciej, drugiej i pierwszej lidze włoskiej. W krajowym pucharze i superpucharze. W Pucharze Intertoto, Pucharze Zdobywców Pucharów, Pucharze UEFA i Lidze Mistrzów.Te osiągi imponują tym bardziej, że rzadko wykonywał rzuty karne, a kontuzje spowodowały długą, ponad półtoraroczną wyrwę w jego karierze.Ostatnie prestiżowe międzynarodowe rozgrywki, w których Inzaghi gola nie strzelił, to klubowe mistrzostwa świata (zastąpiły Puchar Interkontynentalny). Ale już za tydzień Włoch będzie miał szansę tę lukę zlikwidować.Jeśli mu się powiedzie, zostanie piłkarzem, jakiego w dziejach futbolu nie było.PS. Do wnikliwych przeszukiwaczy statystyk: tak, macie rację, Gerd Mueller strzelił 69 pucharowych goli, ale UEFA w oficjalnych rankingach nie uwzględnia jego siedmiu trafień w Pucharze Miast targowych. 