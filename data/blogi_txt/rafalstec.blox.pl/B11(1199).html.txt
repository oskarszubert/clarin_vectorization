Chyba najbardziej inspirujący współczesny atleta olimpijską rywalizację rozpocznie w sobotę. Pisałem o nim niejednokrotnie, napisałem znów - obszerne dziełko do jutrzejszej „Gazety”. Oscar Pistorius (na zdjęciu Kuby Atysa) jest fenomenalnie nadzwyczajny nie dlatego, uparł się biegać pomimo braku nóg (miliony niepełnosprawnych uprawiają sport), ale dlatego, że szybciej od niego biega zaledwie dwudziestu kilku czterystumetrowców. Zdrowych. Jeśli sport definiować jako przezwyciężanie samego siebie, przekraczanie granic ludzkich możliwości i parcie ku celom pozornie nierealnym, to biegacz z RPA wyrasta ponad wszystkich współczesnych gigantów. Usain Bolt czy Michael Phelps spektakularne triumfy zawdzięczają nie tylko talentowi i zdolności do katorżniczego treningu, ale również wrodzonym, nadnaturalnym właściwościom anatomicznym dającym przewagę nad resztą homo sapiens - długością członków pozwalającą przemierzać 100 m zaledwie 41 krokami tudzież 12-litrową, dwukrotnie większą od przeciętnej pojemnością płuc, która wpływa na wydolność. Pistoriusa natura też potraktowała skrajnie, tyle że okrutnie. Miał spędzić życie na wózku inwalidzkim. Zamiast tego został bohaterem romantycznej opowieści, który biega z głębokim humanistycznym przesłaniem. Skoro on może, to znaczy, że może każdy. Lekarze przeprowadzili amputację, gdy miał 11 miesięcy. Dwa miesiące później założył protezy. Sześć miesięcy później zaczął chodzić. Potem uprawiał rugby, zapasy, tenis, piłkę wodną, motocross. Chwytał się za wszystko, więc prześladowały go kontuzje. Motocykl odstawił po kraksie, w której proteza zaplątała mu się w płot z drutu kolczastego. Przed czterema laty od uderzenia sterem na łodzi połamał sobie żebra, szczękę i oczodół, lekarze założyli mu na twarzy 172 szwy. Protezom Cheetah Flex Foot do ideału daleko. Pistorius ściąga je zaraz po wyścigu, bowiem są pozbawione odpowiednika pięt (biegacze odbijają się od podłoża na palcach) i elastyczności, trzeba większego skupienia, by w ogóle utrzymać na nich równowagę, niekiedy zostawiają ślady w postaci siniaków i wywołują ból, który trzeba uśmierzać tabletkami. Ranią tam, gdzie ludzka skóra styka się ze sztucznym tworzywem - to strefa najbardziej wrażliwa, stanowiąca największe wyzwanie dla nauki. Pistorius zdejmuje protezy do sprintu, by założyć protezy do codziennego użytku - kształtem bardziej zbliżone do prawdziwych nóg, wygodniejsze, już wyposażone w pięty. Nie biegnie na wszczepionych w ciało implantach, traktuje je jak sprzęt sportowy. Inni lekkoatleci wymieniają kolce na normalne buty, on wymienia nogi. Na razie w sporej mierze niedoskonałe, ale postęp przyspiesza, wcześniej czy później doczekamy się protez połączonych z implantami umieszczonymi w mózgu, które sprawią, że właściciele będą je „czuli”. Dla niektórych może wręcz atrakcyjniejszymi niż własne kończyny. Posłuchajcie historii - proroczej? - Hugh Herra. Amerykański wspinacz odmroził kończyny, gdy zamieć śnieżna w Appalachach skazała go na spędzenie trzech nocy w temperaturze minus 30 stopni. Nie poddał się. Protezy zaprojektował sobie sam (z wykształcenia jest inżynierem biofizykiem), z myślą o powrocie do wspinaczki - tytanowy duży palec pozwala mu teraz stawać na skalistych wypustkach o szerokości monety, a wystające ze sztucznej stopy szpikulce umożliwiają wbijanie się w lodowe ściany. Długością konstrukcji da się manipulować, więc Herr w zależności od potrzeb może mieć od 150 do 240 cm wzrostu. I dzięki znaczącemu zwiększeniu zasięgu „nóg” porywa się na ewolucje, na które przed wypadkiem nigdy by się nie zdobył. Dziś twierdzi, że w pewnym sensie jest z protez bardziej zadowolony niż z oryginalnych kończyn, a na Massachusetts Institute of Technology pracuje nad ostatecznym „zniesieniem granic między ludźmi i przyrządami”. Herr odkrył zalety fizycznej ułomności przypadkiem, do upgrade'u swojej anatomii zmusił go tragiczny wypadek. Kiedy jednak czytam, ile frajdy przynosi mu korzystanie z możliwości nowoczesnej technologii, zastanawiam się, kto jako pierwszy okaleczy się z premedytacją. I wspominam prowokacyjne słowa Stefana Kisielewskiego, który napisał, że chciałby legalizacji dopingu, bo zżera go ciekawość, do czego byłby w stanie posunąć człowiek, by osiągnąć sukces.﻿ 