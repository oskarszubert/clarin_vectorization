Będzie się działo, oj, będzie. Raul Lozano został właśnie trenerem reprezentacji Niemiec, z którą nasi siatkarze zagrają już niespełna za rok, na mistrzostwach Europy w Izmirze.Szykuje się prawdziwa wojna, tym razem pod argentyńską flagą biało- błękitną.I wara mi od jakichkolwiek skojarzeń z wiadomym resentymentem. Wojna ani chybi wybuchnie dlatego, że Lozano opuszczał Polskę rozżalony i wściekły, może wręcz przekonany, że wyjeżdża z kraju czarnych niewdzięczników. Że skłóceni z nim ludzie zawiadujący PZPS-em żegnali Argentyńczyka z ulgą i raczej nie ma powodu, by przypuszczać, że życzą mu wszystkiego najlepszego. (Cytowany przez PAP anonimowy działacz skomentował już złośliwie, że „przynajmniej jednego rywala z Europy mamy już z głowy). Że wreszcie i niektórzy polscy siatkarze - z Mariuszem Wlazłym na czele -  pożegnani przez Lozano oskarżeniami o wymigiwanie się od reprezentacyjnych obowiązków, dyszą żądzą rewanżu. Nie ma siły, od języka wojennego tutaj nie uciekniemy.Optymizm działacza jest poniekąd uzasadniony. Argentyńczyk nie objął reprezentacji ze światowej czołówki. Na pekińskich igrzyskach Niemcy - pokonani przez Polaków 3:0 - sprawiali w decydujących chwilach wrażenie, jakby olimpijskie wyzwanie ich przerastało. I nic dziwnego, na igrzyska wrócili po 36 latach, wcześniej doświadczenia zbierali głównie w klubach. To drużyna bez przeszłości, której od zawsze wróży się okazałą przyszłość. Świat siatkówki jest pełen kurtuazji i ciepłych słów, niełatwo byłoby znaleźć sport z silniejszym zacięciem wszystkich do wzajemnego prawienia sobie komplementów, więc co turniej wysłuchujemy, że nasi zachodni sąsiedzi znów zrobili niebagatelne postępy. A oni wciąż - wyjąwszy wyniki w sparingach - ich nie robią. Przynajmniej jako grupa, bo indywidualności nieźle spisujących się w mocnych ligach im nie brakuje.Ale przecież mniej więcej taką samą reputację mieli Polacy, gdy pracę z nimi zaczynał Lozano... 