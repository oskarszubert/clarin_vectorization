Katalończycy donieśli, że Jose Mourinho zakazał w tym tygodniu ścinać trawę na Santiago Bernabeu, więc była ona dziś kilka centymetrów wyższa niż zazwyczaj. Nie wiem, czy to prawda, ale podstęp idealnie pasowałby do naszej wiedzy o metodach trenera znanego z obsesyjnej dbałości o detale, o których inni nawet nie pomyślą. Zaproszony do Canal+ Wojciech Kowalczyk dorzucił jeszcze jedno podejrzenie - zasugerował, że gospodarze meczu w Madrycie z premedytacją zrezygnowali z tradycyjnego zroszenia murawy. Wszystko oczywiście po to, by popsuć zabawę barcelończykom, uwielbiającym wymieniać miliony podań, najchętniej bez odrywania piłki od ziemi. Mourinho zignorował też dziennikarzy i na przedhitową konferencję posłał w zastępstwie asystenta. To też ruch w jego stylu - jest typem wielkogębnym, często wręcz delektuje się własnymi przemowami, ale umie się powstrzymać, jeśli dzięki temu odwróci uwagę mediów od i tak przygniatanych presją piłkarzy. Zaskoczył też madrycki trener taktyką. Osadził w rezerwie ofensywnego Mesuta Ozila, by dostawić dodatkowego obrońcę - w środku boiska kazał zatruwać rywalom życie Pepe, na co dzień stoperowi. Nie powtórzył błędu z listopada, nie próbował iść na otwartą wymianę ciosów. Przeciwnie, ukłonił się przed wielkością Barcelony, pokornie przyznając, że jeśli idziesz z nią na wojnę, to masz prawo myśleć tylko o przetrwaniu. Atakowanie jej to samobójstwo. Pepe grał świetnie. W swoim rewirze panował, wreszcie wyglądał jak obrońca za 30 milionów. Jutro pewnie poczytamy o mistrzowskim posunięciu Mourinho, choć paradoksalnie mogło ono pomóc Barcelonie w kluczowym epizodzie - pola karnego chronił Raul Albiol, obrońca znacznie słabszy, więc Davida Villę próbował zneutralizować chwytaniem za gardło. I sprezentował Leo Messiemu strzał z jedenastu metrów, a Messi wreszcie strzelił gola drużynie Mourinho. Wieczór, choć w szczegółach fascynujący, jak na mój gust był raczej letni, cały czas czułem, że wobec klarownej sytuacji w tabeli ligowej brakuje mu stawki. Emocjami zaczniemy płonąć w środowym finale Pucharu Króla - tam jest jednak konkretny łup do zdobycia. Na gorąco myślę sobie, że choć Katalończycy osiągnęli dziś cel (remis chyba ostatecznie rozstrzyga sprawę mistrzostwa kraju), to trochę weselej gra teraz w duszach madryckich. Nie tylko ze względu na zagrożenie kolejnym urazem Puyola, dla Barcy absolutnie niezbędnego. Po ciężkiej chłoście z jesieni musieli poczuć, że w kilka miesięcy wykonali niesłychany postęp. Zasadzili się na faworyta w jedyny znany współczesnemu futbolowi sposób - piłkę trzymali przez zaledwie 23 proc. czasu gry - i nadużywali mało wykwintnych natarć opartych na długich podaniach, ale serca musiały im urosnąć po czerwonej kartce dla Albiola. Oto okazało się, że właśnie wtedy gdy ponieśli straty w ludziach i krwawią, umieją wstać, rzucić się na rywala obwoływanego najwspanialszym w historii, odrobić straty, zbliżyć się do pełnego sukcesu. W listopadzie byli grupą rozlazłą, bezbronną i zakompleksioną, dziś byli grupą zwartą, niezłomną i nieustraszoną. To już naprawdę wiele, co uświadamia, jak daleko uciekła im Barcelona - jej przewaga zmusza rywali do docenienia drobiazgów naprawdę drobnych. Barcelona, która mnie rozczarowała - nie wiem tylko, czy człapała ociężale z powodu wysokich traw, obniżki formy czy magazynowania energii na następne starcia, dalece istotniejsze. Dopiero w nich zamierza zademonstrować pełną moc? 