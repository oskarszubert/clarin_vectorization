Patrzę, jak Real Madryt morduje się z Osasuną, by jeszcze przed szlagierem z Barceloną zdobyć mistrzostwo. Trwa zaciekła walka wręcz, mecz jest chwilami nudnawy, więc rozmyślam, komu w największym stopniu zawdzięczają „Królewscy” sukces. I dochodzę do wniosku, że sezon należał do wychowanków. Kandydatów do beatyfikacji na placu Cibeles widzę dwóch: Raula Gonzaleza i Ikera Casillasa. (Widziałbym i trzeciego - Robinho - gdyby sezon kończył się zimą. Ale się nie kończy).Po zastanowieniu na najlepszego z najlepszych wybieram Casillasa. Niech sobie znawcy bajdurzą, że tegoroczne wyniki ligi hiszpańskiej objaśniłaby tylko teoria chaosu i że żaden rywal nie miał ochoty odebrać tytułu Realowi, ja wolę obstawać przy hołdzie dla bramkarza - gdyby między madryckimi słupkami nie fruwał superbohater Iker, o mistrzostwo tego osobliwego sezonu Primera Division „Królewscy” wciąż szarpaliby się z prowicjonalnym Villarrealem. Niebywałe, ale golkiper lidera był w tym sezonie najbardziej zapracowanym pośród wszystkich ligowych kolegów po fachu. Przed dzisiejszym wieczorem obronił 130 strzałów, przy ledwie 93 skutecznych paradach swojego największego konkurenta, Victora Valdesa z Barcelony. Zatrzymywał uderzenie przeciwników średnio co 24 minuty - częściej czynili to tylko Diego Alves z Almerii oraz Iraizoz z Athletic Bilbao.Zważcie, te dane dotyczą bramkarza mistrza kraju! Mistrz kraju jest najczęściej trafianym przez rywali zespołem w lidze!Statystyki obejmujące wszystkie interwencje - nie tylko wyłapywanie piłki po strzałach - wypadają równie okazale, ale nie liczby mną powodują i nie liczbami chcę epatować. Ja zwyczajnie pamiętam z kończącego się sezonu Realu przede wszystkim ekwilibrystykę niestrudzonego Ikera. I od liczb wolę przypomnieć np. jego fantastyczny popis w styczniowym meczu z Realem Saragossa, w którym swoje robinsonady dzielił na dobre, nadzwyczajne i oszałamiające:Albo obroniony tydzień temu rzut karny (Przepraszam, teraz dygresja: końcówka pasjonująca, Real obronił tytuł! Po raz pierwszy od 1990 roku!): Tak, to był rok Casillasa i - w mniejszym stopniu - Raula. Obaj mają szansę, by dla „Królewskich” znaczyć tyle, ile dla Milanu znaczy Jego Kapitańska Mość Paolo Maldini, ale większą ma jednak święty Iker, który do klubu przyszedł jako dziewięciolatek i od tamtej pory z niego nie wyszedł. Między słupkami na stałe zadekował się jako dziewiętnastolatek i kiepska forma wypchnęła go spomiędzy nich tylko na moment, w sezonie 2001/2002. Wrócił jednak w olśniewającym stylu, po kontuzji Cesara w finale Ligi Mistrzów w Glasgow. Z tamtego wieczoru pamięta się tylko Zidane'a, jego nieziemski gol przyćmił wszystko, a przecież najpierw była bramka Raula Gonzaleza, przecież potem były doskonałe parady Casillasa właśnie. Słowem, mijają lata i umierają całe futbolowe galaktyki, a potęgę Realu wciąż wspiera ten sam duet chłopaków z Madrytu. W tym jeden, który lubi powtarzać „No soy Galáctico, soy de Móstoles”, choć aż strach pomyśleć, jak wyglądałaby bez niego era galaktyczna: 