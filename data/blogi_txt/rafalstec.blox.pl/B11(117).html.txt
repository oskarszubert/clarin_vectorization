„Gomorra” – najznakomitszy znany mi film o mafii, odbiera jej wdzięk rozpropagowany m.in. przez „Ojca chrzestnego” – tak zaintrygowała Mario Balotellego, że latem 2011 roku odwiedził Neapol, a tam w trakcie obiadu w restauracji Regina Margherita poprosił, by tubylcy oprowadzili go dzielnicy Scampia, którą oglądamy na ekranie. Piłkarz oczywiście zwiedził, co chciał, w dodatku przechadzkę urozmaicało mu towarzystwo dwóch przedstawicieli najpotężniejszych lokalnych klanów. Wycieczkę zorganizował właściciel lokalu, dziś oskarżony o pranie brudnych pieniędzy. O tym wszystkim już wiedzieliśmy, choć przesłuchiwany włoski napastnik, wówczas zatrudniony jeszcze w Manchesterze City, twierdził, że nie miał pojęcia, z kim się zadaje. Ponoć zwyczajnie zwiedzał. Teraz po Italii hulają kolejne rewelacje o tamtej przygodzie Balotellego, wyniesione z zeznań skruszonego członka camorry. Otóż Armando de Rosa opowiedział śledczym, że piłkarz zapragnął poczuć skrawek fascynującej go rzeczywistości na własnej skórze. Najpierw tylko oglądał pracę napotkanego handlarza narkotykami, aż zapytał, czy mógłby go na chwilę dla żartu wyręczyć – wziąć od niego heroinę i kokainę, też posprzedawać. I wręczył towar klientowi, który potem nie chciał uwierzyć, że obsłużył go sławny SuperMario... Ciąg dalszy nastąpi, na razie piłkarz wściekle zaprzecza (już musiał kasować z Twittera ćwierknięcia wstukane w porywie chwili), ale czytam też, że prokuratorzy uważają mafijnego informatora za wiarygodnego. Poza tym sami powiedzcie – coś wam w tej historii zgrzyta? Nie komponuje się z pełnym efektów specjalnych życiorysem Balotellego? Za piłkarzem wstawił się trener reprezentacji Cesare Prandelli. Apeluje, by wreszcie zostawić w spokoju chłopaka, którego zawiodła do złej dzielnicy dziecięca ciekawość. I wyraża współczucie, że biedaczysko przez swoją popularność musi uważać na każdy swój gest. No właśnie, dlaczego świat zawsze czepia się właśnie jego?﻿ 