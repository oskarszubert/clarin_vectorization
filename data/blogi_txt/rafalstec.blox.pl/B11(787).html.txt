W 2002 roku było fascynująco dzięki kosmicznie obcej, codziennie zaskakującej mnie Japonii, ale sam turniej rozczarował - wybitni piłkarze przyjechali wyzuci z sił, wykopywali mecze przeciętne, o wynikach zbyt często rozstrzygały sędziowskie skandale. W 2006 roku sportowo było atrakcyjniej, ale mistrzostwa świata rozgrywane w sąsiedztwie - zamożnym, zdolnym dopieścić organizację po najmniejszą śrubkę i generalnie do zanudzenia przewidywalnym - oferowały niewiele pod względem poznawczym. Jaki będzie trzeci mundial, który przeżyję na własnej skórze? Do Johannesburga odlatuję dziś z naiwną nadzieją, że najlepszy. Że dostanę miks inspirującej egzotyki z futbolem wysokiej jakości - najchętniej na poziomie bliższym mistrzostwom Europy. Wiem już i żałuję, że nie zjeżdżę całej RPA, jak zjechałem wyspy japońskie (niewykonalne ze względów logistycznych), pamiętam też, że odwiedzony w maju Kapsztad przypominał mi raczej Filadelfię niż ziemię nieustającej wojny gangów, o której często czytam. Ale kiedy przypominam sobie, że prezydent tego kraju Jacob Zuma żyje z trzema żonami - wiosną na ślubie (patrz zdjęcie) paradował w stroju z lamparcich i bydlęcych skór, pióropuszu, z włócznią, tarczą i maczugą - to myślę, że lecę do świata jednak ciut innego niż mój. Następny wpis już stamtąd. 