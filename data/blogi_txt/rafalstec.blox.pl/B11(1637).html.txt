Gdyby ktoś miał wątpliwości: nie zamierzam urządzać sobie polemicznych igrzysk z zaprzyjaźnionym blogerem Michałem Polem, który w imię narodowego interesu nawoływał, by Wisła zapłaciła za Jacka Krzynówka 1,5 mln euro, a potem jeszcze się przechwalał, że w Krakowie go posłuchali :) Nie zamierzam, choć awanturować się lubię - tutaj nie ma tematu, Michał ani chybi sobie z was, bywalcy naszych blogów, jaja robi. Dlatego właśnie zażartował złośliwie o tym Serginho: że niby Brazylijczyk hasa sobie do 37. roku życia na lewym skrzydle Milanu, choć wcale nie hasa, raczej co jakiś czas, rzadziutko, podfrunie, a przecież podmediolański MilanLab oferuje mu opiekę, jakiej pod Wawelem w życiu żaden piłkarz nie zaznał i nie zazna.Ostrej polemiki zatem nie będzie, chciałbym za to zająć się dylematem, który wypłynął niejako przy okazji: czy mianowicie warto - z punktu widzenia tzw. interesu polskiej piłki - by główny kandydat na mistrza Polski poświęcał się w sensie ekonomicznym dla ratowania reprezentacji, by wykupował piłkarza z Wolfsburga za wszelką cenę, byle mu ułatwić przygotowania do Euro 2008. (Pomijam tutaj drobiazg, że kadra Beenhakkera na jednym Krzynówku nie wisi, że w przeciwnym razie naród holenderskiego selekcjonera nie sławiłby jako mesjasza niemal. Pomijam, że najłatwiej wydawać we właściwy sposób cudzą kasę. Pomijam, by prędko przeć do meritum).Moja odpowiedź na własne pytanie brzmi: nie. Kategoryczne „nie” dla jakiejkolwiek złotówki wydanej przez Wisłę pochopnie, bez obracania jej w palcach podczas długich i głębokich przemyśleń. Oburzone „nie” dla proponowanego przez Michała 1,5 mln euro za weterana, choćby klasowego.Stanowcza teza wyrasta na przekonaniu, że to od powodzenia projektu krakowskiego - ewentualnie warszawskiego (Legia) lub każdego innego związanego z myśleniem o międzynarodowych sukcesach - zależy przyszłość polskiej piłki.Że Beenhakker sobie jak zwykle poradzi, że forma Krzynówka nie jest sprawą życia i śmierci, że na ciut słabiej przygotowanego Krzynówka może Holender zaradzić swoim talentem zamieniania w piłkarzy pełną gebą (przynajmniej w kadrze) ligowych szaraków. A Wisła źle wydanej kasy nie dostanie z powrotem i nie będzie mogła spożytkować jej inaczej.Że już teraz jesteśmy sto lat za regionalnymi krewniakami, czyli Czechami, Ukraińcami i jeszcze innymi Rumunami, że z każdym rokiem bez Ligi Mistrzów Europa będzie nam uciekać w sprinterskim tempie, a przecież już dziś konkurencji nie widać, bo schowała się gdzieś hen, za horyzontem. Że możliwie rychłe wejście do pucharowej elity to dla nas prawdziwa sprawa życia i śmierci.Że ewentualny awans do Champions League - wiem, dziś wciąż mało realny, ale walczyć trzeba - jest niezbędny także dla zachęcenia średniawych choćby obcokrajowców z aspiracjami do podpisywania kontraktów w naszej lidze.Że krakowianie znów przeżywają lepsze chwile, więc zmarnować ich nie wolno, więc carpe diem, wiślacy, by nie wróciły czasy wszechgarniającej depresji, znaczone choatyczną polityką transferową i wariackim zwalnianiem trenerów.Wisła robi porządki i usiłuje zlikwidować np. balast w postaci kontraktu z wiecznie chorym Dawidowskim? Świetny ruch, lepiej późno niż wcale. Wisła nie zadowala się rzekomym snajperskim talentem Brożka (ja już wiarę w niego straciłem) i ściąga Matusiaka? Świetnie, lepiej późno niż wcale. Wisła kolekcjonuje ligowe gwiazdki, kaperując Łobodzińskiego za okazyjną cenę? Świetnie, prosimy o więcej, na eliminacje Ligi Mistrzów trzeba szerokiej kadry i bogatego zaplecza dla podstawowej jedenastki.Jednego tylko posunięcia Wisły nie rozumiem: rezygnacji z Kosowskiego, w rundzie jesiennej lidera drużyny pełną gębą. A w jeszcze większą dezorientację wpędziłaby mnie, gdyby teraz wykrwawiła się finansowo na piłkarza starszego, pretendującego do podobnej roli na boisku. Krzynówek, owszem, zdaje się potencjalnie wzmocnieniem każdego polskiego klubu. Będzie nim jednak pod jednym warunkiem: jeśli kontrahenta będzie na niego stać, jeśli jego zatrudnienie nie wyczyści budżetu po ostatnią monetę i nie wykluczy następnych transferów, bezdyskusyjnie potrzebnych do walki o Ligę Mistrzów.Dlatego szarp się Wisło, o Krzynówka, ale pod żadnym pozorem nie bierz go za wszelkę cenę! 