Informacja kluczowa: on naprawdę ma dopiero 16 lat. Pewność bierze się stąd, że mimo kongijskich korzeni nie urodził się w Afryce, gdzie na turnieje juniorskie przemyca się seniorów, ich wiek ustalając w zależności od potrzeb, zgodnie z biznesową regułą, iż łatwiej dobrze sprzedać utalentowanego piłkarza młodszego niż utalentowanego piłkarza starszego. Lukaku jest Belgiem, jego akt urodzenia sporządzili urzędnicy w Antwerpii. Wątpliwości nasuwają się natychmiast, gdy zobaczymy, jak wygląda i gra w piłkę. Natura dała mu 192 centymetrów od stóp do głów i 95 kilogramów cielska. Nie jest typem zjawiskowego dryblera, lecz kandydatem na zabójczego kanoniera, który w polu karnym czuje się jak Godzilla między wieżowcami. Kopie obiema nogami, mknie po sprintersku przez rozległą przestrzeń i zgrabnie porusza się na małej, ściśnięty przez rywali w polu karnym, bo bardzo szybko wywija stopą, bardzo szybko myśli, bardzo szybko podejmuje właściwe decyzje. Wystarczy mu rzucić cieniem, by wywrzeć wrażenie, niech się boją obrońcy, na których naskoczy, gdy jeszcze spotężnieje. Gole strzelone głową zawdzięcza nie tylko głowie zawieszonej na drugim piętrze, ale też intuicji - wie, jak się przesuwać i gdzie stanąć, zanim dofrunie w jego okolice piłka. Obwołano go następcą Didiera Drogby, on sam się na Drogbę stylizuje, choć we mnie jego ruchy wywołują raczej skojarzenia z Emmanuelem Adebayorem. Bramkę za bramką wgniatał już jako junior. Dla FC Brussels w 68 meczach zdobył ich 68, dla Anderlechtu w 88 meczach - 121. W młodzieżówce debiutował jako 15-latek, uświetniając debiut golem. Do ligi belgijskiej wbiegł zeszłej wiosny, tuż po 16. urodzinach. Latem strzelił inauguracyjnego gola. Piętą. W grudniu wepchnął dwa gole Ajaksowi Amsterdam, stając się trzecim najmłodszym zdobywcą bramki w dziejach europejskich pucharów. W lutym wystąpił w seniorskiej reprezentacji kraju. W miniony weekend został królem strzelców ligi belgijskiej (wkrótce zacznie się tam play-off), oczywiście jako najmłodszy gracz w jej historii. Wspominałem o nim już w jednej z notek podsumowujących futbolowy rok 2009. Traktowałem go jak ciekawostkę, pamiętając, że ani imponujące dzięcięce incydenty, ani nawet imponujące dziecięce statystyki wypracowywane na dłuższym dystansie nie gwarantują juniorowi imponującej kariery seniorskiej. Co z tego, że brzdąc szarpie się ze starszymi, skoro wcześniej dojrzał fizycznie, wyrósł ponad miarę i prędko tę przewagę zatraci? Co z tego, że niejaki Nii Lamptey strzelił kiedyś gola w europejskich pucharach jeszcze szybciej - nawiasem mówiąc, też dla Anderlechtu - niż Lukaku, że szalał na juniorskich mundialach, skoro potem nie wytrzymał presji, zawiódł się na swoim nieuczciwym agencie, przeżywał rodzinne tragedie i u schyłku kariery dogorywał na azjatyckich i afrykańskich peryfieriach wielkiego sportu? W świeżej pamięci mamy losy Freddy’ego Adu, potomka imigrantów z Ghany, który miał wydźwignąć na szczyty cały amerykański futbol, tymczasem od kilku sezonów tuła się po europejskich klubikach, nigdzie mu nie idzie, a pytania, czy aby nie przeżył już więcej niż deklarowane niespełna 21 lat, padają coraz częściej. Lukaku jest inny nie tylko dlatego, że jego metryki nikt nie kwestionuje. Fenomenu Belga nie kreuje kampania marketingowa - jak fenomenu Adu, który jeszcze przed mutacją podpisał milionowy kontrakt z Nike i ogłosił, że wkrótce zostanie najlepszy na świecie - ani przebiegle zmontowane filmiki z You Tube, które wyrwanymi z kontekstu zagraniami, nierzadko wykonanymi na pastwiskach udających boiska, mają przekonywać o niezmierzonym talencie swoich bohaterów. Nie oceniamy też napastnika Anderlechtu na podstawie popisów w meczach dziecięcych. On rozpycha się między dorosłymi i choć rzadko wytrzymuje cały mecz, często rozpoczynając go w rezerwie, uzbierał jak dotąd w debiutanckim sezonie 19 goli (15 w lidze belgijskiej, 4 w Lidze Europejskiej, wbił je Ajaksowi, Athletic Bilbao i HSV). Trafia co niecałe 100 minut, czyli w tempie najregularniejszych snajperów sezonu w Europie. Belg dorasta też w sprzyjającym otoczeniu. O ile wspomnianego Lampteya ojciec alkoholik przypalał papierosami, prowokował do ucieczek z domu i wyzywał po pijanemu, gdy przy linii bocznej oglądał jego mecze w juniorach, o tyle Roger Lukaku sam był niezłym zawodowym piłkarzem (50 meczów w kadrze Konga zwanego wówczas Zairem), zdaje sobie sprawę z niebezpieczeństw, na jakie naraża syna nieprzeciętny talent i popularność, a przede wszystkim odrzuca transferowe oferty, chcąc, by Romelu najpierw skończył szkołę średnią oraz kursy angielskiego i hiszpańskiego. Ten ostatni ma opinię skromnego i zdeterminowanego, zazwyczaj pierwszy przychodzi na trening. Przynajmniej na razie. Niebezpieczeństwa, które mogłyby zawrócić także w piętro niżej zawieszonych głowach, czają się wszędzie. Anderlecht odrzuca kilkadziesiąt próśb o wywiad tygodniowo, o które zabiegają gazety z całej Europy, chłopiec co rusz czyta o sobie, że jest „darem z nieba”, czuje wariackie uwielbienie fanów, jego otoczenie sondują wysłannicy największych klubów, od Barcelony i Realu przez Inter i Milan po Manchester United i Chelsea. Podnieceni Belgowie sprawdzają, kiedy poprzednio ich najskuteczniejszym ligowym snajperem został przynajmniej prawie-rówieśnik Lukaku, a wkrótce, wraz ze spowszednieniem podstawowych faktów, pewnie ruszą sprawdzać, czy po erze Pelego futbol poznał innego 16-letniego króla strzelców jakichkolwiek poważnych rozgrywek dla dorosłych. 