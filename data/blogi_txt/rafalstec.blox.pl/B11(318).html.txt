Prawie go widziałem. Kontury stwora, którego pragnie wyhodować trener reprezentacji polskich kopaczy, zaczęły się wyłaniać w drugiej połowie środowego sparingu z Australią. Rozwichrzone i bałaganiarskie to to było w klasycznie smudowym stylu, z miękkim defensywnym podbrzuszem i zamaszystym ofensywnym wymachiwaniem pazurami. W pewnym momencie upchnął nasz selekcjoner na boisku trzech napastników (Lewandowski, Jeleń, Smolarek) i dwóch atakujących skrzydłowych (Błaszczykowski, Grosicki); obaj boczni obrońcy wyrywali się pod pole karne rywala jak opętani, Boenisch wydał mi się wręcz najlepszym lewym, jakiego nasza kadra miała od czasów Koźmińskiego - wnerwiał mnie jeden tylko Peszko, gracz na razie tak wybitny ligowo, jak wybitnie niereprezentacyjny. Zdezorientowany zacząłem nawet zwąchiwać typowe dla radosnej twórczości Smudy zakończenie sparingu - szczęśliwe, z golem strzelonym w ostatniej sekundzie, po desperackim wypadzie ostatniej nadziei, dające nam przynajmniej Zaszczytny Remis z Finalistą Mundialu Australią. Nie udało się, grający w dziesiątkę rywale utrzymali 2:1, znów uświadamiając nam, jak nisko upadł polski futbol - oto pozostająca od dawna bez zwycięstwa reprezentacja ponosi kolejną porażkę, a wszyscy na wyścigi ją chwalą, bo rozegrała najprzyjemniejszy w odbiorze mecz od co najmniej roku. Dlatego odczekałem kilkanaście godzin, zanim rzucam w wirtualną przestrzeń pytanie, czy Smuda rzeczywiście zyskał kilka stałych punktów podparcia, czy wciąż porusza się na ruchomych piaskach. Dziś wydaje się, że jego podstawowa jedenastka ma tylko dwie luki:  Zaznaczyłem tylko dwie luki, co nie oznacza, że poza nimi personalnych problemów nie widzę. (Oszczędzałem też na strzałkach, chaotyczne ruchy taktyczne kadry to osobny temat). Znaki zapytania wstawiłem w miejsca, które na mój nos - czyli jedno z podstawowych, jak wiadomo, narzędzi pracy Smudy - wywołują najwięcej wątpliwości u selekcjonera. Sam pytań mam oczywiście więcej. Po pierwsze: Boenisch z Piszczkiem w Bundeslidze ugniatają ławki rezerwowych, co na razie być może wzmaga ich entuzjazm do gry dla kraju, ale z czasem nieuchronnie odbije się na formie. Po drugie: nawet bez błędów Żewłakowa obawialibyśmy się, czy wytrwa on w przyzwoitej dyspozycji sportowej do mistrzostw, a ten zdaje się gasnąć już teraz. Podczas Euro 2012 będzie dwa miesiące po 36. urodzinach. Żeby wytrzymać, musiałby okazać się fenomenem. Na ostatnim mundialu tak zaawansowanego wiekowo stopera wystawili tylko Włosi. Efekty znamy. Po trzecie: jakie są nadzieje, że po sezonie ligowym na zgrupowanie przed Euro 2012 żywi stawią się Błaszczykowski (jedyny dostępny polski skrzydłowy) i Jeleń (jedyny regularny snajper z klasowego klubu), którzy akurat - co za pech, że padło na nich - mają najbardziej kruche członki w kadrze? Pierwszy na poprzednie mistrzostwa nie dociągnął. Po czwarte: czy Smudzie uda się zwerbować kolejnego, piątego już obcokrajowca, których dołączyłby do Niemców Boenischa i Matuszczyka, Francuza Obraniaka i Holendra Smolarka?  Po piąte, najważniejsze: czy w sparingu z Australią nie oglądaliśmy czasem zarysu przyszłej smudowej kadry oddającego jej kształty do bólu precyzyjnie, bo ta zaoferuje właśnie spektakle a la środowy - zajmujące, lecz przegrane? 