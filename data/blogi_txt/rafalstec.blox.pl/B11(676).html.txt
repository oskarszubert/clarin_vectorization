Nie wstrząsnęły mną wieści, że Leo Beenhakker zachowa stanowisko selekcjonera reprezentacji, bo Michał Listkiewicz dawno to zapowiedział, a beznadzieję naszego futbolu widać przede wszystkim w braku realnej, sensownej alternatywy. Holender sprezentował nam piękne eliminacje - za mojego świadomego życia piękniejszych nie było - i historyczny awans do mistrzostw Europy, by w turnieju finałowym kierować jedną z najsłabszych drużyn, od której moim zdaniem słabiej wypadły tylko Grecja i Francja (widziałem na żywo wszystkich finalistów prócz Austrii i Szwecji).Nie wiadomo, czy stan naszej piłki pozwalał osiągnąć coś więcej, ale łatwo sobie wyobrazić, że inny trener pracowałby lepiej. Pytanie, skąd go wziąć.Z Polski? Niemożliwe. Giganci z pokolenia Piechniczka (rocznik 1942) czy Strejlaua (1940) z tajemniczych przyczyn dawno temu zrejterowali i mimo wyznań o swej miłości do futbolu nigdzie nie pracują, choć mistrzostwo Europy zdobył właśnie 70-letni Luis Aragones. Innych starszych trenerów przepędziła już nawet nasza liga (ostał się jeden Smuda), najmłodsze pokolenie ma za sobą ledwie wprawki w poważnej piłce. I dla nich, i dla reprezentacji lepiej będzie, by Czesław Michniewicz spróbował gdzieś powtórzyć sukces osiągnięty z Zagłębiem Lubin, Maciej Skorża sprawdził się w eliminacjach Ligi Mistrzów, a Jan Urban wyczarował jakieś cudeńko w Legii Warszawa. Włosi czy Holendrzy zaryzykowali z żółtodziobami Donadonim oraz van Bastenem i żałują.Pozostaje jeszcze ewentualnie kandydatura Henryka Kasperczaka, którego - dla ścisłości - klasyfikuję jako trenera zagranicznego, choć wspomnienie jego pracy w Wiśle Kraków wywołuje pewne wątpliwości. Piłkarzy nauczył grać ładnie i efektywnie, lecz poprzez politykę transferową dobierał ich niezbyt szczęśliwie. W klubie tę wadę trenera można ukryć, odbierając mu kompetencje związane z kupowaniem graczy. Selekcjoner wyłuskiwać właściwych ludzi już musi.Zagranica jeszcze bardziej zagraniczna? Trzeba by - jeśli mogę zacytować swój własny wpis przed paru tygodni - polować na kogoś o znacznie większej renomie niż Beenhakker - fachowiec bardzo dobry i przewyższający naszych trenerskich tuzów, ale będący sławą przebrzmiałą. Nowy selekcjoner musiałby przecież zaczynać od zera, powoli poznawać polskich piłkarzy, a eliminacje do mundialu tuż tuż. Niewykluczone, że wrzucony w nową rzeczywistość zacząłby jak Holender (1:3 z Finlandią), a straty nie zawsze da się odrobić. Nie wiadomo też, czy byłoby nas stać na fachowca wyższej klasy. Nie tylko pod względem finansowym - upatrzonemu kandydatowi trzeba jeszcze wmówić, że warto dla nas pracować z przyczyn sportowych.PZPN odstawił dziś swój tradycyjny rytuał przelewania pustego w próżne. O istocie sprawy - fatalnym szkoleniu, zabijającym w młodych chłopcach talent do piłki - nawet się nie zająknął. My proponowaliśmy w „Gazecie” import obcokrajowca, który zbuduje nam nowoczesny system od podstaw, związek nie przedstawił ani idei lepszej, ani w ogóle żadnej konkurencyjnej. Jak zwykle uznał, że jest dobrze, choć nasze kluby odpadają z Pucharu Intertoto już w pierwszych rundach, a gwiazdorzy naszej ligi są w stanie wyprosić angaż co najwyżej w lidze cypryjskiej czy drugiej hiszpańskiej.Dlatego przed eliminacjami mundialu jesteśmy skazani na tradycyjny pesymizm. Każde kolejne pokolenie polskich piłkarzy niedomaga bardziej niż poprzednie i ponurego trendu prędko nie odwrócimy. Janas miał trudniej niż Engel, Beenhakker miał trudniej niż Janas, następca Beenhakkera miałby trudniej niż Beenhakker. Tymczasem o mistrzostwa świata nie będziemy bić się z gigantami futbolu zdemoralizowanymi seryjnymi sukcesami (Portugalia), którym trudno się w kwalifikacjach zmobilizować, lecz z podnoszącymi się po klęsce na Euro 2008 Czechami oraz Słowakami - traktującymi je serio, podobnie jak my, oraz dysponującymi wschodzącymi gwiazdami w typie Marka Hamsika.Szykuje się mnóstwo okazji, by Grzegorz Lato - intelektualny guru odnowy w polskiej piłce, przedstawiający się również jako „trener” - udowodnił holenderskiemu przybłędzie, że się kompletnie nie nadaje.PS Wstrząsające wieści przyszły za to z Francji. Posadę zachował najgorszy moim zdaniem trener turnieju - Raymond Domenech. 