Szaleństwo wybuchnie na pewno. Jeśli awansują gospodarze, natychmiast znów wyrosną na najpotężniejszych futbolowych superbohaterów epoki, gromadne przypisywanie im ludzkich słabości zostanie zapomniane, u bukmacherów wysforują się na głównych faworytów Ligi Mistrzów. Jeśli awansują goście, utoniemy jutro w nekrologach – ogłaszających kres katalońskiego panowania, które zresztą nigdy nie znalazło potwierdzenia w obronie najcenniejszego trofeum lub przynajmniej ponownym występem w finale. Jeśli wieczór rozstrzygną rzuty karne, sądy mogą się okazać paradoksalnie jeszcze bardziej kategoryczne, bo będą pisane w rozedrganiu. Moją zapowiedź hitu znajdziecie tutaj. Blogować planowałem od dzisiejszego rana, ale zbierałem się aż do teraz, konstatując, że właściwie nie bardzo jest o czym pisać, skoro wszyscy wiedzą, jak będzie. Wyniku nie znamy, labirynt, przez które poturla się piłka, znamy na pamięć. Mediolańczycy przysuną obrońców do pomocników, by zmusić rywali do truchtania w klaustrofobicznym ścisku i jałowej, horyzontalnej wymiany podań; obaj skrzydłowi raczej się wytarzają w trawie na tyłach niż pofruwają nad polem karnym gospodarzy; nawet z teoretycznego środku ataku poturbuje Barcelonę pancerny Kevin-Prince Boateng. Katalończycy też raczej swojego stylu nie zrewolucjonizują – np. choć Milan mnóstwo goli traci po dośrodkowaniach i uderzeniach głową, to ich koncept takich zagrań w ogóle nie przewiduje. Jeśli chcą zwyciężyć, to muszą zwyczajnie użyć tiki-taki w wersji wysokoenergetycznej, a nie zastygłej, jak na San Siro.﻿ 18.25. Jak stoi napisane w poprzedniej notce, niezapomnianego powstania z martwych Katalończycy jeszcze nie doświadczyli. Za to mediolańczycy doskonale wiedzą, że wystarczy kilka mgnień oka, by zlecieć na dno. Kiedy 25 maja 2005 oglądałem stambulski horror z trybun, w przerwie upewniałem się w internecie, czy zwycięstwo Realu nad Eintrachtem 7:3 było istotnie najwyższym finałowym w historii Champions League. Bo Milan prowadził już 3:0... Tymczasem wystarczyło sześć minut, by Gerrard, Smicer i Xabi Alonso doprowadzili do wyrównania. A kiedy rok wcześniej broniący trofeum Milan rozbił w ćwierćfinale Deportivo La Coruna 4:1, przed rewanżem uważałem, że tylko galaktyczny Real Madryt jest w stanie uniemożliwić mu ponowny triumf. Tymczasem w rewanżu wystarczyła pierwsza połowa, by galicyjscy piłkarze prowadzili 3:0 (po przerwie wkopali rywalom jeszcze jednego gola). Tymczasem Deportivo miało wówczas kadrę nieporównywalnie słabszą niż obecna Barcelony. A Milan miało wówczas kadrę nieporównywalnie mocniejszą niż aktualna...﻿ 18.49. Dusze barcelońskie będą oczywiście wodzić wzrokiem za Jego Lewą Stopą. W bieżącym sezonie ligi hiszpańskiej Leo Messi zdobył 40 bramek – mniej od Realu Madryt, Atletico, Sociedad i barcelońskiej resztki, więcej od wszystkich pozostałych drużyn. Przez włoskie fortyfikacje przedrzeć się jednak nie umie – przeciwnikom Serie A w dziewięciu meczach nie wbił ani jednego (!) gola z akcji, denną statystykę podretuszował tylko dzięki rzutom karnym. Z jego osobistej perspektywy ważny zdaje się dziś jednak nie tyle przełamanie tej impotencji, ile awans całej Barcy do ćwierćfinału. Bez niego piątej Złotej Piłki z rzędu raczej nie weźmie. Zwłaszcza że w roku 2013 wygląda na razie przy Cristiano Ronaldo jak zużyty plastikowy ﻿samochodzik na baterie przy bolidzie Batmana.﻿ 19.09. Nie przepadam za włoską „rimontą” – za krótkie słowo, nie lubię też angielskiego „comebacku” – zbyt zwyczajne słowo. Ale hiszpańska „remontada” brzmi świetnie, cztery sylaby zawierają w sobie długość wyprawy. Może byśmy wymyślili wreszcie polski odpowiednik? Jakieś propozycje?﻿ 19.35. Pod nieobecność Mario Balotellego, którym moim zdaniem do sumiennej, podlanej pokorą harówy z Barceloną kompletnie by się nie nadawał, w mediolańskim ataku wciąż popłynie sporo krwi afrykańskiej. Stephan El Shaarawy ma korzenie egipskie, wspomniany Boateng – ghańskie, dzieciak M'baye Niang – senegalskie. Ten ostatni to ledwie 18-letni dzieciak, jako jedyny z ofensywnych graczy Milanu bez gola w Serie A, z ledwie kilkunastominutowym doświadczeniem w Lidze Mistrzów (i w ogóle w europejskich pucharach), znany dotąd głównie z samochodowych wypadów bez prawa jazdy (w rozmowie z policją podawał się za starszego kolegę z szatni, Bakaye Traore) i nocnego balowania przed meczami francuskiej młodzieżówki). Kibiców mógł też zaniepokoić wyznaniem, że opiekuje się nim Balotelli, który traktuje go jak młodszego brata. Goście wystawią kilku żółtodziobów, najmniej obyty wśród gospodarzy Jordi Alba rozegrał już 27 meczów w pucharach i zdobył złoto mistrzostw kontynentu. Im bliżej meczu, tym bardziej pcha mi się do głowy, że Barca wcale nie wyjdzie na murawę z szansami na awans skromniejszymi niż 50-procentowe. Przecież dla nich to naprawdę jak finał mundialu – jeśli odpadną, sezon właściwie się skończy.﻿ 19.48. Kształty Barcelony już się wyłaniają. Oficjalny skład: Valdés, Alves, Piqué, Mascherano, Alba, Busquets, Xavi, Iniesta, Pedro, Villa, Messi. Czyli bez wydziwiania. Klasyka.﻿ 19.51. Milan też już ciałem się stał: Abbiati – Abate, Zapata, Mexès, Constant – Flamini, Ambrosini, Montolivo – Niang, Boateng, El Shaarawy. Znów nie wierzę, że oni mają posadzić na pupach barcelończyków.﻿ 20.15. Wyścig na najgłupszą statystykę trwa: El Barça ha ganado TODOS su partidos disputados DURANTE un Cónclave Papal (2 oficiales y 3 amistosos): 6-1, 6-2, 4-0, 0-1 y 4-0 (z Twittera, via @2010MisterChip). A ja przypominam, że Milan w żadnych rozgrywkach bieżącego sezonu nie uzyskał wyniku, który premiowałby dziś Katalończyków. Ba, nie przegrał też w stosunku przedłużającym dziś widowisko o dogrywkę...﻿ 20.29. Mam też ochotę przypomnieć – głównie nadpobudliwcom pragnącym natychmiast ogłosić upadek Barcelony – że dotknął ją problem, z którymi największe europejskie firmy nie zmagają się często. W połowie sezonu straciła trenera w dramatycznych okolicznościach, więc nie mogła zatrudnić następcy, a p.o. trenera zupełnie się do funkcji szefa nie palił. I pewnie nie przypuszczał, że tygodnie rządzenia szatnią pełną wirtuozów zmienią się w miesiące. ﻿Oni jednak działają w warunkach ekstemalnych, autopilot to nie jest rozwiązanie na długi dystans. 20.33. Aktualizacja taktyczna: asystent trenera Mauro Tassotti powiedział, że to Niang zostaje wrzucony w pole karne, Boateng będzie grasował na prawym skrzydle.﻿ 20.45. Wiem, że oni mają swoje regulaminy i w ogóle, ale nikt mi nie wmówi, że kardynały w Watykanie nie powłączali cichcem telewizorów. Piłka w ruch!﻿ 20.50. Lewa stopa drgnęła. Barcelona przypomniała sobie, że w tej grze wolno strzelać zza pola karnego, a Messi – że dla poważnego kandydata na piłkarza wszech czasów nie powinni istnieć przeciwnicy nietykalni. 1:0.﻿ 21.35. Messi wrócił na Marsa. A tam obecny Milan nie sięga. To nie jego piłkarze uczłowieczyli Barcę na San Siro, to ona tam ledwie łaziła. 2:0 do przerwy i trudno wyfantazjować manewr Allegriego o sile naprawdę sprawczej. Na razie mam wrażenie, że tylko Katalończycy mogliby sobie wyrządzić krzywdę. Gdyby bardzo chcieli. A chyba chcą wręcz przeciwnie. Nawiasem mówiąc, mediolańczycy wyglądają na osłupionych, ilekroć gospodarze dośrodkowują. Strzałów z tego nie ma, ale po panicznych wybiciach Barcelona natomiast zadaje cios. Z dystansu. Łatwo było odkryć tę Amerykę, co?﻿ 22.03. Od stanu 3:0 to już właściwie wypada czekać, kiedy Messi da hat tricka i doścignie CRonaldo w rankingu strzelców.﻿ 22.35. Oszałamiające. Pisałem w gazetowej zapowiedzi, że oni finałów nie przegrywają, a ten wieczór traktują właśnie jak finał. I po przerwie wielokrotnie stawał mi przed oczami mecz o złoto Euro 2012 – też hiszpańsko-włoski, też wygrany 4:0. Demonstracja siły chwilami zapierająca dech.﻿ 22.40. Jedną z sesji wielogodzinnego blogowania, nie pamiętam już daty i okazji, zwieńczyłem refleksją, że słyszę nadciągające El Clasico w finale Ligi Mistrzów. Może w tym sezonie? Jeszcze przed chwilą wdeptywany w murawę był Real, potem również Barcelona. Teraz w bukmacherskich algorytmach pobuzuje i za chwilę wróci stare: hiszpańskie kolosy faworytami, wepchnąć się pomiędzy nich spróbuje Bayern.﻿ 22.45. Miewa swoje wielkie powroty Manchester Utd, potrafią przeciwnika zmiażdżyć Real czy Bayern. Ale nikt we współczesnej piłce nie zostawia takiego wrażenia jak Barcelona.﻿ Podsumują pięciolatkę trzecim Pucharem Europy? 23.01. Bukmacherzy już przemielili wynik. Świeże notowania na zwycięzcę Ligi Mistrzów: Barcelona 2,75, Real Madryt 3,75, Bayern 4,5. (Na ćwierćfinały wraca Tito Vilanova).﻿ 23.07. Gdybym mógł podgrzać kulki, to wylosowałbym sobie w ćwierćfinale Katalończyków zderzenie z Bayernem lub Borussią. Aż mi wykręca bebechy z ciekawości, pooglądałbym opowieści, których jeszcze nie oglądałem.﻿ 23.13. Aktualny ranking snajperów: 8 – Burak Yilmaz, Cristiano Ronaldo; 7 – Leo Messi. Ten ostatni wciąż zmierza ku piątemu z rzędu tytułowi króla strzelców Ligi Mistrzów i piątej z rzędu Złotej Piłce. (A ja znów obejrzałem mecz zbliżający mnie do momentu, w którym wyrwie mi się z gardła okrzyk o Sergio Busquetsie jako najlepszym defensywnym pomocnika świata).﻿ 23.23. Ze skrótu wnoszę, że w Gelsenkirchen też dali piękne show. A Stambuł został jedynym miastem ze wschodu, które w XXI wieku po raz drugi wlazło do ćwierćfinału. Do Fenerbahce dołączyło Galatasaray. Może jeszcze będzie pierwszym w tym wieku wschodnim półfinalistą?﻿ 23.37. Galatasaray w ogóle stanie się pewnie drużyną drugiego wyboru. Dla mnie z powodu nie tylko Didiera Drogby oraz Wesleya Sneijdera, których cholernie lubię, ale i Fatiha Terima – jako trener Milanu, eufemizując, się nie sprawdził, za to podczas Euro 2008 rządzone przez niego królestwo chaosu uwodziło (i mnie, i innego redakcyjnego świra). Generalnie fajnie się dzieje, rozbiega się nam Liga Mistrzów na całą Europę. 23.48. Á propos mojego wyznania powyżej: „Busquets recovered 13 balls tonight and was the only Barcelona player who didn't lose any”. Chyba obejrzę w nocy jeszcze raz, już bez kibicowskiego stresu, bo nęka mnie wrażenie, że Katalończycy wyczarowali dziś coś niesamowitego. Mylę się?﻿ 00.07. Wiem, że pięć inauguracyjnych Pucharów Europy z rzędu, wzięte w mezozoiku przez madrycki Real, to epopeja nie do ogarnięcia rozumem. Ale spójrzmy na serię Barcelony: półfinał (2008), trofeum (2009), półfinał (2010), trofeum (2011), półfinał (2012), co najmniej ćwierćfinał (2013). Do tego też nikt w ostatnich kilku erach się nie zbliżył. 00.17. Jego Lewa Stopa ma już swój odlew ze złota. Wystawiona na aukcję, za drobne 5,25 mln dolarów. Wejrzyjcie tutaj;-)﻿ 