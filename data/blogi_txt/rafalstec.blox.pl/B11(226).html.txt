Dzięki mundialowi gospodarze poznają własny hymn. Wyjątkowy, ulepiony ze strof w xhosa, zulu, sesotho, afrikaans i angielskim - pięciu z jedenastu oficjalnych języków RPA. Dotąd każdy śpiewał tyle, ile umiał, w zależności od pochodzenia. Zazwyczaj po kilku słowach milkł. Teraz fanów Bafana Bafana wzywa się, by opanowali całość. Sport ma jednoczyć naprawdę, nie tylko we frazesach wylewających się z ust działaczy, polityków i biznesmenów, którzy na wielkich imprezach ubijają własne interesy. Fenomen znam, cztery lata temu oślepiła mnie eksplozja patriotyzmu niemieckiego. Wcześniej wstydliwie skrywany, bo nadal skażony wspomnieniem wojny, odżył dzięki piłkarzom. To oni rozpalili rodaków, a ci odkryli, że nie muszą dłużej tłumić uczuć, skoro manifestują je sąsiedzi z naprzeciwka. Ale w RPA wszelkie reakcje tubylców zdają mi się gorętsze niż tamte sprzed czterech lat. Więcej w nich pasji, szaleństwa, uniesienia. By nakręcić w centrum Johannesburga to, co pewnie obejrzeliście już na Sport.pl (kto nie obejrzał, niech kliknie tutaj), nasz operator nie musiał uciekać się do klasycznych podstępnych chwytów - skrótów kamery, ujęć dających złudzenie, że dzieje się więcej niż się dzieje. Johannesburg naprawdę upaja się mistrzostwami do zatracenia, naprawdę oflagował każdy budynek, skwer i słup, naprawdę trudno było w środowe południe nie wdepnąć tutaj w ciżbę rozkołysanych i rozśpiewanych ludzi, którzy wylegli na ulice z domów i biur, czasem skrępowani garniturami i krawatami, bo umówili się, że dadzą piłkarzom wsparcie. Zalali skrzyżowania, sprawili, że autokary z otwartymi dachami nie objeżdżały metropolii, lecz przez nią płynęły. Nie pląsały tylko drapacze chmur. Widziałem już podobne sceny. I na żywo, i w telewizji - w Atenach po złocie Euro 2004 dla greckich piłkarzy, w Londynie po tytule dla angielskich rugbystów, w Seulu po zwycięskim mundialowym pochodzie reprezentacji Korei, w Lizbonie, która wszystkimi ruszającymi się kończynami odprowadzała piłkarzy na finał mistrzostw kontynentu etc. Nigdy dotąd nie widziałem jednak, by karnawał rozkołysał miastem, zanim rozpoczęły się zawody. Trener RPA osłupiał, rzucił, że „niczego nie rozumie”, „niczego podobnego nie widział” i „jego drużyna na dwa dni przed ważnym meczem tego nie potrzebuje”. A przecież 67-letni Carlos Alberto Parreira trochę przeżył - pochodzi z kraju owładniętego futbolową manią, uczestniczył w pięciu mundialach, na jednym zdobył złoto, pracował na kilku kontynentach. Kilku piłkarzy na środową fiestę nie wypuścił, obawiając się, czy wytrzymają psychicznie - zniosą presję, utrzymają skupienie, zdołają zasnąć. Wściekł się też, gdy usłyszał, że niedługo po ulicznych harcach kadrowicze muszą jeszcze dostąpić zaszczytu bycia podjętymi przez prezydenta Jacoba Zumę.  Ufff, aż odetchnąłem, gdy uciekłem dziś pod Pretorię, do trenujących na odludziu Włochów - w „Casa Azzurri” jak na każdym turnieju jest spokojnie, stylowo, z klasą i smakiem. Johannesburg to inny wymiar, Johannesburg odrywa się od ziemi. Nie jestem pewien, czy byłoby mądrze kibicować gospodarzom, bo przy jazgocie wuwuzeli małyszowe trąbki brzmią jak usypiająca muzyka relaksacyjna, ale nabrałem pewności, że prędkie odpadnięcie gospodarzy odebrałoby temu mundialowi połowę uroku. Jeszcze raz: spotykałem już ludzi ogarniętych futbolowym bzikiem. Ale ogarniętych bzikiem o natężeniu johannesburskim? Nigdy. 