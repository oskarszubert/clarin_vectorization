Europejską prasę zajął na nasze szczęście transfer Kaki do Realu Madryt - nieuchronny już, czekający tylko na podpis, oficjalne potwierdzenie, uroczystą prezentację etc - więc nad trumną piłkarza Macieja Żurawskiego cicho. Trumną cudnie osłonecznioną i pełną fajnych kumpli, bo w lidze cypryjskiej pohula sobie nasz goleador z całą ferajną znajomych trzydziestokilkulatków (Kosowski, Sosin, Marcin Żewłakow), ale ze sportowego punktu widzenia jednak trumną. Z wlaniem tutaj słówka o transferze Żurawskiego do Omonii Nikozja zwlekałem od wczoraj, bo sprawa jest trochę osobista i wywołuje we mnie nastrój pogrzebowy. Swoją cypryjską traumę już tutaj nie raz ujawniałem, więc pod paluchy cisnęły mi się obraźliwe dla ambitnego sportowca treny o ostatecznym upodleniu polskiego futbolu, niełatwo mi było godzić się z wieścią, że nawet najzdolniejszy - w moim przekonaniu, ale poparł mnie również nieskory do pochwał Zbigniew Boniek - polski piłkarz z pola minionej dekady kończy w krainie nigdzie, byle przed emeryturą jeszcze cuś tam sobie dorobić. Miał wszystko, by zostać napastnikiem klasy europejskiej. Nie został. Marzył ponoć Żurawski o Lidze Mistrzów, z czego zwierzał się nader chętnie i na cały regulator. W koszulce Celtiku Glasgow w elicie zagrał, ale jego występy miały znaczenie wyłącznie statystyczne. Potem - już w barwach greckiej Larissy - bajdurzył, że po sportowej zapaści musi przetrwać okres przejściowy, by spróbować jeszcze jednego skoku do Champions League. Teraz miał szansę bić się o nią z Wisłą Kraków (chciał go trener Skorża, dla kibiców byłby bożyszczem), ale Omonia pewnie dała więcej. Znaczy szmalu. Smutne, że mistrza Polski nie stać na przebicie wicemistrza Cypru, szkoda, że Żurawski nad ładny cel sportowy przedłożył finansowy, choć oczywiście kazań żadnych prawić nie zamierzam. Szmal do życia, jak wiadomo, się przydaje, a karierę w jego profesji kończysz dość wcześnie. Kto go tam zresztą wie, może sądzi, że 32 lata to już dla futbolisty wiek starczy, ewentualnie zna siebie - swoje nawyki i tryb życia - zbyt dobrze, by nie zdawać sobie sprawy, że już długo nie pociągnie. W każdym razie trochę mnie nurtuje, kiedy ostatecznie zrezygnował, oklapł, przestał być sportowcem. I czy w razie awansu Wisły do Ligi Mistrzów w ogóle poczuje żal, że nie odłożył wylegiwania się w luksusowej sportowej trumnie o jeszcze jeden sezon czy dwa. 