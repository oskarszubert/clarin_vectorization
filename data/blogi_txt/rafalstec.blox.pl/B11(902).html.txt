Wyczerpujące urlopowe trzymanie się z dala od klawiatury na szczęście dobiega końca, niebawem wrócę do regularnego blogowania, choć tematów uzbierało się tyle, że od samego ustalania z samym z sobą, od czego zacząć, pewnie zakręci się we łbie... Teraz wpadam tylko na chwilunię, by wreszcie ogłosić zwycięzcę waszego ulubionego internetowego konkursu. Na jedno dogrywkowe pytanie co prawda odpowiedzi jeszcze nie znamy (trzecie, Władysław George coś się ociąga z obdarzaniem nas kolejnymi arcydzielnymi miniaturkami literatury szkoleniowej), ale aktualny lider osiągnął wystarczającą przewagę nad konkurentami, by na dłużej z rozstrzygnięciem nie zwlekać. Co najmniej siedmiu poprawnych odpowiedzi w rundzie dodatkowej udzielił czytelnik sexi.meri, który detronizuje ubiegłorocznych triumfatorów quizu - pajaca_kultury oraz rambocyca - i którego niniejszym ogłaszam Jasnowidzem Roku. Zanim prześlę nagrodę, czyli koszulkę mistrzów świata, proszę zwycięzcę o mejlową informację, w jakim rozmiarze stroju sobie życzy i gdzie ją wykopać (znaczy adres potrzebuję). Serdecznie gratuluję! 