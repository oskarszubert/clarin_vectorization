W sobotnie popołudnie piłkarze Arsenalu, drużyny uzależnionej ponoć od ofensywnego futbolu z przygodami, zremisowali bezbramkowo trzeci mecz ligowy z rzędu. Poprzednio taka posucha przytrafiła im się latem 1998 roku (!), niedługo po objęciu rządów w klubie przez Arsene'a Wengera. Meczami bez goli generalnie się brzydzili, potrafili unikać ich całymi miesiącami, a nawet latami. Teraz ociągają się londyńczycy ze strzelaniem zwłaszcza na swoim boisku. Oto ich mecze na Emirates Stadium z ostatniego kwartału: Sunderland 0:0, West Ham 0:0, Bolton 1:0, Portsmouth 1:0, Liverpool 1:1, Wigan 1:0, Aston Villa 0:2.W niedzielne popołudnie piłkarze Milanu, drużyny do niedawna przewodzącej europejskiemu rankingowi UEFA, wymordowali zwycięstwo 1:0 nad Cagliari. Ale nasłuchali się gwizdów, na reakcje trybun skarżył się m.in. zdobywca zwycięskiej bramki Clarence Seedorf. Oni ustanowili inny rekord - średnia wieku w ich podstawowej jedenastce przebyła kolejną barierę i osiągnęła 32,7 lat. Dam głowę, że innej takiej drużyny na tym poziomie rywalizacji nie znajdziecie w całym świecie.Oba kluby uchodziły w minionych latach - mniej lub bardziej słusznie - za przypadki ekstremalne. Arsenal wystawiał nastoletnich dzieciaków, Milan wystawiał podstarzałe gwiazdy, zwane tam senatorami. Nawiasem mówiąc, nikomu nie przyszło do głowy, by się piłkarzami powymieniać i przehandlować młodzieńczą świeżość za doświadczenie:-)W obu klubach czują, że ich koncepcje się wyczerpały. Trener Wenger spytany kiedyś przez zwierzchników, co by zrobił, gdyby dostał od nich na transfery 100 mln funtów, odparł: „Natychmiast bym wam je zwrócił”. I jeszcze jesienią upierał się, że swojej idee fixe promowania za wszelką cenę gołowąsów będzie się trzymał. Zmienił zdanie. Przed chwilą wydał gruby szmal za 28-letniego Arszawina, za chwilę (czyli latem) chce wydać gruby szmal na 26-letniego Felipe Melo.Wściekł się też właściciel Milanu Silvio Berlusconi. Ma wyżej po uszu tłumaczeń piłkarzy po meczach, w których oddają zwycięstwo wskutek roztargnienia w ostatnich minutach gry. I Włochy huczą o niechybnym (czyli czerwcowym) zwolnieniu trenera Carlo Ancelottiego oraz rewolucji personalnej w kadrze.Arsenal za niewystarczającą elastyczność trenera zapłaci być może sezonem bez Ligi Mistrzów. Milan sezonem bez Ligi Mistrzów już zapłacił.Kto podniesie się prędzej? 