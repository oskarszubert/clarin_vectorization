„Maradona był dla argentyńskiego futbolu modelowym el pibe - bohaterem plebejskim i rozczochranym, na boisku w swej niewinnej radości z kopania piłki wiecznym dzieckiem, poza boiskiem rozchuliganionym buntownikiem. Messi wyszedł z klasy średniej, na boisku (także treningowym) przekuwał talent na konkret sukcesu z pedanterią kujona, poza boiskiem nie istnieje. Zamiast wytatuować sobie Che Guevarę, podpisuje dziesiątki komercyjnych kontraktów, zamiast zawierania znajomości z antyamerykańskimi dyktatorami nawiązuje kontakt z kamerami kręcącymi spoty reklamowe. To już wytwór nowoczesności, która czempionów hoduje - by nie rzec: produkuje - pozostawiając coraz węższy margines dla spontanicznie rozkwitających, niegrzecznych chłopców. Jak Leo zapewne nie rozszalałby się w nieznającej jeszcze luksusów globalizacji erze Diego, bo nie znalazłby ratunku w nowoczesnej medycynie i na innym kontynencie, tak Diego prawdopodobnie nie osiągnąłby dziś pozycji Leo, bo nie podporządkowałby się wymaganiom ery automatyzacji, wyciskania z organizmu każdego superatlety maksimum, egzaminowania jego możliwości w rytmie coweekendowym”. To tylko jeden akapicik z dziełka o wiadomym kuglarzu, spisałem ich całą górę do dzisiejszego magazynu „Gazety”, bo redaktory niesportowe zapragnęły, a w trakcie pisania rosło moje zdumienie dla pasji czytelników, z jaką wykłócają się o Messiego internetach, także na moim forum. Ja zdania o nim wyciskam już z siebie z najwyższym trudem, to robota prawie jak ujawnianie, że Norwid wielkim poetą był, z przerażeniem myślę o latach nadciągających, w których Argentyńczyk nadal będzie roztłukiwał kolejne defensywy. Brrr. Dlatego w najnowszym kawałku - na długo ostatnim, mam nadzieję - odwracam wzrok od murawy, namalowuję jego pozaboiskową przezroczystość, stawiam pytania o jej autentyczność i takie tam. Tekst (w systemie Piano) znajdziecie tutaj.﻿ 