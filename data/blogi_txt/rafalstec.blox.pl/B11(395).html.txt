Blogowanie skłania mnie niekiedy do gryzmolenia ekstrawertyczno- intymnego, więc zaraz po ćwierćfinałowej porażce siatkarzy napisałem, co czuję. Co czuję jako zwykły kibic. W „Gazecie” jestem dziennikarzem, na blogu bywam właśnie zwykłym kibicem.Z dwóch powodów pisałem o siatkarzach nie ze złością, lecz współczuciem.Po pierwsze, sportu nie okrajam do wyniku. Gdybym okrajał, to bym go nie oglądał i nie przeżywał, tylko sprawdzał w internecie cyferki. Kto powie, że Polacy osiągnęli w Pekinie taki sam wynik, jak w Atenach, i basta, z tym rozmawiać nie chcę. Nie chcę, nie potrafię, nie widzę sensu, bo wobec skrajnie odmiennych pryncypiów nie dojdziemy do żadnej wspólnej konkluzji. Ja na reprezentację sprzed czterech lat spoglądałem z niesmakiem, a obecna dała mi kawał najprzedniejszego sortu sportowych emocji. I olimpijski ćwierćfinał AD 2004 ma u mnie wygrać z ćwierćfinałem AD 2008 taką samą szansę, jaką Raul Lozano miałby na zablokowanie Mariusza Wlazłego.Po drugie, uważam, że wszystko ma swój czas. Nie potrzebuję pięć minut po porywającym olimpijskim dreszczowcu wskazywać palcem i odkrywczo krzyczeć, że ci ludzie przegrali życiową szansę, bo wystarczy mi spojrzeć na ponuro człapiącego, chowającego spuszczoną głowę pod ręcznikiem Marcina Wikę, by pojąć, że siatkarze doskonale zdają sobie z tego sprawę. I pewnie boli ich bardziej.Dzisiaj napisałem - także do „Gazety” - o SZCZEGÓLE, czyli niezapomnianym meczu, który przejdzie do historii. A także okrucieństwie wyczynowego sportu, w którym sławionego ogólnonarodowo bohatera od przegranego frajera (piję do kategorii wyjętych z zachowań stadnych, nie moich) - dzielą niekiedy detale tak drobniuteńkie, że dla mnie niedostrzegalne.Jutro napiszę o OGÓLE, czyli grupie atletów ponoć nadzwyczaj zdolnych, acz wiecznie kończących na piątych i innych zaszczytnych niemedalowych miejscach. Już na chłodno, rzetelnie, bez rozczulania się.Teraz proponuję listę reprezentacji, które w XXI wieku na podium prestiżowych imprez - igrzyskach, mundialach, mistrzostwach Europy, Lidze Światowej oraz Pucharze Świata - stawały częściej niż Polacy. Czyli więcej niż raz. Oto one: Brazylia, Włochy, Rosja, Serbia, USA, Bułgaria, Francja. Jeden medal - dorobek równy polskiemu - zdobyły Hiszpania i Kuba.Specjalnej uwadze polecam cztery ostatnie drużyny. Jak długo jeszcze marketingowo-telewizyjny jazgot utrzyma gromadne przekonanie, że jesteśmy siatkarskim globalnym supermocarstwem? 