Przy okazji krótkich wakacji w Umbrii zajrzałem na rzymski Stadio Olimpico, na którym Serie A oferowała ostatnio kawał fantastycznego futbolu. Siedziałem za bramką, na tzw. łuku zwanym po włosku Curvą, pośród ludzi, którzy uchodzą/uważają się za najwierniejszych fanów. Co nie zdarza mi się często. Miejsca między kibicami wybieram tylko wtedy, gdy nie jestem w pracy i nie muszę w sektorze prasowym pisać korespondencji dla „Gazety”, więc mogę spokojnie delektować się piłką nożną. (Chociaż akurat w Italii trochę kibicowskich sektorów już w ten sposób zwiedziłem...)Na boisku działy się historie pasjonujące, obok mnie - interesujące. Na wytrwale bluzgającą brać ultrasów jak zwykle spoglądałem okiem zoologa, którego intrygują zachowania najdziwaczniejszych gatunków. Gatunek zaludniający moje sąsiedztwo charakteryzował się tym, że był absolutnie skoncentrowany na kibicach przeciwnika. I pal licho wyśpiewywane pod ich adresem wulgaryzmy, reakcję najbardziej symptomatyczną prowokował gol - radość trwała ledwie ułamek sekundy, po odruchowym podskoku stado błyskawicznie zwracało się w kierunku sektora wspierającego rywali, by wyskandować kolejny, tym razem triumfalny bluzg. Przeciągły, dziki, zajadły. Zamiast opiewania własnego powodzenia było dobijanie - gestami i słowami - wroga, uczucia negatywne wypierały pozytywne, zdrowy entuzjazm przegrywał ze złośliwą satysfakcją.Patrzyłem i znów - któryż to już raz? - dochodziłem do wniosku, że choć uwielbiam futbol, z tamtymi ludźmi łączy mnie niezbyt wiele. Że istotnie - jak mi zarzucano przy okazji poruszania wątków kibolskich - w pewnym sensie ich nie rozumiem, bo nie pojmuję, jaką przyjemność mogą czerpać ze swoich rytuałów. Co więcej, ani myślę spróbować się w nich rozsmakować, tak jak nie zamierzam sprawdzać, czy plucie z balkonu na głowy staruszków też nie daje - gdyby je wielokrotnie powtarzać - jakiejś frajdy.Obserwowałem na Stadio Olimpico kilkuletniego brzdąca, który przyszedł z tatą. Prawie nie spoglądał na murawę, za to z zapałem udzielał się w czynnościach kibicowskich. Aktywizował się zwłaszcza przed i po meczu oraz w przerwie, gdy sąsiedzi kierowali już sto procent swojej uwagi na wrogów. Nie wiem, czy ów chłopiec kiedykolwiek zrozumie i pokocha calcio, ale skoro dziś, jeszcze nieświadomie, chłonie wniebowzięty emocje i pasję otaczającego go tłumu, to w przyszłości prawdopododobnie nie będzie specjalnie potrzebował boiskowej kopaniny, by pozostać zapamiętałym bywalcem stadionów. Czym skorupka za młodu itd.Nie wyrzucam opisywanym osobnikom, że zachowywali się skandalicznie czy nawet nagannie, relacjonuję tylko swój subiektywny ogląd wycinka rzeczywistości, który budzi mój estetyczny sprzeciw. Pewnie w ogóle bym do niego nie wracał, pewnie skupiłbym się dziś na czystym sporcie, gdyby nie skojarzenia wywołane tym, co zastałem w naszej lidze po powrocie do Polski.Zaznaczam: nie byłem - nie mogłem być - na żadnym stadionie, wszystko znam z relacji innych.Michał Pol opowiadał mi o niepohamowanym, niekończącym się steku wyzwisk wylewających się z zapiewajły na stadionie Widzewa, który od pierwszego do ostatniego gwizdka, niemal bez wytchnienia, zachęcał - rycząc w megafon - do „dopingu”, sprowadzającego się do lżenia Legii lub piłkarzy, którzy przenieśli się do Warszawy z Łodzi. Michał sprawozdawał z przejęciem i osłupieniem, bo choć na naszych obiektach trochę się już nasłuchał, to podobnego słownego ścieku nie pamięta. Ja Widzew od głębokiego dzieciństwa darzę sentymentem, więc krew mnie zalała, gdy przeczytałem potem nieśmiałe utyskiwania szefa klubu Marcina Animuckiego, najwyraźniej niezadowolonego, że ktoś każe mu artystyczne porykiwania trybun komentować. I bezczelnie udającego, że nikt w klubie nie wie, kim był ów zapiewajło.Czytając jego bąknięcia zamarzyłem o prezesie wypowiadającym się w te słowa: Wstydzę się za chamów nawiedzających nasz stadion, nie mogę ścierpieć rynsztoka, który płynie z trybun klubu tak zasłużonego, o wspaniałych tradycjach. W imieniu wszystkich prawdziwych kibiców przepraszam też naszych byłych piłkarzy, Grzelaka, Wawrzyniaka i Rzeźniczaka.Mógłby prezes powiedzieć oczywiście o wiele więcej, mógłby jeszcze zadbać, by wulgarnego wodzireja najpierw upominać, a potem - jeśli nie posłucha - usuwać ze stadionu, ale na początek chciałbym tylko parę zdań człowieka cywilizowanego, godnego przewodzić klubowi legendzie, stanowiącego kawał historii polskiej piłki. (Nawiasem mówiąc, żeby Legia mogła dwóch pierwszych kupić, Widzew musiał ich sprzedać. Sprzedał i łódzcy działacze byli zadowoleni, bo na obu zarobili spory grosz).Potem przeczytałem wywiad z bliskim współpracownikiem Rzecznika Praw Obywatelskich, z którego jasno wynika, jak nieudolnie władze Legii walczą z kibolstwem, np. stosując kary, których polskie prawo nie przewiduje. Po jaką cholerę warszawianie nakładają zakaz stadionowy dożywotnio, skoro mają prawo tylko do szlabanu sześcioletniego!? Żeby skompromitować słuszną ideę i podarować chuliganom - zorganizowanym i zdeterminowanym - argumenty w wojnie o rząd dusz!?Wysłuchałem wreszcie opowieści ze obiektu Wisły Kraków. Na boisko pofrunęły telefony komórkowe, jakiś cymbał rzucił butelką, inny nożem. Klub oczywiście jeszcze go nie zidentyfikował, co zresztą nie dziwi, bo wyłowienie go z tłumu to zadanie znacznie trudniejsze niż rozpoznanie widzewskiego zapiewajły, który brylował z wysokości specjalnego podestu i wzmocniony elektroniką. A przecież i on pozostaje anonimowy.Do jutra żyję nadzieją, że Ekstraklasa SA ukarze Wisłę meczem przy pustych trybunach, bo mam głębokie przekonanie, że na polskie kluby trzeba wywierać mocny nacisk. One walczą z kibolstwem albo nieudolnie, albo pozornie, w istocie solidaryzując się z nim lub ulegając mu ze strachu. A jeśli następny nóż wyskoczy z krakowskich trybun w eliminacjach do Ligi Mistrzów i - w najgorszym razie, oby nie - trafi w głowę piłkarza (był już taki, nazywał się Dino Baggio), całej naszej piłce grożą konsekwencje znacznie poważniejsze.PS Dotarłem też do historyjki sprzed tygodnia, którą pewnie już znacie. Najbardziej ujęło mnie to, że na 73 przebadanych alkomatem żaden nie zszedł poniżej dopuszczalnej połówki promila, więc żaden nie wszedł na stadion Lecha. 100 procent skuteczności, nieźle! Tyle że ja znów nie kumam - alkohol lubię, ale jaki sens iść oglądać sport po pijaku!? Generalnie po wzlotach na włoskiej prowincji przeżyłem tzw. twarde lądowanie;) 