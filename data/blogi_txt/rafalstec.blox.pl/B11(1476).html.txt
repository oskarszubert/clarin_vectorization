Mój typ na finał Ligi Mistrzów - barcelońsko-londyński - sprawdził się tylko w połowie. Tę połówkę zawdzięczam indywidualnościom Chelsea, ale na pochylenie się nad jej piłkarzami - zwycięskimi pomimo trenera Avrama Granta - będzie jeszcze przed bojem w Moskwie kupa czasu. Teraz tylko krótko, na gorąco, mam ochotę podziękować Liverpoolowi, synonimowi najintensywniejszych emocji w futbolu naszych czasów.Dzięki, Liverpoolu, że już w rundzie grupowej kilkakrotnie się potknąłeś, przez co choć jednego wielkiego faworyta zobaczyliśmy walczącego do samego końca, po ostatnią kolejkę, gdy Manchestery i inne Arsenale wystawiały rezerwowych.Dzięki, Liverpoolu, że przywaliłeś Besiktasowi osiem goli, podarowując nam najwyższe zwycięstwo w dziejach Lidze Mistrzów.Dzięki, Liverpoolu, że jako jedyny podarowałeś nam fazie pucharowej starcia wyłącznie fascynujące - z Interem, Arsenalem, Chelsea.Dzięki, Liverpoolu, że to w twoich meczach w fazie pucharowej - biorąc pod uwagę półfinalistów - padało zdecydowanie najwięcej goli.Dzięki, Liverpoolu, że zaprezentowałeś nam kandydata na najlepszego defensywnego pomocnika w świecie, Javiera Mascherano, przez Diego Maradonę obwołanego kiedyś potworem. (Tego wieczoru spotkał się na boisku z Claudem Makelele. Czy pójdzie w jego ślady? Czy zostanie czołowym w Europie graczem drugiej linii spośród tych, którzy prawie nigdy nie strzelają goli?)Dzięki, Liverpoolu, że dałeś nam najwybitniejszego debiutanta w tej edycji Ligi Mistrzów, kupionego za 40 mln euro napastnika Fernando Torresa, którego olśniewający sezon każe podejrzewać, że być może jajogłowemu trenerowi Rafaelowi Benitezowi brakuje tylko jednego, by bić się o mistrzostwo Anglii - pieniędzy, jakie od lat wydają Manchester United i Chelsea.Dzięki, Liverpoolu, że od kilku sezonów stajesz na głowie, by Liga Mistrzów wprawiała nasze sponiewierane kibicowską manią systemy nerwowe w stan ekscytującego dygotania.Ja tam nie zasnę, ja zapuszczam zaraz powtórkę ze Stambułu AD 2005. Muszę wreszcie pojąć, co tam się stało.PS Aha, zapomniałem się przyznać: na finał oczywiście podtrzymuję swój typ - Chelsea (pomimo wakatu na stanowisku trenera). 