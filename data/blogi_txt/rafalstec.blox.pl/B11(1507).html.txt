Robi się frapująco. Nie dlatego, że sędziwy Paul Scholes znów, jak w szczenięcych latach grania przeciw Polsce, usiłował strzelić gola łapskiem. I nie dlatego, że jego Manchester United uległ właśnie Zenitowi St. Petersburg 1:2, przegrywając znów, jak w 1999 roku, mecz o Superpuchar Europy.Chodzi przede wszystkim o zuchwały styl petersburskiego zwyciężania. Nie wierzyłem dotąd (właściwie wciąż nie dowierzam) w domniemaną, hałaśliwie reklamowaną inwazję futbolu wschodniego - dorobkiewiczowskiego, zwracającego uwagę głównie przepłacaniem za tandetę - na europejskie szczyty. Zbyt dobrze pamiętam, jak Dynamo Kijów rozbijało się w minionej dekadzie po stadionach Barcelony i Realu Madryt, po czym wtarabaniało się w półfinały Ligi Mistrzów, by teraz padać na kolana po zaledwie pojedynczych, nie dających imponujących awansów zwycięstwach Spartaka, CSKA czy innego Szachtara. Szaleli to piłkarze dzikiego wschodu w wieku XX, nie XXI.Nie skamieniałem też po doniesieniach, że Zenit zapłacił moskiewskiemu Dynamu za bliżej nierozpoznanego Danny’ego 30 mln euro. Gdyby zapłacił 300 mln, też bym spokojnie dopijał marchewkowy jednodniowy. Jeśli putinowski umyślny robi biznes z innym putinowskim umyślnym, to nawet transakcja wokółmiliradowa nie różni się specjalnie od przesunięcia tapczanu z przedpokoju do salonu.Po wieczorze z Superpucharem Europy - przypominam, nadrabiam obszerne popekińskie zaległości piłkarskie - trudno mi już odwracać wzrok od nowego. Piłkarze Zenitu obracali chwilami manchesterskich obrońców w paradę kręcących się wokół własnej osi pajaców. Nie oglądałem rozentuzjazmowanych, podekscytowanych zaskakująco pomyślną passą naiwniaków, lecz świadomych swej siły, potrafiących na zimno analizować sytuację specjalistów wysokiej europejskiej klasy. Juventusie, Realu, baczność. Jeśli ktoś może podymić w tradycyjnie bezchmurnej, wolnej od choćby ćwierćsensacji pierwszej rundzie Ligi Mistrzów, to chyba tylko awanturnicy z St. Petersburga. 