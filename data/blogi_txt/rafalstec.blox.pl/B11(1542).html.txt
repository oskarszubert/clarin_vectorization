Sława, kasa, emocje, trofea i w ogóle smak zwyciężania, prestiż gry w legendarnym klubie, ułatwione podboje erotyczno-miłosne, rozbijanie się po świecie etc - powodów do czerpania satysfakcji z bycia wybitnym futbolistą znamy nieskończenie wiele, boiskowi wirtuozi (i nie tylko wirtuozi) słusznie uchodzą za osobników w czepkach urodzonych. Oni nie muszą nawet - jak, nie przymierzając, nasza Justyna Kowalczyk - wypluwać płuc i zatracać się w samotnym, katorżniczym treningu, by wygrywać. Skala koniecznych wyrzeczeń jest tutaj nieporównywalna.A już szczęściarzami wśród szczęściarzy muszą być piłkarze, których drużyny nie dość, że zwyciężają, to jeszcze grają pięknie. Co innego orać murawę z wdziękiem pługa (bo na więcej umiejętności i taktyki nie staje), co innego muskać trawę kunsztownymi ruchami inspirowanymi wyrafinowanym zamysłem trenera. Dlatego właśnie Thierry'emu Henry'emu powiodło się nadzwyczajnie - były w tej dekadzie trzy drużyny klubowe oferujące futbol bajeczny, a on współtworzył grę aż dwóch - Arsenalu sprzed kilku lat oraz obecnej Barcelony (wcześniej zachwycał jeszcze galaktyczny Real, o czym pisałem). Przyjemność z biegania za piłką czerpał kiedyś i czerpie teraz niewysłowioną, podobnie zresztą jak jego partnerzy. Widzieliśmy to i widzimy w każdym ich boiskowym geście, w swobodzie, z jaką bili i biją rozmaite ligowe rekordy.Przebieg kariery Francuza przypomniał mi się, gdy rozmyślałem nad gwiazdami skupiającymi uwagę przed finałem Ligi Mistrzów. Wypatrujemy pojedynku Messiego z C. Ronaldo, debatujemy nad genialnymi podaniami Xaviego oraz decydującym półfinałowym golem niedocenianego ponoć Iniesty, pozostajemy pod wrażeniem niewyżytego Rooneya i drapieżnego Vidicia. Tymczasem piłkarzem najbliższym absolutnego sportowego spełnienia będzie w Rzymie właśnie Henry, który w Barcelonie, nawiasem mówiąc, długo wydobywał się z depresji (wywołanej sprawami osobistymi, ale to zupełnie inna historia).Był w gwiazdą dwóch drużyn zjawiskowych, które prawdziwym entuzjastom piłki zapadły w pamięć na całe życie. Był mistrzem Francji, Anglii i Hiszpanii. Był mistrzem świata i mistrzem Europy, jest najskuteczniejszym napastnikiem w dziejach reprezentacji swojego kraju. Brakuje tylko triumfu w Lidze Mistrzów. W finale już raz wystąpił, ale przegrał.Messi czy Ronaldo (ten brazylijski nazbierał przynajmniej zaszczytów indywidualnych) mogą tylko westchnąć i się rozmarzyć. Jeśli za tydzień Henry wreszcie finał Ligi Mistrzów wygra, nie znajdziecie wśród wciąż aktywnych piłkarzy kogoś, kto dostałby od futbolu więcej. 