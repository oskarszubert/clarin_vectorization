Ów kod, którego doniosłość dla przyszłości polskiego futbolu wyłożył Antoni Piechniczek, jest moim największym - obok licznych tylko ciut mniejszych - odkryciem z wywiadu udzielonego mi przez wiceprezesa PZPN (odpowiedzialnego za szkolenie) w rocznicę swego urzędowania. Całość znajdziecie tutaj, z góry ostrzegam, że składa się z mnóstwa liter. Po dwugodzinnej audiencji wniebowzięty byłem również dlatego, że Antoni Piechniczek zaprosił mnie na posiedzenia Wydziału Szkolenia i tradycyjną kursokonferencję trenerów organizowaną po zakończeniu ligowej rundy jesiennej. Zamierzam skorzystać, choć boję się, że to wszystko obiecanki cacanki, a głupiemu radość - o udział w kuroskonferencji już się kiedyś wraz z Michałem Szadkowskim ubiegałem, ale nasze plany zostały, posługując się poetyką piechniczkową, storpedowane przez nieugiętego, stojącego na straży tajemnic PMSz Jerzego Engela. Rozmowę toczoną w ciepłej i poważnej zarazem atmosferze kończyłem z głębokim przeświadczeniem, że temat zapaści polskiej piłki powinienem na dobrą sprawę zamknąć - odkąd usłyszałem, że ewentualne zmuszanie do wywiadu Grzegorza Laty byłoby wybrykiem niehumanitarnym, zrozumiałem, że wyżej nie podskoczę, dotarłem do ściany (sufitu?), nikogo potężniejszego nie wynajdę. Ktoś sądzi inaczej? Serio pytam - wymyślicie rozmówcę, z którym mógłbym merytorycznie, konstruktywnie i głęboko pogadać o polskim futbolu? Kogo chcielibyście posłuchać/poczytać? A może zalecalibyście zejście do podziemia i cierpliwie wyczekiwanie lepszych czasów? 