Puchar Świata bywa bardziej wymagający niż jakikolwiek turniej siatkarzy. Jeśli reprezentacja Andrei Anastasiego doskoczy w Japonii do podium, stanie się naturalnym, mocnym kandydatem do olimpijskiego medalu. Na razie Polacy zestrzeliwują rywali z boiska. Z Kubą, Serbią, Argentyną wygrywali za trzy punkty i wraz z Rosją rozsiedli się na pozycji lidera, choć w dwóch pierwszych meczach prowadzili kanonadę bez swojej największej lufy - odzyskującego po urazie siły Bartosza Kurka. Co więcej, nasi siatkarze plują ogniem ciągłym. Wyróżniają się tak istotną w tej grze stabilnością formy, w drużynie nie widać nikogo odstającego od reszty, a jeśli nawet kogoś dopada chwilowa niemoc, znajduje w rezerwie pełnowartościowego zmiennika. Polacy nie prezentują może siatkówki bez skazy - np. Zbigniew Bartman w ponad połowie zbić podarowuje punkt rywalom, to jeden z najsłabszych wskaźników wśród skrzydłowych - ale też codziennie dowodzą, że bezdyskusyjnie stać ich na podium premiowane awansem na przyszłoroczne igrzyska. Marcin Możdżonek i Piotr Nowakowski aspirują wręcz do miana najwydajniejszego - w ataku, bloku i serwisie - duetu środkowych na turnieju. Zasady Pucharu Świata są zbyt przejrzyste, by nie podejrzewać, że przetrwały tylko przez roztargnienie międzynarodowych działaczy. Tutaj nie ma tzw. losowań, które ułatwiają zadanie gospodarzom lub drużynom z krajów zasłużonych dla siatkówki organizacyjnie i finansowo, ani regulaminowych zawijasów powodujących, że czasem warto z premedytacją poddać pojedynczy mecz, by uniknąć faworytów w locie do medalu. Uniknąć w ogóle nie da się nikogo, bo obowiązują najbliższe idealnego obiektywizmu reguły - tylko na tej rozgrywanej w każdym sezonie przedolimpijskim imprezie każdy bije się z każdym, a dorobek wszystkich zliczamy we wspólnej tabeli. Z patologicznych wymysłów FIVB w Pucharze Świata ostało się tylko rozdawanie dzikich kart, ale tym razem przyznano je akurat reprezentacjom najlepszym pośród tych, które do niego nie awansowały, czyli brązowym medalistom mistrzostw Europy Polakom oraz sklasyfikowanym o pozycję niżej Rosjanom. I do Japonii nie przyleciała tylko jedna drużyna ze ścisłej czołówki - Bułgaria. To turniej skrajnie wycieńczający fizycznie i psychicznie, żaden inny nie zmusza do wytrzymania 11 meczów na dystansie zaledwie dwóch tygodni. A skoro zwyciężać na nim ciężej niż gdziekolwiek indziej, to ewentualny wzlot na podium biało-czerwonych uczyniłby ich naturalnymi, mocnymi kandydatami do medalu na igrzyskach w Londynie. Zwłaszcza że na bliskim szczytu pułapie utrzymują się przez cały sezon - wcześniej wzięli brąz w Lidze Światowej i ME. Siatkarze Anastasiego walczą zatem o coś więcej niż awans na igrzyska. Jeśli im się powiedzie, w oczach przeciwników, własnych i eksperckich wreszcie bezdyskusyjnie wtargną do grona globalnych potęg. Wygrają również święty spokój, wiosną nie będą bowiem tracić energii ani nerwów w przedolimpijskich turniejach eliminacyjnych. I obalą kolejną barierę - do zdobytych ostatnio medali mundialu, mistrzostw kontynentu i Ligi Światowej dołożą medal imprezy, na który czekają od 46 lat. Odkąd na PŚ zaprasza do siebie Japonia, Polacy nie wyskakali go nigdy. Nawet w złotej erze Huberta Wagnera. Zaczęli odlotowo, najtrudniejsze wyzwania dopiero przed nimi. Niewykluczone, że wszystko rozstrzygnie się w następny weekend, gdy na zakończenie zderzą się z głównymi mocarstwami - kolejno Włochami, Brazylią i Rosją. Ale niewykluczone też, że utrzymają wysoki pułap lotu i zbiorą do tej pory liczbę punktów wystarczającą, by na finiszu bezboleśnie przeżyć nawet wpadki. Pozostaje pytanie, kto wytrzyma kondycyjnie. Polacy mają wśród faworytów kadrę zdecydowanie najmłodszą - trzydziestkę przekroczyli jedynie libero Krzysztof Ignaczak oraz rozgrywający Paweł Zagumny i Łukasz Żygadło, czyli ci, którzy najrzadziej skaczą i nie muszą walić w piłkę jak opętani, z maksymalną energią. No i spokojnie czekamy, aż ogień otworzy ich ofensywny lider Kurek.﻿ 