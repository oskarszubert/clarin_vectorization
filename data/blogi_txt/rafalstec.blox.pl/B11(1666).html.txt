Nie mamy pewności, czy sędzia skrzywdził piłkarzy Iraku, odgwizdując jeszcze w pierwszej w połowie spalonego i uniemożliwiając im objęcie prowadzenia w sparingu z Polską. I nigdy pewności mieć nie będziemy. Na uniwersyteckim stadioniku w Kapsztadzie nie było bowiem kamery, która zarejestrowałaby akcję w całości i pozwoliła zanalizować powtórkę. Na stadioniku w ogóle nie było niczego, dlatego rozliczenia wydają się konieczne. Kto w irackiej federacji wydał zgodę na rozegranie meczu w okolicznościach drużyny narodowej niegodnych, by nie powiedzieć - hańbiących jej dobre imię?! Warto wdrożyć błyskawiczne dochodzenie i ustalić winnych, by skandal już się nie powtórzył. Na szczęście, dzięki zawodnikom trenera Bory Milutinovicia to był wspaniały dzień irackiego futbolu. Zarówno w planie historycznym, jak i obejmującym tegoroczną teraźniejszość. Z europejskimi rywalami iraccy seniorzy grali tyleż rzadko, co bez powodzenia. Po mundialowej porażce z Belgią przed blisko ćwierć wieku zdołali jedynie zremisować z Estonią 1:1 (w 1999 roku) oraz przegrać na Cyprze 1:2 (w 2005 roku). Obaj tamci rywale byli znacznie niżej notowani niż Polska, która właśnie bije się o trzeci z rzędu awans na mundial. Tymczasem dziś zabrakło niewiele ponad kwadrans, by Irak wreszcie kogoś z Europy pokonał. Nie udało się, ale remis 1:1 to też piękny wynik. Ostatecznie bieżący rok - by wrócić do teraźniejszości - rozpoczęli piłkarze Iraku od bolesnych klęsk z Bahrajnem (1:3) oraz Omanem (0:4), a dzisiejszych przeciwników wspierał jeszcze importowany Brazylijczyk, któremu Polacy zawdzięczają wyrównującego gola. Kwietniowe zatrudnienie zagranicznego selekcjonera przynosi zatem efekty, postęp jest ewidentny. Postęp mierzony wynikiem, stylem gry (drużyna Milutinivicia wypracowała więcej sytuacji strzeleckich i zasłużyła na zwycięstwo), a także wyszkoleniem technicznym, którym Irakijczycy wcale nie ustępowali dwukrotnym medalistom MŚ. Znaczy - praca z młodzieżą przebiega prawidłowo. 