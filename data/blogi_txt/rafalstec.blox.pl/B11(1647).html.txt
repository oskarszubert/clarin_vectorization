Na grasujących wokół ławki selekcjonera reprezentacji Polski pezetpeenowskich aparatczyków spoglądam okiem bezradnego entomologa, który widzi uwijające się szkodniki, rozumie kierujące nimi instynkty (chcą przetrwać i się nażreć) i boleje nad niszczonym przez nie ogrodem, ale wie zarazem, że nikt nie wymyślił sposobu, jak je powstrzymać lub - lepiej - powybijać. Pamiętam to uczucie bezsilności z wiosny. Wtedy PZPN sprzedał firmie Sportfive prawa do transmisji meczów kadry do 2020 roku, choć nikt nie ma pewności, czy ich wartość za pewien czas radykalnie nie wzrośnie. Psy poszczekały, karawan z trupem naszej piłki pojechał dalej. Mogli działacze opchnąć transmisje nawet do roku 2120, nikt by ich ani nie nadepnął. Teraz pozorują polowanie na możliwie najlepszego - w domyśle: być może znów zagranicznego - trenera kadry. Sami żadnego nie wytropią, bo oddelegowani do ról łowczych Grzegorz Lato i Antoni Piechniczek mówią (ten drugi biegle) tylko po polsku, zresztą Piechniczek jasno i patriotycznie zadeklarował na dzisiejszych obradach zarządu, że obcego sobie nie życzy. Zanalizują co najwyżej oferty przysłane do PZPN. Prawdopodobnie marne - kto pochodzi z peryferii, do uznanych fachowców musi samemu podpełznąć. Luis Felipe Scolari nie wymyśliłby sobie posadki w Taszkiencie, gdyby Uzbecy się nie napraszali. Skoro zaś pasożyty z PZPN rozglądają się tylko po naszej pipidówie, wyznaczanie trenera tymczasowego traci jakikolwiek sens. Zalety i nieliczne wady tutejszych fachurów świetnie znają, żaden Smuda czy Janas nowego wywaru w miesiąc nie upichcą, natomiast najświeższe przemyślenia intelektualnego lidera formacji można stale śledzić na mojej ulubionej stronie Władysława George'a. Po jaką cholerę tracić czas na p.o. selekcjonera? A może Stefan Majewski jednak jest - ja się wciąż obawiam, że jest - głównym faworytem do objęcia posady? Resztki nadziei na w miarę rozumną decyzję pokładam w sponsorach oraz - o zgrozo, aż paluchy lodowacieją od wstukiwania tych słów - Andrzeju Placzyńskim ze Sportfive, kluczowej, choć wolącej pozostawać w cieniu postaci piłkarskiego światka. To oni przyprowadzili kiedyś PZPN-owi Beenhakkera, tak jak rozwój siatkówki - pod wieloma względami - napędzili ludzie z Polkomtela. W normalnym świecie byłby skandal, prywatne firmy są od płacenia za reklamę swoich marek, a nie wymuszania merytorycznych decyzji na narodowych związkach sportowych. U nas skandal nie wybucha, my się nawet, co świadczy o horrendalnej degeneracji środowiska, nie oburzamy, że jakiś majster od handlowania piwem albo telefonami wybiera trenera kadry. Przeciwnie, kibiców ze sponsorami i marketingowymi pośrednikami związków sportowych łączy wręcz wspólnota interesów - tym ostatnim też, ze względów biznesowych, powinno zależeć, by reprezentacja była dobrym produktem, więc potrzebują selekcjonera możliwie najlepszego. 