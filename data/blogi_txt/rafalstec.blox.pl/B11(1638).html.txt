Debiutuje się tam w milusim komforcie, zielony dywan na Camp Nou to czysty aksamit, żadnej chropowatości na nim nie znajdziecie, kto wie, może upadek po faulu rywala dostarcza na tym boisku doznań wręcz przyjemnych. Wpadam na blog dla szybkich trzech akapitów, bo po londyńskich derbach przełączyłem na transmisję z kolejnej katalońskiej goleady (9:0 z Hospitalet) i pomyślałem sobie, jak niesłychaną frajdę, z dawką stresu ograniczoną do ilości homeopatycznych, musi dawać rozpoczynanie kariery w dzisiejszej Barcelonie. Weźmy takiego Isaaca Cuencę, który już za chwileczkę, już momencik rozbłyśnie na międzynarodową gwiazdę. Na razie zagrał dla klubu 652 minuty, czyli siedem meczów z niewielkim okładem. W Lidze Mistrzów (tam debiutował), lidze hiszpańskiej, krajowym pucharze. W czasie, gdy przebywał na boisku, jego drużyna strzeliła 32 gole, nie straciła żadnego. On sam zdobył trzy bramki, do których dołożył pięć asyst. W dzisiejszym show z Hospitalet zabawiał się z całą bandą kumpli. Trener Josep Guardiola wystawił 13 wychowanków, tylko między słupki wpuścił importowanego Pinto, a przeciwnicy i tak upuszczali sobie w końcówce krwi, żeby uniknąć dwucyfrowej chłosty. Myślicie, że wchodzący do wielkiego futbolu dwudziestolatek Cuenca w swoim inauguracyjnym seniorskim sezonie zdążył w ogóle poczuć tremę?﻿ 