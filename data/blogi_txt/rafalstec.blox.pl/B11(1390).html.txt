Trenerowi Wisły Kraków umiem głównie współczuć. Na dzień przed debiutem w grze o Ligę Mistrzów, która dla polskich klubów od 12 lat pozostaje mirażem widzialnym tylko w telewizorach, wiadomo jedno: nic nie dzieje się po jego myśli. Stracił Maciej Skorża dwóch z trzech reprezentantów kraju na Euro 2008 (Dudkę i Kokoszkę); przełożonych nie stać było nawet na anonimowego napastnika z ligi bułgarskiej, bo właściciel Bogusław Cupiał dawno temu wstrzymał inwestycje w kadrę; chaotyczni krętacze rządzący naszym futbolem nie zdołali w terminie rozpocząć rozgrywek, więc zamiast próby generalnej z Ruchem Chorzów piłkarzom musiała wystarczyć próbka z juniorami własnego klubu i nastrzelanie im 11 goli. W drużynie panują nastroje na wpół depresyjne, kapitan Arkadiusz Głowacki właściwie już ogłosił, że do LM krakowianie znów nie awansują. Jego czarnowidztwo też poniekąd można zrozumieć - spektakularnych transferów potrzebują wszystkie, również najpotężniejsze i najświetniej obsadzone drużyny z ambicjami, by piłkarzy natchnąć i wbić im w podświadomość, że klub prze do przodu.O tych wszystkich przygnębiających okolicznościach pamiętam, ale z trudem znoszę zawodzenie, jakimi to wyrafinowanymi torturami pokarał Wisłę los już w drugiej rundzie eliminacji LM - że niby trafiła na przerażającego potwora, który nie będzie musiał nawet szeroko rozwierać paszczy, wystarczy mu lekkie kłapnięcie i połknie krakowian w całości.Twarde fakty wyglądają dalece mniej złowrogo. Beitar Jerozolima nie jest w ogóle klasyfikowany w liczącym blisko 200 drużyn rankingu UEFA (w przeciwieństwie do czterech innych izraelskich zespołów). W całej swojej historii wyeliminował z europejskich pucharów ledwie pięć klubów: mołdawskie Zimbru Kiszyniów, maltańską Florianę, macedoński Sileks (dwukrotnie), gruziński WIT oraz B36 Torshavn z Wysp Owczych. Wreszcie reklamowanym z nabożeństwem liderem drużyny jest Derek Boateng, zapewne przyzwoity pomocnik, który jednak ostatnie trzy lata przed przyjazdem do Izraela spędził w szwedzkim AIK Sztokholm i m.in. spadł z nim do drugiej ligi.Szacunek dla przeciwnika - rozumiem. Ale czy mistrzom Polski wypada czuć głęboki kompleks niższości wobec drużyny z zerowym dorobkiem międzynarodowym, z ledwie dwoma piłkarzami, którzy zaliczyli epizodyczne występy na mistrzostwach świata (Sebastian Abreu trzy mecze w 2002 roku, Boateng - jedno wejście z ławki w 2006 roku)?Przypomnijmy jeszcze raz twarde fakty: Wisła zmierzy się z rywalem bez kompletnie żadnych osiągnięć za granicą, nawet we wstępnych pucharowych rundach; Wisła nie walczy na razie o Ligę Mistrzów, lecz o dotrwanie do Pucharu UEFA, dlatego zwycięstwo jest dla niej co najwyżej celem minimum; jeśli Wisła przegra, polski futbol pokona kolejną barierę - mistrzowie kraju przez dwa sezony z rzędu popisy w Europie zakończą już na początku sierpnia. 