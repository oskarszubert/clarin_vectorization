Znów widziałem tego potwora. Nie można nawet dać kiepskiej metafory, że w miejsce łba, który mu zetną, wyrastają inne łby, bo nikt tego potwora nie umie choćby zadrasnąć. Wydarzeniem zakończonego przed chwilą finału młodzieżowych mistrzostw Europy było, że Hiszpanie zagapili się i stracili gole. Jedyne w turnieju. A wcześniej zasadzały się na ich bramkę m.in. Niemcy i Holandia, czyli nacje wszechobfitujące w talenty. W półfinale obrońcy tytułu stuknęli Norwegię 3:0, przed chwilą o złoto Włochów 4:2. Znacie to? Dorośli Hiszpanie utrzymali bramkę nietykalną w ćwierćfinale, półfinale oraz finale Euro 2012. I w 1/8 finału, ćwierćfinale, półfinale oraz finale mundialu 2010. I w ćwierćfinale, półfinale oraz finale Euro 2008. Tiki-taka, okrutne znęcanie się nad rywalem poprzez odebranie mu piłki na zawsze, zaczyna wyglądać na najbliższą perfekcji strategię obronną, jaką znał futbol. Tak jak bliski perfekcji zaczyna się zdawać hiszpański pomysł na futbol – teraz wszyscy opiewają Thiago Alcantarę, który wbił w finale trzy gole (głową, lewą nogą, prawą nogą), jednak Hiszpania znów była przede wszystkim całością. Harmonijną, nieskazitelną w detalach, skomponowaną chyba wyłącznie z przyszłych gwiazd futbolu. Niby wcale często zrywają się ci piłkarze do sprintu, ale ja mam wrażenie, jakby w trakcie gry utrzymywali tętno spoczynkowe. Chcecie poczuć, ile potęgi mają mistrzowie wszystkiego (z coraz większym upodobaniem używam tego określenia), przesuńcie wzrok na fotele dla rezerwowych – i w reprezentacji seniorskiej, i w juniorskich. Tylko ostrzegam, to może być jak dotknięcie nieskończoności. Najnowsza historia mistrzostw Europy w różnych kategoriach wiekowych ma już tylko kolor Furia Roja. Dorośli Hiszpanie zdobyli złoto w 2008 i obronili w 2012. Młodzieżowcy zdobyli złoto w 2011 i obronili je dziś. 19-latkowie zdobyli złoto w 2011, obronili je w 2012 i coś mi się zdaje, że spróbują ponownie obronić w lipcu 2013. A w najbliższy piątek startuje mundial dwudziestolatków, na który po raz pierwszy nie awansowały ani Argentyna, ani Brazylia. Spróbujecie zgadnąć, w kim bezapelacyjnych faworytów widzą bukmacherzy?﻿ 