Patrzę na środek defensywy reprezentacji przed meczami z Czechami i Słowacją, widzę rezerwowego ostatnio w klubie Żewłakowa, rezerwowego w klubie Dudkę, rezerwowego w klubie Jopa, kompletnie żółtodziobego Jodłowca. Trzech facetów odzwyczajonych od kopania piłki w meczach o stawkę i jeden, który futbolistów pełnymi gębami klasy Barosza czy Hamsika oglądał tylko w telewizji. Aha, Dudka na dodatek przenosi się w kadrze do obrony z drugiej linii.Widzę ten wątły kwartecik i żałuję, że Leo Beenhakker nie poprosił Jacka Bąka, by na zgrupowanie reprezentacji jeszcze ten ostatni raz przyjechał. 35-letni obrońca Austrii Wiedeń zrezygnował z gry dla kraju, ale pewnie dałby się przekonać (zresztą do Chorzowa przyjedzie, będzie żegnał go Michał Listkiewicz i, mam nadzieję, kibice). Moim zdaniem bardzo by się przydał. Przydałyby się jego występy w klubie, przydałoby się doświadczenie z 96 meczów dla Polski, przydałoby się przesunięcie do pomocy Dudki, by usunąć stamtąd Murawskiego (sam przyznaje, że nie czuje się w pełni gotowy do gier o wielką stawkę), przydałoby się mieć w miarę bezpieczny wariant zapasowy na Słowację. Aż strach pomyśleć, co będzie, jeśli Żewłakowowi czy Dudce coś się przytrafi w sobotę.Bąk wróciłby oczywiście tylko na dwa mecze. Mecze o być albo nie być, w których ewentualne niepowodzenie - oby nie - może niemal ostatecznie odebrać nam nadzieje na mundial. 