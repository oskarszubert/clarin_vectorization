W felietonie „Mistrz do zapomnienia” opiewam tytuł Wisły Kraków powściągliwie, spoglądając nań z perspektywy kilku sezonów i utyskując na nużący styl gry „Białej Gwiazdy”, ale przy okazji wspominam o statystycznych rekordach wszech czasów, które drużyna Macieja Skorży ma szansę wkrótce pobić. Nie podałem konkretów, zaległości nadrabiam tutaj.Wiśle wystarczy odnieść zaledwie 2 zwycięstwa w ostatnich 4 kolejkach - czyli wypaść znacznie poniżej średniej z całego sezonu - by wygrać 80 proc. wszystkich meczów sezonu ligowego. Co byłoby wynikiem nieosiągalnym dla nikogo ani po wojnie, ani przed wojną, nawet dla pomnikowych postaci naszego futbolu, nawet dla Górnika Lubańskiego, Pola, Oślizły i Szołtysika, nawet dla Legii Deyny, Brychczego i Gadochy, nawet dla Widzewa Bońka, Smolarka, Młynarczyka i Żmudy. Wynikiem, do którego zbliżyły się tylko dwie drużyny. Ruch Chorzów (77 proc.) panował jednak w erze futbolowej prehistorii - ponad pół wieku temu, gdy o mistrzostwo biło się ledwie 12 klubów. Natomiast Widzew (79 proc.) w sezonie 1995/96 nie poniósł jako jedyny w historii ani jednej porażki w lidze i uzyskał 86,3 możliwych do zdobycia punktów.By pobić ten rekord - zgarnąć procentowo najwięcej punktów - Wisła może pozwolić sobie jeszcze na dwa remisy. Skończyłaby wówczas rozgrywki z 78 pkt., czyli 86,7 proc. możliwych do zdobycia.Wreszcie ostatnie wyzwanie - najpokaźniejsza przewaga nad wicemistrzem. Dziś krakowianie wyprzedzają wicelidera Lecha Poznań o 17 punktów, czyli najlepsze ligowe osiągnięcie wyrównują. To zresztą ich własny rekord, z sezonu 1998/99, w którym zdeklasowali drugi w tabeli Widzew Łódź. Teraz potrzebują powiększenia przewagi o jeden marny punkt, by się jeszcze poprawić.Nasza piłkarska kultura jest wątła, historycznych tabel nikt u nas nie pielęgnuje i nie śledzi pilnie zmian na ich szczytach, więc ogłuszającego harmidru wiślacka seria pewnie nie wywoła. Ale nagie fakty są mocne: krakowianie uzyskują na razie wyniki, jakich przed nimi nie wypracował nikt.Co z tego wynika? Czy liczby potrafią wmówić nam, że Wisła zachwyca, skoro nie zachwyca? Zostawiam was z tymi pytaniami, licząc na małą, interesującą awanturkę na forum - mistrz taki tęgi czy konkurencja słabowita?UPDATE: Jak słusznie zauważył w komentarzach Fortart, fenomenalny - i niepowtarzalny - wynik osiągnęła mistrzowska w 1921 roku Cracovia. Tego przypadku nie brałem pod uwagę, bo przed rokiem 1927 o tytuł walczono według reguł „nieligowych". Ale żeby nie było niejasności, po szczegóły odsyłam kilkadziesiąt wpisów w dół. 