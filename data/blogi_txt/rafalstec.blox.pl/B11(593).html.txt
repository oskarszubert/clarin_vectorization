Zlatan Ibrahimovic potrzebował wczoraj niespełna kwadransa, by przyłożyć drużynie Palermo hat-trickiem, co przypomniało mi o nadciągającej premierze polskiego wydania jego autobiografii. Szwedzki drągal pisze w niej, iż „musi być wściekły, żeby grać dobrze”. I tak właśnie wyglądało to w sobotnie popołudnie - ostatnio odpoczywał wskutek dyskwalifikacji, której nie udało się skrócić z trzech do dwóch kolejek Serie A, i po powrocie zareagował jak rozjuszony buhaj. Zwłaszcza pierwszą połowę, zanim ukoiły go ciosy zadane gospodarzom, miał niesamowitą - do trzech goli dołożył trzy cholernie niebezpieczne strzały; kiedy dopadał piłki, przerażeni rywale bali się doń zbliżyć; sprawiał wrażenie wrzuconego między mikrusów przedstawiciela wagi superciężkiej, który musi uważać, żeby nie połamać wszystkim gnatów. Monument. Jeśli jego klub obroni tytuł, Zlatan zdobędzie mistrzostwo kraju po raz 10. w karierze (wliczam w jego dorobek dwa triumfy z Ajaksem Amsterdam, dwa z Juventusem, trzy z Interem, jeden z Barceloną, dwa z Milanem, od 2002 roku nie wygrał ligi tylko raz). Wpadam tutaj jednak na chwilę właśnie w związku z rzeczoną autobiografią, o której już blogowałem, i to blogowałem nad wyraz pochlebnie - wcale nie dlatego, że opatrzyłem ją posłowiem. Choć bowiem, przepraszam za szczerość, za Ibrahimoviciem nie przepadałem już przed lekturą, a lektura moje odczucia tylko wzmocniła, to muszę mu oddać, że bezkompromisowa szczerość uczyniła jego opowieść naprawdę zajmującą, zwłaszcza na tle większości biografii współczesnych gwiazd futbolu. Książka ukaże się 7 marca, ale zamawiać można ją już (tutaj, wysyłka gratis), a ponieważ przyłożyłem do niej rękę jako autor kończącego ją rozdzialiku, to wpisanie na zalinkowanym zamówieniu rabatowego kodu „A_JEDNAK_SIĘ_KRĘCI” lub „a_jednak_się_kręci” da wam zniżkę. 11-procentową zniżkę, co odpowiada numerowi Ibrahimovicia na koszulce;-)﻿ 