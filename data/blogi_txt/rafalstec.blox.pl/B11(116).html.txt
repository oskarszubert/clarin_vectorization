Odetchnąłem z ulgą. Właśnie rozmawiałem z Daniele Bagnolim, jednym z najwybitniejszych siatkarskich trenerów naszych czasów i jednym z kandydatów na selekcjonera reprezentacji Polski. W przeciwieństwie do McCutcheona Włoch rzeczywiście - jak sam twierdzi - z własnej woli przysłał do PZPS coś w rodzaju oferty.Piszę „coś w rodzaju”, bo pracujący obecnie w Dynamie Moskwa Bagnoli, choć bardzo rozmowny i miły, mówi ogólnikami. - Wysłałem sygnał, że praca z waszą kadrą może mnie interesować. Dokumenty zawierają informacje o mnie oraz sztabie moich stałych współpracowników, asystencie oraz specjaliście od przygotowania fizycznego, z którymi się nie rozstaję od wielu lat. Czy jest coś jeszcze w mojej przesyłce, nie powiem, to są sprawy między mną a związkiem. W ogóle nie powiem już ani słowa. Czekam na ruch PZPS. Ofert dostajemy [Bagnoli używa liczby mnogiej, myśląc o współpracownikach - red.] z całego świata mnóstwo. I od federacji krajowych, i od klubów, w tym oczywiście klubów włoskiej Serie A.Włoch  - jedyny konkurent McCutcheona o porównywalnym dorobku - się nie przechwala. Z Półwyspu Apenińskiego dochodzą wieści, że jego powrotu chciałby Sisley Treviso, a dziennikarz moskiewskiego „Sport Ekspressu” powiedział mi przed chwilą, że Bagnoli jest także kandydatem na selekcjonera reprezentacji Rosji.Gdyby tamtejsza federacja rzeczywiście wycelowała we Włocha, szanse PZPS na jego zatrudnienie radykalnie by zmalały. Nigdy nie wiadomo, ile Rosjanie mają pieniędzy, ale jedno wiadomo na pewno - mają tyle, ile trzeba.Czy rzeczywiście zgłosił się Bagnoli młodszy, czyli Bruno Bagnoli, nie mam pojęcia. Z nim nie rozmawiałem. A niech tam, zaufam PZPS. 