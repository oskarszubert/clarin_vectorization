Wesley Sneijder nie wyszedł na drugą połowę sobotniego ligowego meczu z Brescią, bo w przerwie zemdlał. Incydent wydawał się tajemniczy, a Włosi niespecjalnie zajęli się zagadki rozwikływaniem, bo skupiali się na ogólnym pomorze w Interze Mediolan, który każdego tygodnia kosi kolejne ofiary (Rzeczonego wieczoru padł przede wszystkim Walter Samuel - zerwał więzadła w kolanie, sezon się dla niego skończył). Co się stało/dzieje ze Sneijderem, opowiedział dziś holenderskiemu „De Telegraafowi” sam piłkarz: - Pięć minut przed przerwą zacząłem się trząść i czuć ból w całym ciele. To było coś, czego nigdy wcześniej nie doświadczyłem. Zszedłem do szatni, tam zasłabłem. Byłem przerażony. Zmierzyli mi ciśnienie i tętno, na dokładniejsze badania poleciałem do Holandii. Okazało się, że mam anemię. Cały mój organizm jest zmęczony, potrzebuję mnóstwa odpoczynku. Niestety, odpoczynek jest niemożliwy, zbyt wielu mamy kontuzjowanych piłkarzy. Na dzisiejszy ligowy mecz do Lecce holenderski rozgrywający nie poleciał, wróci pewnie na niedzielny derby Mediolanu. Jego przypadek przypomina, jak potworny wysiłek nie tyle fizyczny, ile mentalny znoszą najwybitniejsi - co zazwyczaj oznacza: najbardziej eksploatowani - współcześni piłkarze. Sneijder niczego sobie nie złamał ani nie zerwał, nie doznał żadnego mechanicznego urazu. Jak sam tłumaczy po dwóch konsultacjach medycznych, jego ciało nie wytrzymało chronicznego stresu i życia w napięciu. A przecież wcale w minionym sezonie statystycznych rekordów nie bił, odpoczywać mu się zdarzało - w lidze włoskiej rozegrał tylko 24 z 38 kolejek (oprócz tego dwukrotnie wszedł z ławki rezerwowych). Sęk w tym, że Sneijder brał udział we wszystkich wyzwaniach najważniejszych. Nawet jeśli leczył drobne urazy, w kluczowych chwilach nie opuszczał kolegów nigdy. Ewentualna grubsza kontuzja, wymagająca dłuższej rehabilitacji, byłaby dla jego psychiki wręcz zbawienna. Przeżył bowiem sezon, który niemal się nie zdarza - wystąpił w finale Ligi Mistrzów, Pucharu Włoch i mistrzostw świata, do ostatniej kolejki skutecznie bił o tytuł w Serie A. Zagrał w co najmniej kilkunastu szlagierach, będąc zazwyczaj ich bohaterem lub jednym z bohaterów. Im bardziej się angażował, tym skuteczniej wypłukiwał minerały i szybciej „odkładał” w sobie zmęczenie. A jeszcze, co być może istotniejsze niż się zdaje, brał ślub. Sneijder będzie teraz ryzykował bardziej niż inni, bo choć lekarze pewnie otulą go swoją wiedzą i troską od stóp do głów, to anemii nie leczy się z dnia na dzień, a członki osłabionego organizmu są zawsze szczególnie narażone na poważny uraz. O przerwie nie w grze ma mowy, on sam jej nie chce, obiecując, że nie zostawi kolegów w potrzebie. Zdziesiątkowany Inter gra przecież byle jak, kłopoty ma i w Serie A, i w Lidze Mistrzów. Co nie zmienia mojego typu w połączonym plebiscycie FIFA i „France Football” na najlepszego gracza roku na świecie - gdybym mógł wskazać zwycięzcę, uhonorowałbym właśnie Sneijdera. Ale jego ostatnie perypetie każą mi też myśleć o grupce z Barcelony, która w nieludzkim tempie żyje od lat - wytrzymuje do ostatnich rund Ligi Mistrzów, panuje w Primera Division, dopada złota na Euro 2008 oraz mundialu. Fenomenalni atleci, zasługujący na niezmierzony podziw, ale także wywołujący podejrzenie, że w tym sezonie to już naprawdę mogą nie wygrać niczego... 