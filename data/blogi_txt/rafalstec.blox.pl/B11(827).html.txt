Uporczywie wpatrywałem się dzisiaj w Roberta Lewandowskiego, także wtedy, gdy piłka fruwała daleko od niego. Moim zdaniem się stara. Moim zdaniem długimi minutami jest cholernie sfrustrowany. Moim zdaniem niekiedy przesadza z mową ciała sugerującą, że nic mu się na boisku nie podoba (choć rozumiem, że mu się nie podoba). Moim zdaniem on, potencjalnie najważniejszy tryb w reprezentacyjnej maszynerii, wciąż wygląda w niej jak osobny, samodzielnie funkcjonujący - czy raczej: rzężący - element. Z gdańskiego wieczoru zapamiętam przede wszystkim jego zryw z pierwszej połowy. Po wielu minutach jałowego snucia się pomiędzy kompletnie znieruchomiałymi atakującymi nasz napastnik - nasz jedyny napastnik! - uciekł od pola karnego, dopadł piłki, sam zorganizował sobie szansę na gola. Nie strzelił. Znów. Gdyby nie rzuty karne w meczu z San Marino, nie strzeliłby gola od inauguracji Euro 2012. Niewiarygodna historia - mamy gracza, który zdarza nam się raz na ćwierćwiecze, gracza chłostającego Real Madryt, gracza zapraszanego przez Bayern Monachium, czyli drużynę z reputacją skończonej, bliskiej doskonałości, mamy autentyczną europejską gwiazdę, ale nie mamy pojęcia, co z nią zrobić. Jeszcze raz: Lewandowski przez całą kadencję Waldemara Fornalika nie wydusił z siebie jednej bramki zdobytej z akcji. 14 meczów. 21 godzin. 1260 minut. Gdyby napastnicy bez strzelania goli tracili poczucie sensu życia, snajper Borussii po przekroczeniu polskiej granicy powinien być natychmiast przewożony do psychiatry. Zapamiętam też z duńskiego sparingu żegnające dortmundzkiego gwiazdora gwizdy. Co nie bez znaczenia, na wszystkich, którzy schodzili po nim, spadały oklaski. W Lewandowskim lubię widzieć typ cyborgowaty, w naszym futbolu niespotykany - atletę zaprogramowanego na sukces, precyzyjnie planującego karierę, niemal wyzutego z emocji i obojętnego na zewnętrzne okoliczności. Niebawem przekonamy się, czy rzeczywiście taki jest. Był świetnym napastnikiem, teraz stał się jeszcze piłkarzem kontrowersyjnym, wywołującym mnóstwo złych emocji. I w Borussii Dortmund (z innych względów), i w reprezentacji Polski. W takich okolicznościach każda wpadka kosztuje więcej. Dźwigasz na boisku świadomość, że obserwują cię ze zdwojoną uwagą. Jesteś permanentnie podejrzany. Teraz, jak mawiają na szczytach sportu, wszystko rozegra się w głowie. Że Lewandowski dostanie pełne i kompetentne wsparcie w Dortmundzie, nie wątpię. Jak będzie w reprezentacji Polski, nie mam pojęcia.﻿ 