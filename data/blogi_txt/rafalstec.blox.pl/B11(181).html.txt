Cząstkowe teorie wyjaśniające, dlaczego żaden polski klub od 1996 roku nie wprosił się do Ligi Mistrzów, nie mają sensu, rzeczywistość odzwierciedlają tylko wszystkie razem wzięte. Nasi przegrywają, bo nie umiemy wychowywać młodych. Bo nie umiemy na czas przygotować do sezonu starych. Bo nie umiemy wynajdywać obcokrajowców, którym piłka nie pląta nóg i którym chce się grać. Bo nie widać lokalnych trenerów przyzwoitej choćby klasy europejskiej. Bo szkolenie na patałachów tłumaczymy beznadziejną infrastrukturą, choć znakomici futboliści wyrastają także tam, gdzie łatwiej znaleźć leje po bombach, niż trawiaste boiska. Bo prezesi nie umieją znaleźć trenerów zagranicznych, którzy byliby znacząco bardziej kompetentni od polskich. Bo nasi odstają od przeciwników technicznie, taktycznie, fizycznie i mentalnie. Bo liga przyzwyczaja ich, że na boisku zwycięża się bez wysiłku, bez konieczności uprawiania futbolu płynnego, pomimo niechlujstwa w najprostszych zagraniach, przy pozorowanym pressingu rywala. Bo latem wysłuchujemy, że europejskie puchary zakłócają przygotowania do sezonu, zamiast słuchać, że są szansą na sukces, stanowią inspirujące wyzwanie, dają piłkarzom frajdę. Czego przykrego nie powiemy o przedstawicielach dowolnej profesji w polskim futbolu, zabrzmi wiarygodnie. Niewiarygodnie brzmi tylko jedna popularna teza, która ma uzasadniać klęski w eliminacjach Champions League. Teza, jakoby kluby niedomagały finansowo. Maccabi Hajfa w zeszłym sezonie awansowało, choć uzbierało budżet wyraźnie skromniejszy niż budżet czołowych naszych drużyn. BATE Borysow awansowało dwa sezony temu, choć jego zasoby wystarczały u nas na bronienie się przed spadkiem z ligi. We wrześniu zadebiutuje w fazie grupowej Bursaspor, choć ośmielił się wyciągnąć nogi po mistrzostwo Turcji za śmieszne 10 mln euro. Do elity zaglądały też w niedawno równie biedne Unirea Urziceni, Cluj, Petrżalka czy Debreczyn, teraz dłużej od Lecha przetrwała - i nadal zachowuje szansę na awans - słowacka Żilina, a poznaniacy dwukrotnie ulegli reprezentantom ligi czeskiej, która oferuje graczom niższe pensje niż polska. Słowem, nasze kluby od dawna mają tyle, ile trzeba, by wskoczyć do Ligi Mistrzów. A nawet więcej. Tylko inwestują byle jak. Majątek rozpływa się w chaotycznych wybrykach transferowych (skandaliczny milion euro za Artura Sobiecha) i demoralizuje piłkarzy opłacanych hojniej niż ci zagraniczni konkurenci, z którymi nasi ligowi królewicze notorycznie przegrywają. Z wszelkich biznesowych raportów wynika, że polska liga systematycznie się wzbogaca, a z wszelkich rankingów wynika, że zarazem systematycznie marnieje sportowo. Za kilka tygodni zsunie się prawdopodobnie na 28. miejsce w europejskiej klasyfikacji UEFA. Niżej nie upadła nigdy. Polak wciąż lubi oglądać futbol, a ponieważ rozmnożył się do 38 milionów portfeli, to dobrobyt piłkarzy pozostaje niezagrożony niezależnie od umiejętności, włożonego w uprawianie sportu wysiłku, zaangażowania, wyników. Paradoksalnie obnażyła ich - oraz nimi zarządzających - reforma Michela Platiniego. Miała naszym klubom skrócić drogę do Champions League (bo chroni przed meczami z europejskimi supermocarstwami), a skompromitowała strategię obronną polegającą na lamentowaniu, że pieniędzy mało. I drogę do elity wręcz wydłużyła. Po raz drugi z rzędu mistrz Polski nie dopełznął nawet do ostatniej, decydującej rundy eliminacji. Gdyby Liga Mistrzów premiowała bezmyślne trwonienie pieniędzy, nasi byliby w eliminacjach rozstawieni. Gdyby premiowała pychę i przeświadczenie o własnej wielkości, nasi byliby z eliminacji zwolnieni. Wiosną prezes Legii chciał się ze mną zakładać, że w najbliższych pięciu sezonach polska drużyna zagra w fazie grupowej co najmniej trzykrotnie. Teraz czytaliśmy i słuchaliśmy, że wiślacy serio planują wychłostać w Krakowie Karabach Agdam czterema lub pięcioma golami. Spektakularnego triumfu żądał właściciel, piłkarze czuli się na siłach zadaniu podołać. A wiedzieli już, że Lech potrzebował rzutów karnych, by wypchnąć z pucharów inny azerski klub, według znawców tamtego rynku słabszy. To fascynujące zjawisko psychologiczne - im bardziej nasi przegrywają, tym bardziej widzą w sobie faworytów, na ludy wschodnie spoglądają z wielkopańską wyższością, niemal pogardliwie. Zbiorowy zanik zdrowego rozsądku obejmuje wszystkich, od prezesów i trenerów po piłkarzy i kibiców. Wiślackie 1:1 i 0:1 z Levadią Tallin, 1:0 i 0:1 z Interem Baku oraz 0:1 i 0:1 ze Spartą Praga tworzą serię wyników w najważniejszych rozgrywkach pucharowych, jakiej nigdy dotąd nie przeżyliśmy, tymczasem przed dzisiejszym rewanżem krakowian w Azerbejdżanie firmy bukmacherskie znów uważają za faworytów piłkarzy Henryka Kasperczaka. Paranoja. Lech był ostatnio zarządzany roztropnie, dawał nadzieję, że po zdobyciu mistrzostwa Polski nie zburzy z dnia na dzień tego, co zbudował. Niestety, jego szefowie powielili wszystkie błędy poprzedników. Oddali najlepszego gracza; zysków nie zainwestowali w drużynę i znaleźć następcy nawet nie spróbowali; o nazwiskach obserwowanych od dawna napastników zapomnieli; na rynku transferowym poruszali się opieszale, nie zdążyli z zakupami, prędko zatrudnili tylko jednego z najgorszych ostatnio piłkarzy Bundesligi, 33-letniego Wichniarka. Wreszcie trener Jacek Zieliński pozwolił, by wszyscy jego ludzie grali dziś słabiej niż umieją. Strach pomyśleć, jak skończyliby poznaniacy, gdyby nie wpadli na również przeciętnie grającą Spartę.  Kiedy po wczorajszym meczu opowiadali dyrdymały, że sędzia wypaczył wynik, Sheriff Tyraspol eliminował z Ligi Mistrzów chorwackie Dinamo Zagrzeb. To czyniący stałe postępy mistrz Mołdawii, jednego z najbiedniejszych krajów na kontynencie, opłacający 20 piłkarzy z zagranicy. Jeśli za rok wylosują go nasi czempioni, pewnie też nie będziemy mieli wątpliwości, że są faworytami. 