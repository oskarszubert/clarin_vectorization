Mistrzowie Włoch nie zdobyli najcenniejszego trofeum w klubowym futbolu od blisko półwiecza, liderzy ligi angielskiej nie zdobyli go nigdy. Gdyby w Champions League zwyciężali ci, którzy najmocniej zwycięstwa pragną, Inter i Chelsea finał miałyby zagwarantowany. W środę stoczą na San Siro wojnę o ćwierćfinał. Dla ludzi Interu Puchar Europy stał się obsesją. Piłkarzy i kibiców znużyła hegemonia w Serie A, właściciel Massimo Moratti ściga swego ojca, do którego drużyna należała w tłustych latach 60. Tymczasem w bieżącej dekadzie mediolańczycy ledwie raz dotoczyli się do półfinału. Zazwyczaj odpadają po koszmarnie słabych meczach. Piłkarze Chelsea w półfinale 2009 roku polegli po dwóch remisach z Barcą, sędziowskich kontrowersjach i golu straconym w doliczonym czasie gry; w finale 2008 roku - po remisie z Manchesterem i pudle z karnego Johna Terry'ego, który się przed strzałem pośliznął; w półfinale 2007 roku - po remisie w dwumeczu z Liverpoolem i serii jedenastek. Ani razu nie przegrali, a jednak za każdym razem przegrywali. Rozsadza ich moc, którą zwielokrotnia niebywałe poczucie krzywdy, w elicie trudno o atletów tak zranionych, wściekłych, zdeterminowanych. Choć zatem obaj rywale czują się niespełnieni, w oparciu o przeszłość faworyta wskazać łatwo. Gospodarze jesienią ledwie wygramolili się z grupy, gości na dystansie kilku minionych sezonów wolno uznać wręcz za najlepszą drużynę rozgrywek. W dodatku angielskie kluby prześladują włoskie, mediolańczyków przed rokiem wyeliminował Manchester Utd, a przed dwoma laty - Liverpool. Wyspiarze w tym czwórmeczu nie stracili ani jednego gola. Inter wyewoluował w drużynę niezłomną i imponującą wolą walki, José Mourinho przeniósł na piłkarzy swoją charyzmę, a ci na przeciwności losu reagują jeszcze większą determinacją w parciu po sukces. W sobotę nie zdeprymowały ich dwie czerwone kartki, obronili remis z silną Sampdorią, byli nawet bliscy wygranej. Portugalski trener zareagował na tarapaty brawurowo - zostawił na murawie obu napastników, a kiedy po przerwie zdjął Milito, to zastąpił go również snajper - Pandev. To było posunięcie mistrzowskie psychologicznie, Mourinho wykrzyczał rywalom w twarz, że mimo sporych strat w ludziach nadal gra o pełną pulę. Cały sezon przebiega podobnie - nerazzuri zwyciężają, choć często pierwsi tracą bramkę, zdają się być w beznadziejnej opresji, strzelają mnóstwo rozstrzygających goli w ostatnich sekundach. Choć jednak Mourinho trafił z transferami - jako przywódca obrony sprawdza się Lucio, jako lider drugiej linii Sneijder, w ataku szaleją Milito i Pandev - to Inter zachwyca tylko incydentalnie. W trzech ostatnich kolejkach ligi remisował, gdyby sporządzić tabelę rundy rewanżowej Serie A, tłukłby się nieopodal jej środka. Mocą przytłacza jednak w najważniejsze wieczory - w derbach dwukrotnie zdmuchnął Milan z murawy. Wspomniany mecz z Sampdorią zakończył się tradycyjną awanturą. Wściekły Mourinho potrząsał do kamer skrzyżowanymi nadgarstkami, a ponieważ jak zwykle ukarał Włochów ciszą prasową, gest tłumaczyli inni - ponoć miał oznaczać, że trzeba go aresztować, by powalić Inter. A sędziego trener w przerwie pytał, czy myśli o swoich dzieciach, które patrzą, co - on, arbiter - wyprawia. Kajdanek nie było, na Portugalczyka znów nałożono grzywnę oraz dyskwalifikację, tym razem na trzy kolejki. Zawieszono też działacza oraz piłkarzy - Samuela, Cordobę, Muntariego i Cambiasso. Sobota nie była odstępstwem od normy, Mourinho uporczywie powtarza tezy o spisku, trzyma się polityki oblężonej twierdzy, toczy wojnę z całym światem. Na wojnę zanosi się także tym razem. Mediolańczycy grają bardzo twardo, na granicy brutalności, choć akurat tego wieczoru powinni uważać - każdego obrońcę (Maicona, Lucio, Samuela, Zanettiego) żółta kartka wyeliminuje z rewanżu. Londyńczycy też nie odpuszczą. I oni lubią wdawać się w bitwy, ich pola karnego chroni wojownik John Terry, w polu karnym przeciwnika wyczerpującą fizyczną walkę toczy Didier Drogba - wytrzymać tę szarpaninę to wyzwanie dla każdego defensora na świecie, w napastniku Wybrzeża Kości Słoniowej krytycy widzą bardziej umiejącego kopać piłkę zapaśnika niż wybitnego futbolistę. Nawiasem mówiąc, z wielkich chłopów składa się niemal cała londyńska jedenastka, od Cecha, przez Mikela i Ballacka, po Anelkę. To jednak twarz Drogby - Drogby, który rozjuszony sędziowskimi błędami po meczu z Barceloną wrzeszczy do kamery o „pier... hańbie” - ma w tym sezonie drużyna Chelsea. W obu szatniach szybciej natrafimy zresztą na pragmatycznych, nieprzebierających w środkach na drodze do celu twardzieli niż artystów, których w euforię wpędza subtelne trącenie piłki piętą. Carlo Ancelotti boryka się z istotnymi lukami w kadrze, do Mediolanu nie zabrał A. Cole'a, Essiena, Deco, Bosingwy, Ferreiry i Żirkowa. Mediolańczyków (leczy się Chivu) wystraszył wtorkowy wypadek Julio Cesara - bramkarz rozbił Lamborghini i się poturbował, ale chce zagrać za wszelką cenę. Raczej zdoła, dziś trenował. Bez wyeliminowania Chelsea sezon znów będzie dla niego i kolegów rozczarowaniem, choć znany z efektownych tańców radości Mourinho obiecał, że przesadnego entuzjazmu po ewentualnym zwycięstwie jako były trener londyńczyków nie okaże, za bardzo czuje się z nimi emocjonalnie związany. Ale najpierw musi mieć powody, by oszaleć ze szczęścia. Jeśli będzie miał, w Interze poczują, że nastała nowa era. 