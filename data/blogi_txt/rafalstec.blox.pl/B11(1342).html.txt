Real został właśnie liderem, choć w stolicy Hiszpanii trwa tradycyjny, permanentny stan wyjątkowy, prasa ze sto razy ogłaszała katastrofę, kibice wypędzali chusteczkami trenera i w ogóle słychać stamtąd głównie o kryzysie. Real został liderem, choć w przeciwieństwie do Barcelony mierzył się już z czającymi się za tandemem faworytów Sevillą i Deportivo La Coruna. Real został liderem czołowej ligi w Europie, choć trener Pellegrini wciąż skleja piłkarzy w zwartą grupę, zawzięcie zarazem manipulując składem. Real został liderem czołowej ligi w Europie, choć zazwyczaj zostawia po sobie wrażenie słabe lub średnie. Ów słaby lub średni Real wyprzedził Barcelonę, choć Barcelona słusznie uchodzi za drużynę zjawiskową, być może najwspanialszą na świecie w XXI wieku. Real wyprzedził Barcelonę, choć ci, którzy mieli go odmienić, albo się tygodniami leczą (Cristiano Ronaldo), albo zbyt często zawodzą - Benzema, Arbeloa i Kaka w dzisiejszym meczu z Racingiem Santander w żadnym razie się nie wyróżniali. Real napędza doskonała gra zatrudnionych w nim od dawna Higuaina tudzież Lassa Diarry (dzisiaj odpoczywał), choć Florentino Perez zapłacił latem ćwierć miliarda na globalne megagwiazdy. Hmm, niczego sobie kryzys. Barcelona drepcze coraz wolniej. Zatraciła umiejętność wygrywania na wyjazdach (przed chwilą zremisowała w Bilbao), gubi punkty i w Primera Division, i w Lidze Mistrzów. We wtorek czeka ją potwornie trudne wyzwanie, bo na Camp Nou przylatuje Inter Mediolan. A za tydzień przyjeżdża Real. Oczywiście przyduszony kryzysem. I przeczuwam, że nawet zdobycie tytułu Realu nie uratuje. Że nazajutrz po zdobyciu tytułu też wybuchnie kryzys. 