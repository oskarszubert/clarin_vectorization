Wnikliwie analizować hiszpańskiego klasyka nie ma sensu, a suchy wynik nie oddaje prawdy o wieczorze, podczas którego Real Madryt nie tyle znokautował Barcelonę, co ją wychłostał. Całą - zrezygnowanych piłkarzy i trenera, zrozpaczonych kibiców, rozhisteryzowaną katalońską prasę. Ludzie pchani entuzjazmem i euforią po zdobyciu mistrzostwa Hiszpanii zagrali ze skazańcami świadomymi, że jako grupa zaraz przestaną istnieć.Ich fiasko sklasyfikowano już wiele tygodni temu: przeładowana megagwiazdami Barca poniosła ponoć tę samą klęskę, która wpędziła niedawno w najgłębszy od pół wieku kryzys Real. Real ery galaktycznej, w zamiarze twórców mający wyczarować na boisku tytuł drużyny wszech czasów.To diagnoza nietrafna. „Królewscy” popełnili strategiczny błąd, kilku zaledwie wybitnych graczy otaczając niedoświadczoną młodzieżą (słynna koncepcja „Zidanes y Pavones”), lekkomyślnie pozbywając się wartościowych, lecz mniej spektakularnych graczy (Makelele, Cambiasso), oraz zakłócając równowagę między defensywą i ofensywą. Barcelońskiego krachu nie wyjaśnimy samobójczym planem. Decydenci z Camp Nou prowadzili wręcz perfekcyjną politykę personalną, importując niemal wyłącznie piłkarzy doskonałych, dopieszczając każdą formację, nigdy nie przepłacając. Wydawało się, że tradycyjnie imponujący atak podeprą potencjalnie najszczelniejszą w dziejach klubu obroną, że zgromadzili kadrę zbyt wszechstronną, by zagrażały jej jakiekolwiek epidemie kontuzji.Pewnie nigdy nie odkryjemy, dlaczego się nie udało. Nie wyjaśnią wszystkiego ani z detalami relacjonowane ostatnio całonocne balangi Ronaldinho, ani odejście świetnego trenerskiego asystenta Henka Ten Cate (niebawem znów czeka go finał Ligi Mistrzów, tym razem z Chelsea), ani humory wiecznie wywołującego kontrowersje Eto'o, ani urazy nękające fenomenalnego Messiego. Casus Realu podsuwał oczywiste odpowiedzi, casus Barcelony oferuje wyłącznie trudne pytania. Bo kto zbada, na ile zmierzch supersnajpera Henry'ego wynikał ze względów sportowych (nie czuł się dobrze na lewym skrzydle), a na ile zwyczajnie ludzkich (rozwód i tęsknota za pozostawioną w Londynie córką)?Na zdezorientowanego wygląda i Frank Rijkaard. Realizator hiszpańskiej transmisji z sadystycznym uporem przypominał we wtorek przejmujący moment, w którym trener Barcy przez kilkanaście sekund smętnie wbija wzrok w trawę, w ogóle nie patrząc na grę. Może rozstrząsał, jak to możliwe, że wszystkie nieszczęścia spadają na niego dopiero dziś, choć z zespołem wyposażonym w ciut mniej w talentu zdołał wygrać dwa lata temu Ligę Mistrzów?PS Nawiasem mówiąc, kompletnie nie rozumiem awantury wokół szpaleru, którym zgodnie z tradycją piłkarze Barcelony powinni uhonorować nowego mistrza Hiszpanii - jako jego pierwsi po zdobyciu tytułu przeciwnicy. Traf skazał w tym roku Katalończyków na złożenie hołdu najważniejszemu rywalowi, więc co rusz czytałem, że najedzą się wstydu, ba, że zostaną poniżeni. Czytałem i nie chciało mi się wierzyć, by piłkarze mieli aż taki problem z pogratulowaniem ligowym kolegom, by Eto'o i Deco z premedytacją zebrali w poprzednim meczu po żółtej kartce, która zdyskwalifikowała ich z wczorajszego szlagieru. Wyczuwam - chcę wyczuwać - tu raczej prymitywne zatruwanie atmosfery przez katalońskie media, wyzwalające w fanach najniższy sort towarzyszących sportowi emocji. Bo cóż jest upokarzającego w docenieniu klasy przeciwnika? Czy Xavi lub Puyol naprawdę psychicznie cierpią na myśl o brawach dla swoich kumpli z reprezentacji - Ikera Casillasa i Sergio Ramosa? Czy Messi nie zniesie wyklaskania kilku braw swojemu rodakowi Gago? Skompromitować to się mogli piłkarze dopiero podczas gry... 