Chodzę po Bazylei i dochodzę do wniosku, że mistrzostwa Europy nie odbędą się w Szwajcarii, ale wszędzie. I tracę orientację: kim jest właściwie Szwajcar?Już na lotnisku, gdy czekam na bagaż, namalowane na ścianach strzałki kierują mnie do trzech różnych krajów - mogę wytaszczyć walizkę do Francji, Niemiec albo Szwajcarii. Wychodzę na ulicę i choć wiem, że mają tutaj cztery języki urzędowe, to czuję lekkie zaskoczenie, że w mieście na północnej granicy kraju mnóstwo ludzi wokół mnie rozmawia akurat po włosku. Pytam tubylców, na przedstawicieli ilu narodowości mogę natknąć się w tych okolicach, i słyszę, że wokół Bazylei będzie ich ze 150. Zaglądam do zachwalającego urodę regionu biuletynu i widzę liczbę jeszcze bardziej imponującą - 166 narodowości.Informację, że co piąty mieszkaniec Szwajcarii to obcokrajowiec, a zasymilowanych imigrantów żyje tutaj jeszcze więcej, przyjmuję już spokojnie. Ale postanawiam sprawdzić kadrę na Euro 2008 - kto właściwie dla gospodarzy kopie piłkę?Jedno dziecko pokręconych losów współczesnej Europy znałem już wcześniej. Prawdoskrzydłowy Valon Behrami urodził się w kosowskiej Mitrovicy, rodzice - Albańczycy, emigrowali z powodu wojny. Wychowywał się we włoskojęzycznym regionie Szwajcarii i otrzymał obywatelstwo nowej ojczyzny. Kiedyś mówił, że jak tylko będzie to możliwe, chciałby występować w reprezentacji Kosowa, państwa wówczas nieistniejącego, a od niedawna niepodległego.Uchodźcą wojennym jest też Eldin Jakupović urodzony w Bośni i Hercegowinie. Zdążył nawet wystąpić w dwóch meczach swojej ojczystej młodzieżówki, ale kiedy dostał powołanie do dorosłej reprezentacji, odmówił. Właśnie dlatego, że regulamin zabroniłby mu później grać dla Szwajcarii.Gelson Fernandes przyjechał do Europy z Zielonego Przylądka. Johan Vonlanthen urodził się w Kolumbii, dla Szwajcarii gra dzięki paszportowi ojczyma. Johan Djorou jako 1,5-roczny chłopczyk opuścił Abidżan - jego oboje rodzice pochodzą z Wybrzeża Kości Słoniowej, ale adoptowała go pierwsza żona ojca, Szwajcarka. Typowany na gwiazdę przyszłości 19-letni Eren Derdiyok mógłby również reprezentować Turcję, a gdyby się zdecydował, na koszulce nie miałby nazwiska „Derdiyok”, lecz imię „Eren”. Identyczną alternatywę mieli dwaj inni synowie tureckich imigrantów - Hakan Yakin oraz Gokhan Imler.Najbogatszy wybór, gdyby nie podobało mu się w Szwajcarii, trafił się Philippe'owi Senderosowi - dzięki hiszpańskiemu ojcu i serbskiej matce. Z Półwyspu Iberyjskiego pochodzą też rodzice Ricardo Cabanasa, a korzenie włoskie mają - również zawdzięczają je obojgu rodzicom - bramkarz Diego Benaglio oraz najbardziej kreatywny rozgrywający Tranquillo Barnetta.Aż dziwne, że całym tym multietnicznym tyglem kieruje rodowity Szwajcar (istnieje coś takiego?), który swój kraj reprezentował także jako piłkarz. Jednak jego przypadek szybko się raczej nie powtórzy. Poprzednikami Kobiego Kuhna byli - począwszy od 1989 roku - Niemiec, Anglik, Portugalczyk, Austriak, Francuz oraz Argentyńczyk. Następcą zostanie latem Niemiec Ottmar Hitzfeld.Wszystko to dzieje się w czasach, gdy światową piłką nożną rządzi prezes FIFA Sepp Blatter, który wymyślił sobie niedawno, że nawet kluby zmusi do ograniczenia liczby obcokrajowców. Będzie mu trudno tę ideę przeforsować, bo prawdopodobnie gwałci unijne prawo, ale jedno pytanie zachowuje aktualność: czy ten Blatter ze swoją szaleńczą wizją aby na pewno jest Szwajcarem? 