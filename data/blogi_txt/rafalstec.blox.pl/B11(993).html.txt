Czuję się trochę niezręcznie, bo realizację mojej wizji uniemożliwiłoby - jeśli spojrzeć na wyliczenia Michała Szadkowskiego - zwycięstwo Polaków w Serbii, ale co tam, nie takie zwycięskie remisy jakoś znosiliśmy. Wyznaję szczerze: chciałbym zobaczyć naszych piłkarzy w czwartym, teoretycznie najsłabszym koszyku. Słówko „teoretycznie” jest tutaj absolutnie kluczowe, bowiem rozstawienie przed losowaniem grup Euro 2008 będzie chyba najosobliwsze w historii, nie mając nic wspólnego z hierarchią na kontynencie:Koszyk 1: Austria, Szwajcaria, Grecja, Holandia;Koszyk 2: Chorwacja, Niemcy, Włochy, Czechy;Koszyk 3: Anglia, Portugalia, Szwecja, Rumunia;Koszyk 4: Polska, Hiszpania, Francja, Turcja.I co wy na to? Duet organizatorów oraz sensacyjne złoto Grecji na poprzednich ME sprawia, że koszyk pierwszy wygląda na najsłabszy. Ja takiego cudactwa nie pamiętam.Spośród kwartetu rozstawionych bez wahania wybrałbym Austrię. Gospodarze sami wiedzą, że ich reprezentacja ledwie zipie. Niedawno ruszyła internetowa kampania wzywająca federację do wycofania się z mistrzostw, by oszczędzić narodowi wstydu. Austriacy zajmują 85. miejsce w rankingu FIFA, przez rok wygrali ledwie jeden sparing, nie umieli zlać nawet Malty. Popadli w najgłębszy kryzys od trzech dekad. Tego przeciwnika  życzę Polakom, by stosunkowo spokojnie oczekiwać zwycięstwa.Z drugiego koszyka biorę Niemców lub Włochów. To byłyby szlagiery, które rozpalają cały kraj, a kryteriów czysto sportowych tym razem pod uwagę nie biorę,  bo uważam, że każda drużyna z tego zestawu byłaby bezwzględnym faworytem meczu z Polską. Wybieram więc emocje starcia z sąsiadami lub aktualnymi mistrzami świata. Na triumf - przepraszam, że jestem słabej wiary - nie liczę, zakładając jednak, że ewentualna porażka nie przekreśliłaby szans na wyjście z grupy.Wreszcie koszyk trzeci. I znów nie waham się ani sekundy. Portugalia. Jakoś polubiłem te mecze… Narodziłby się nam taki mały klasyk, a ludzie Beenhakkera już dwukrotnie zdążyli nauczyć moresu ronaldowatych elegancików i makiawelicznego spryciarza Scolariego. Nauczyliby po raz trzeci, w najgorszym razie wymordowując zwycięski remis. Zapomnijcie o beznadziei z Belgią, prawdę o naszej reprezentacji mówi również ten wspominkowy filmik: 