Wczoraj obejrzeliśmy znakomite mecze - Juventusu z Romą i chyba najlepszy dotąd w sezonie Barcelony z Villarrealem - ale weekendową kulminację przeżyjemy dopiero wieczorem. O Derby della Madonnina zazwyczaj bloguję intensywnie przez kilkanaście godzin, teraz z braku czasu zmieniam formułę - daję dłuższy kawałek (zmodyfikowaną, uaktualnioną zapowiedź z „Gazety”), potem będę ewentualnie dorzucał drobiazgi w chwilach wolniejszych od redakcyjnej zawieruchy. 11.52. Mediolan, czyli jedyne miasto z dwoma zwycięzcami Ligi Mistrzów, stanął na głowie. Według wielu ekspertów za faworyta niedzielnych derbów nie uchodzi tym razem broniący tytułu Inter, lecz Milan. Sytuacja jest niezwykła, żyjemy bowiem w czasach absolutnego panowania Interu. Drużyny mierzącej w szósty tytuł mistrzowski z rzędu - serię, której nie miał w Serie A nikt. I drużyny, która jako pierwsza włoska zdobyła tzw. potrójną koronę - wzięła dwa trofea krajowe oraz najcenniejszy na kontynencie Puchar Europy. Tymczasem Milan stopniowo podupadał. I w hierarchii międzynarodowej, i w kraju, gdzie od pięciu lat nie umie wybić się nad najniższy stopień podium. Nie tylko nie inwestuje we wschodzące gwiazdy, ale jeszcze pozbywa się gwiazd lśniących pełnym blaskiem (Kaka, Szewczenko), a kadrę uzupełnia głównie graczami renomowanymi, lecz wypalonymi (Ronaldinho, Zambrotta) lub niechcianymi u konkurencji (Robinho, Ibrahimović, Mancini). Innym pozyskiwanym nie wystarcza umiejętności bądź charyzmy, by wejść do podstawowej jedenastki (Flamini, Boateng, Senderos, Gourcuff, Gilardino, Huntelaar etc), ewentualnie swoją obecnością w jedenastce szokują rozpieszczonych lepszymi czasami fanów (Antonini). Przewaga Interu nad lokalnym rywalem ostatnio stale rosła, aż w minionym sezonie osiągnęła rozmiar otchłani. Milan przegrał 0:4 i 0:2, w dwumeczu wypracowując najgorszy bilans od stu lat. Ale ostatnio Inter się krztusi. Z każdą kolejką mocniej. Piłkarze stracili onieśmielającą rywali pewność siebie, twardość i konsekwencję, strzelają ledwie gola na mecz. Co rusz powalają ich urazy, trwa debata, czy płacą za wyczerpujący miniony sezon, czy za szkodliwe metody treningowe Beniteza, czy tylko za metod treningowych nagłą zmianę. Wszyscy zgadzają się w jednym - Massimo Moratti popełnił błąd, nie wydając latem pieniędzy na transfery. Do nasyconej sukcesem szatni nie wprowadził nikogo, kto mógłby dać drużynie nowy impuls. I permanentnie zdziesiątkowani nerazzuri spadli na czwarte miejsce w tabeli. Dziś zagrają bez kluczowych obrońców Maicona oraz Samuela i kilku pomocników (Motty, Muntariego i Marigi). Stanković ledwie się wyleczył, kontuzjowani Cambiasso i Julio Cesar walczą z czasem, Sneijder poświęci się wbrew zaleceniom lekarzy, którzy zdiagnozowali u niego totalne wyczerpanie psychofizyczne. Na wyczerpanych - i zniechęconych - wyglądają w Interze wszyscy, wyjąwszy Eto'o, uszczęśliwionego powrotem do roli napastnika po sezonie harówki w defensywie na lewym skrzydle. I jeśli przegrają derby, grozi im naprawdę głęboka depresja. Traciliby wówczas do sąsiadów z San Siro sześć punktów, co jeszcze kilka tygodni temu wydawało się nie do pomyślenia. Milan natomiast został samotnym liderem Serie A po raz pierwszy od listopada 2008 r. Piłkarze kierowani przez żółtodzioba Massimiliano Allegriego rzadko zachwycają, wciąż szukają taktyki odpowiedniej dla ich predyspozycji, nie umieją grać zespołowo. Zwyciężają głównie dzięki solowym eksplozjom talentu swoich gwiazd. I w kluczowych meczach nadal wracają do nieśmiertelnych weteranów - jeśli podstawowej jedenastki dochrapują się Flamini oraz Boateng, to dostajemy sygnał, że trzydziestolatkowie odpoczywają przed najważniejszymi wyzwaniami. I rzucić rękawicę Interowi mają właśnie Gattuso (32), Ambrosini (33), Pirlo (31 lat) i Seedorf (34), przed którymi biegać będą Ibrahimović i Robinho. Nie zagrają natomiast ani 37-letni Inzaghi (zerwał więzadła, dla niego sezon się już skończył), ani młodziutki, lecz zmagający się z mnóstwem drobnych urazów Pato. Ten ostatni zyskuje powoli opinię sportowca ze szkła, tym razem czeka go przerwa co najmniej sześciotygodniowa, więc mediolańczycy zasadzają się na kolejnego gracza gdzie indziej odrzuconego - planują za okazyjną cenę przejąć od Realu Karima Benzemę, którego Mourinho uznał za niereformowalnego leniucha. A dziś jedynym ofensywnym rezerwowym będzie Ronaldinho - coraz bardziej nieruchawy, zrezygnowany, chyba myślący o przedemerytalnej wyprawie do USA. Najnowszy Milan tworzą indywidualiści, którzy nie umieją nie wywoływać kontrowersji - a to pokłócą się na treningu, a to skrytykują publicznie kolegów, czasem uszczypną też werbalnie trenera. W LM nikt im sukcesu nie wróży, w kraju coraz częściej nazywa się ich głównymi faworytami rozgrywek. Także dlatego, że choć wyglądają na ewidentnie słabszych w meczach z mocnymi przeciwnikami, to regularnie pokonują średniaków.  Słowem, z Interem z minionego sezonu Milan w wersji najnowszej, po retuszu, też prawdopodobnie nie miałby szans. Tyle że tamtego Interu, odkąd osierocił go trener Mourinho, już nie ma. ... 14.35. Wieści z listy akredytowanych: na derby przylatuje Mario Balotelli. W zeszłym roku grał dla Interu, dziś będzie kibicował Milanowi;-) Myślicie, że zagra w tym ostatnim klubie już za rok, czy jednak nieco później? 15.25. Balotelli usiądzie na trybunach, więc uwagę skupia inny uciekinier z Interu - Ibrahimović. Pojedynek giganta, który umie kopać pięknie i z wysoko podniesioną nogą (w czwartek dostał w prezencie czarny pas od mistrzów taekwondo), z innym dryblasem Marco Materazzim ma być kluczowym dla przebiegu wieczoru. Obecność tego ostatniego uświadamia skalę kłopotów kadrowych dzisiejszych „gospodarzy” - 37-letni włoski obrońca zagra w hicie nad hitami, choć w tym sezonie nie zajrzał na boisko ani na sekundę... Wesprzeć mają go kibice, obiecujący specjalne potraktowanie Ibrahimovicia. Szwed utrzymuje, że przeraźliwe gwizdy tylko go ucieszą, bo wyzwolą całą drzemiącą w nim energię. 16.40. Jeszcze o przypadku Pato: 21-letni napastnik, któremu wróżono karierę na miarę Złotej Piłki, w zeszłym sezonie bez końca leczył udo prawe, w tym sezonie co rusz nie wytrzymuje mu lewe. Staje się pacjentem chronicznym i z trudem wracającym do zdrowia - nęka go lęk, że następnym ostrym zrywem wyrządzi sobie krzywdę. Dlatego jeśli teraz odpoczynku będzie potrzebował Ibrahimovic, ze środka ataku Milanu będzie ziała czarna dziura. Robinho to raczej skrzydłowy, nowicjusz Oduamadi też, Dominic Adiyiah został wypożyczony do Regginy... 18.07. Gdybym miał stawiać hipotezy: głównym problemem Interu nie są ani kontuzje, ani wycieńczenie poprzednim sezonem, ani nasycenie sukcesem, ani taktyczne wybory Beniteza. Stawiałbym na poczucie bycia porzuconym przez Mourinho - trenera niekoniecznie najwybitniejszego, ale budującego niesamowicie silne więzi z piłkarzami, którzy innego pokochać nie umieją i trudno im się nawet skupić na tym, co następca mówi. Cierpieli na ten syndrom piłkarze i w Porto, i w Chelsea. Ale i tak przyznałbym gospodarzom, w przeciwieństwie do większości komentatorów, co najmniej 50 proc. szans na sukces. Wciąż mam w oczach napastników i pomocników Milanu zbyt leniwych, by rzucać się na rywali po utracie piłki. A bez tego pobić Inter będzie trudno. 20.07. Są składy. Julio Cesar jednak nie wydobrzał, Pirlo też nie. Na San Siro rzeczywiście wszystko staje na głowie - oto Inter wystawia w derbach więcej trzydziestolatków i w ogóle jedenastkę o wyższej (31,09) średniej wieku niż jedenastka Milanu (30). Inter: Castellazzi (35) - Cordoba (34), Lucio (32), Materazzi (37), Chivu (30) - Zanetti (37), Stankovic (32), Obi (19), - Sneijder (26) - Milito (31), Eto’o (29). Milan: Abbiati (33) - Abate (24), Nesta (34), Thiago Silva (26), Zambrotta (33) - Gattuso (32), Flamini (26), Ambrosini (33) - Seedorf (34), Robinho (26) - Ibrahimovic (29). 20.52. Ależ błąd Materazziego! Faulował Ibrahimovicia, choć sytuacja nie była krytyczna, miał wsparcie Lucio... Zgodnie z przewidywaniami o wyniku decyduje na razie pojedynek dwóch lubiących chuliganić dryblasów - rzut karny, Zlatan rąbie z całej siły, 1:0 dla Milanu. 21.22. Benitezowych obciążeń nie wytrzymał nawet nastoletni Obi? Kolejny mięśniowy uraz w Interze, zmienia go inny młodzieniec - zdolny, lecz wiotki Coutinho. Przynajmniej w ofensywie Interowi przybyło... 21.34. Do przerwy 0:1. Szokujące, jak Inter - wiosną nieustraszony - nagle wyblakł. Przez pół godziny z okładem bez siły, bez idei, bez wściekłej reakcji na straconego gola. Znów przypominał tamtą drużynę sprzed ery Mourinho, która w wielkich wyzwaniach Ligi Mistrzów pokornie czekała na wyrok. Dopiero w końcówce się ocknął. Milan w pełni usatysfakcjonowany, kiedy może, maksymalnie wydłuża przetrzymywanie piłki w środku pola. 22.14. Derby brzydną z minuty na minutę. Czerwona kartka dla Abate zasłużona (mimo, że prowokował rywal), przed przerwą być może zasłużył na nią też Gattuso, na granicy wykluczenia balansował nacierający korkami w Materazziego Ibrahimovic. No i uraz goni uraz. Rzadko zdarzają się mecze z czterema zmianami przed 60. minutą... 22.40. Inter oblegał, ale defensywa Milanu czujna, pancerna, imponująca jak rzadko. Napastnik klasy Eto'o nie oddał strzału! Uderzał właściwie tylko Sneijder - z dystansu. 1:0 dla gości, którzy utrzymują pozycję lidera, a przewagę nad lokalnymi rywalami rozciągają do sześciu punktów. Inter w coraz większych opałach, ale... do blogowania wrócę niebawem, najpierw szybko wstukam relacyjkę do "Gazety". 23.12. Odszedł niepokonany od 2002 r. na własnym boisku Mourinho, to i passa Interu się skończyła - bez porażki wytrzymał 46 meczów u siebie. Jeśli napisałem, że jest w coraz większych opałach, to nie tylko ze względu na pozycję w tabeli - nastroje raczej się nie poprawią, rannych (czyli niedysponowanych) wciąż przybywa, a w Serie A łatwych meczów ubywa. Za tydzień bezzębni ostatnio nerazzuri wyjeżdżają do Chievo, które nie wygrywa, ale i broni znakomicie - w minionych czterech kolejkach rywale wbili im zaledwie jednego gola... 23.27. Milanem wciąż zachwycić się nie umiem. Doceniam zaciekłość i ofiarność w walce, nie widzę ofensywnej jakości. Z przodu lider tylko Zlatanem stoi (dziś tylko on nie angażował się w obronę), jego pozycja w tabeli to wciąż przede wszystkim dowód słabości konkurencji. A teraz trzeba żyć bez Inzaghiego i Pato... Może scudetto wreszcie opuści północ Włoch?  23.12. Odszedł niepokonany od 2002 r. na własnym boisku Mourinho, to i passa Interu się skończyła - bez porażki wytrzymał 46 meczów u siebie. Jeśli napisałem, że jest w coraz większych opałach, to nie tylko ze względu na pozycję w tabeli - nastroje raczej się nie poprawią, rannych (czyli niedysponowanych) wciąż przybywa, a w Serie A łatwych meczów ubywa. Za tydzień bezzębni ostatnio nerazzuri wyjeżdżają do Chievo, które nie wygrywa, ale i broni znakomicie - w minionych czterech kolejkach rywale wbili im zaledwie jednego gola... 