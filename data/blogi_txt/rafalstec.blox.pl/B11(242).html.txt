Jak Chelsea mściła się za klęskę w Neapolu, nie widziałem, przebywam akurat w krainie Basków, w której telewizory dały mi tylko mecz Realu Madryt, zresztą bardzo tutaj nielubianego. Przecierpiałem, to sobie chociaż dwuakapitowo i trochę ryzykancko, opierając się wyłącznie na relacjach internetowych, zabloguję. Zabloguję o drużynie, która trenera przy boisku nie potrzebuje - może wręcz trener jej przeszkadza? - bo trenerów od lat ma na boisku. Aż trzech. Grających. W sezonie 2007/2008 właściciel londyńskiego klubu Roman Abramowicz zeźlił się na pewnego portugalskiego fachowca. Zeźlił się, Jose Mourinho wylał, na jego następcę pasował niejakiego Avrama Granta, nie tylko przeze mnie nazywanego Panem Nikt. Grający trenerzy - John Terry, Frank Lampard, Didier Drogba - wzięli sprawy w swoje ręce i zaprowadzili Chelsea do największego sukcesu w Lidze Mistrzów, czyli samego finału. W trwającym właśnie sezonie 2011/2012 Abramowicz znów zeźlił się na pewnego portugalskiego fachowca. Zeźlił się, Andre Villasa-Boasa wylał, na jego następcę pasował Roberto di Matteo, w swoim nowym fachu też zaslugującego na tytuł Pana Nikt. Dziś grający trenerzy - Terry, Lampard, Drogba - znów wzięli sprawy w swoje ręce. Władowali neapolitańczykom po golu, zaprowadzili Chelsea do dogrywki, a w dogrywce do ćwierćfinału. Będzie powtórka z największego sukcesu? Sporo zależy od losowania (rozstawień w Lidze Mistrzów nie ma), a jeśli sądzić po indywidualnych umiejętnościach, to londyńczycy dysponują imponującym melanżem najbardziej niespełnionych największych (wymienieni piękni trzydziestoletni plus Cech, Cole, Essien) ze wspaniale utalentowanymi wśród znacznie młodszych (David Luiz, Ramires, Mata, Sturridge, przypadek Torresa uczcijmy minutą ciszy). No i członkowie trenerskiej trójcy nabrali doświadczenia:﻿ 