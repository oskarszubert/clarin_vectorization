Trener Arsenalu nie powiedział wprost: zbłądziłem. Ogłosił tylko, że w Pucharze Anglii nie będzie ryzykował z wystawianiem gołowąsów, bowiem po trzech sezonach bez trofeum wreszcie chciałby jakieś zdobyć. Dotychczas Arsene Wenger, uparcie stawiający na piłkarzy nieprzyzwoicie wręcz młodych, nasilającą się krytykę odpierał powtarzaniem tezy, że meczów nie wygrywa się dzięki metryce, lecz inteligencji.- Planuję wystawiać „normalną drużynę” - obiecał Francuz po odpadnięciu z Pucharu Ligi Angielskiej. Porażkę z drugoligowym Burnley poniosła w środę zgraja dzieciaków o średniej wieku 19,86 lat, a z ławki oglądali ją rezerwowi (niewykorzystani) jeszcze młodsi - dokładną datę urodzenia Emmanuela Frimponga w ogóle trudno ustalić, bo chłopak ledwie wylazł ze szkółki Arsenalu.Wenger nie tylko gada. Właśnie po raz drugi z rzędu nie wystawił w lidze angielskiej ani jednego nastolatka. Ba, większość jego konkurentów, którzy rozgrywali dzisiaj mecz, miała w drużynie młodszych od najmłodszego w Arsenalu Denilsona (16 lutego skończy 21 lat): Manchester United zmieścił Rafaela da Silvę, Liverpool - Emiliano Insuę, Bolton - Fabrice'a Muambę, Blackburn - Keitha Treacy'ego, Wigan - Lee Cattermole'a, Manchester City - Cheda Evansa, Middlesborough - Seba Hinesa etc.Zwróciłem uwagę na nieobecność nastolatków, bo przed minioną niedzielą trener londyńczyków wystawiał jakiegoś zawsze - w każdym, co do jednego, meczu bieżącego sezonu, bez względu na rozgrywki. Zazwyczaj nie było ich wielu (najczęściej oglądaliśmy kontuzjowanego dziś Walcotta, Velę i Ramseya), ale byli. Zabrakło ich dopiero w starciach z Chelsea oraz Wigan. Oba mecze Arsenal wygrał, na czym oczywiście nie zamierzać budować żadnych teorii. W przeciwieństwie do Wengera wierzę w jego własne słowa, że metryka nie ma znaczenia - bez nastolatków też da się zwyciężać:-) 