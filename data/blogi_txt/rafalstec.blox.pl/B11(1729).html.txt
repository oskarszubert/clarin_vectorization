Każdy kibic już chyba postękał, jak trudno będzie przygotowywać reprezentację na Euro 2012 w sparingach i wyszukiwać godnych rywali. Selekcjoner też to wie. Potęgom trzeba za towarzyskie kopanie słono płacić, europejscy konkurenci będą w terminach FIFA walczyli w eliminacjach, poza tym granie bez stawki determinacji wśród naszych przeciwników nie wyzwoli. Ogólnie bida. Mam pomysł o tyle wariacki, że nikt na niego dotąd nie wpadł. I o tyle, że przymulone nieróbstwem pasibrzuchy z PZPN paluchami nie ruszą, by go spróbować zrealizować. A lepszego z siebie nie wycisną. Mój pomysł brzmi - zgłośmy polską kadrę do eliminacji Euro 2012. Oczywiście nie po to, by je nieuchronnie przerżnąć. Będziemy bezpieczni, bo jako gospodarze mamy pewny awans. Skoro z Platiniego taki zapamiętały reformator i kumpel Bońka, to chyba da się namówić. Niczego by szef UEFA nie ryzykował, w żaden sposób nie zakłócilibyśmy eliminacji. Miały zostać rozegrane w sześciu grupach sześciodrużynowych i trzech pięciodrużynowych, po dołożeniu Polski rozegrane zostałyby w siedmiu sześciodrużynowych i dwóch pięciodrużynowych. Ot co, nie potrzebowalibyśmy ani jednego dodatkowego terminu, wystarczyłaby niemal niezauważalna korekta systemu. Mój pomysł miałby sens pod jednym warunkiem - nasi piłkarze kopaliby bez stawki, natomiast inni biliby się z Polakami o normalnie wliczane do tabeli o punkty. To jedyny sposób, by Smuda przed Euro 2012 przećwiczył swoich ludzi nie tylko w pseudomeczach z przeciwnikami symulującymi walkę, lecz również przeciwnikami grającymi serio. I to mocnymi, losowanymi z wyższych koszyków. Inaczej w ogniu (prawie) prawdziwej walki piłkarzy nie sprawdzimy. Powtarzam: UEFA nic nie traci, my zyskujemy sporo. Gdybym był szefem PZPN, na pewno bym spróbował. 