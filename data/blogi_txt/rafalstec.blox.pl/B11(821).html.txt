Obiecywałem sobie solennie do sprawy przez jakiś czas nie wracać, monotematyczność wyrzucali mi zresztą niektórzy czytelnicy, ale, excuse le mot, nie zdzierżyłem. Nie zdzierżyłem, bo przed chwilą znów wysłuchałem na Sport.pl tyrady Leo Beenhakkera, który przypomina, że nie dorośliśmy - my, Polacy - do życia w roku do 2008, i zbywa nas apelami, byśmy „come out of our wooden box.”Najpierw zastrzeżenie: nie chcę tutaj kontynuować debaty, czy przyznawanie Rogerowi polskiego obywatelstwa w trybie nadzwyczajnym jest pomysłem dobrym, czy niedobrym. Ten moim zdaniem złożony i niejednoznaczny dylemat już omawiałem, nie będę się powtarzał. Co więcej, mogę nawet na chwilę hipotetycznie przyjąć, że jestem idei selekcjonera gorącym i bezkrytycznym zwolennikiem. Tym razem protestuję przeciw czemu innemu - przeciw wypychaniu do ciemnogrodu wszystkich, w których cała sprawa wywołuje wątpliwości, i podpieraniu się przytaczaniem fałszywych przykładów z zagranicy.Otóż drogi selekcjonerze, jest Pan moim zdaniem najlepszym trenerem reprezentacji Polski od ćwierćwiecza i wszystkie wypowiedziane przez Pana opinie o futbolu, nie tylko naszym, głęboko szanuję. Słuchając przedstawianej przez Pana ponurej prawdy o zacofaniu nadwiślańskiej piłki nożnej, z zapałem dawałem odpór ujadaniu obrażonej polskiej myśli szkoleniowej. Ale polemizując w sprawie Rogera wygłasza Pan przemówienia wykraczające dalece poza problematykę sportu, w której jest niewątpliwym autorytetem.Gdyby oświadczył Pan szczerze: Brazylijczyka z Legii potrzebuję, bo z nim reprezentacja stanie się mocniejsza, a moim obowiązkiem jest dbać o jej dobro i walczyć o zwycięstwa na Euro 2008, byłaby to dla mnie argumentacja satysfakcjonująca i całkiem zrozumiała. (Choć nie musiałaby mnie przekonywać).Mniej chętnie przyjmuję zarzut, że wszyscy Polacy nękani wątpliwościami wokół sprawy Rogera - niekoniecznie jej zaprzysięgli wrogowie! - nie dorośli do naszych czasów, w których - to Pan te przykłady przywołuje - ich rodacy grają w reprezentacji Niemiec, a Brazylijczyków importowali sobie Chorwaci i Ukraińcy. Losy Klose i Podolskiego w niczym nie przypominają losów Rogera - oni mówią po niemiecku lepiej niż po polsku, mieszkają za naszą zachodnią granicą od głębokiego dzieciństwa etc. Eduardo da Silva dostał się natomiast do seniorskiej kadry Chorwacji po wieloletnich występach w drużynach juniorskich, a Ukraińcy żadnego naturalizowanego latynosa w drużynie narodowej sobie póki co nie zainstalowali (musiał się Pan pomylić).Wszystkie te i im podobne niuanse skwapliwie Pan przemilcza. Są niewygodne, bo uniemożliwiłyby operowanie klarowną opozycją ciemni Polacy - oświecona reszta świata. Okazałoby się, że wioząc Rogera na Euro 2008 nie poszlibyśmy w ślady reszty kontynentu, lecz stalibyśmy się przemian forpocztą. Że jako jedyni zawieźlibyśmy tam naturalizowanego gracza, który chwilę wcześniej otrzymał paszport i w turnieju finałowym praktycznie zadebiutowałby w kadrze. Że w pańskiej Holandii urodzony w Wybrzeżu Kości Słoniowej Salomon Kalou w podobnych okolicznościach (chciał na mundial) naturalizowany przez panią minister nie został. Że dotąd nikt - poza egzotycznymi krajami w typie Azerbejdżanu - nie rozdawał piłkarzom obywatelstwa specjalnie na jakąś imprezę. (Odsyłam do innego wpisu, pod nim innowacyjność Beenhakkera precyzyjnie, zbierając multum faktów, udowodnił czytelnik laku82). Że podobne pomysły wszędzie wywołują kontrowersje, nawet Anglicy przyjęli z mieszanymi uczuciami koncepcję „adoptowania” hiszpańskiego bramkarza Almunii, choć od lat nie mają kogo wstawić między reprezentacyjne słupki, a ich kluby - Arsenal! - dawno stały się multietnicznymi tyglami rozbrzmiewającymi wszystkimi językami globu.Prawda o casusie Rogera brzmi: jeśli Brazylijczyk pojedzie na Euro, będzie tam egzemplarzem unikalnym, niespotykanym wśród naszych konkurentów. Co nie zmienia faktu, że Leo Beenhakker ma pełne prawo powołać i jego, i każdego innego piłkarza z polskim paszportem, choćby się urodził w Patagonii, miał mamę Nowozelandkę, a z tatą rozmawiał po chińsku. Ja, jak już obiecywałem, z dniem powołania bezwarunkowo nowego kadrowicza zaakceptuję i natychmiast przestanę rozdzielać rogerowy włos na czworo.Osobiście prosiłbym tylko potulnie, by każdego, kto dziś wątpi i zadaje pytania, nie dyskwalifikował Pan, Panie trenerze, mentorskimi hasłami o tym, jak należy żyć w roku 2008. By ciut bardziej Pan swoich polskich interlokutorów szanował i nie powoływał się na zagraniczne analogie, które nie istnieją. By przestał Pan ściemniać o globalizacji, zwyczajach cywilizowanej Europy i duchu naszych czasów, lecz zwyczajnie przyznał: prę za wszelką cenę do sukcesu na mistrzostwach. Argument czysto sportowy wybrzmiałby mocno, zrozumiale, czysto. Znacznie sensowniej i przyjemniej niż pouczanie w sprawach pozasportowych nas, polskich chłopków roztropków, którzy - daję słowo honoru - mimo wszystko własne mózgi posiadamy.PS Obiecuję zrobić wszystko, by była to przedostatnia notka związana ze sprawą Rogerem (ostatnią będę musiał jeszcze napisać - kiedy dostanie paszport). Dzisiaj nie dałem rady, bo mnie problem fascynuje i cholernie obchodzi, ale teraz serio mam nadzieję: dość, dość, dość. 