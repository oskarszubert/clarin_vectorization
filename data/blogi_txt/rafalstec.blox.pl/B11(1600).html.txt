Wciąż nie mogę się zebrać, by regularnie dzielić się z Wami swym bzikiem kinomaniaka i rekomendować na blogu co smaczniejsze premiery oraz niepremiery kinowe lub telewizyjne, ale tym razem nie wytrzymałem. Nie wytrzymałem, bo widziałem właśnie "Na złamanie karku" Jana Hrebejka.Nie będę tutaj smędził o całości, powiem tylko, że rzecz ma wszystkie szeroko rozpoznawalne atuty współczesnego filmu czeskiego - od wdzięcznej śmieszno-smutnej tonacji po życzliwe spojrzenie na przywary swoich bohaterów. Po seansie zwyczajnie zaczynasz bardziej lubić ludzi.Na film zwracam jednak uwagę z bardzo aktualnego dla bywalców mojego bloga powodu. Otóż jeden z bohaterów (w tej roli Jirzi Machaczek) przedstawia się jako kibol, w domu klęka przed kapliczką złożoną z flag i rozmaitych insygniów w barwach Sparty Praga, ale przeżywa katusze, bo sam siebie ukarał... zakazem stadionowym.Więcej nie zdradzam (zresztą wątek kibolski jest jednym z wielu i wcale nie najważniejszym), wyganiam za to do kina lub - w najgorszym razie - kiedyś po DVD. To drugie rozwiązanie może być konieczne, bo film przybył do nas z opóźnieniem, pokazywany jest na kilku ledwie kopiach i trudno na niego trafić. 