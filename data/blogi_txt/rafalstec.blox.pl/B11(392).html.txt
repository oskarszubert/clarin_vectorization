Opiewanie inwazji polskich golkiperów na wielkie kluby prowokuje u nas tyleż pozytywnych emocji, co zgryźliwego ironizowania, że od ugniatania ławek rezerwowych w Manchesterze United, Realu Madryt czy Arsenalu porobią im się na wiadomej części ciała odciski. I dzisiejszy epizod Fabiańskiego w lidze angielskiej raczej polemiki nie zakończy, bo tak naprawdę jeden Artur Boruc z Celtiku Glasgow zdaje się być dla swojej drużyny postacią bezwzględnie znaczącą.Dlatego zawsze intrygowało mnie, czy ktokolwiek gdziekolwiek za granicą pokojarzył fakty i zauważył, może nawet nazwał, zjawisko pt. „klasowy polski bramkarz”. Tak jak dawno temu sklasyfikowano zjawisko pt. „angielski bramkarz”, czyli zjawisko nie wywołujące - w przeciwieństwie do wariantu nadwiślańskiego - żadnych kontrowersji, bo każdy co bystrzejszy przedszkolak na Wyspach wie, że jego rodacy mają dziurawe ręce i między słupkami partaczą na potęgę.I wreszcie znalazłem! Znalazłem dowód, że to nie my żyjemy kompletnie niestycznymi z rzeczywistością urojeniami, ale i obcy widzą: Polacy wielkimi bramkarzami są. Oficjalny magazyn Ligi Mistrzów „Champions” - według mnie całkiem niezły - zastanawia się, dlaczego nie są nimi Anglicy i w trakcie rozważań wymienia „kraje produkujące obecnie najlepszych golkiperów na świecie”. Do elity zalicza Brazylię, Hiszpanię, Polskę, Czechy i USA, po czym przedstawia - ustami bramkarzy amerykańskich - brawurową teorię uzasadniającą słabość Wyspiarzy. Kasey Keller, Brad Friedel i Marcus Hahnemann (wszyscy grają w klubach Premier League) tłumaczą, że Anglicy nie uprawiają w młodości sportów wymagających skoordynowanej współpracy oka i rąk. Ich zdaniem choćby amatorskie liźnięcie koszykówki, piłki ręcznej, baseballa czy siatkówki bywa w tym fachu bezcenne. Autor artykułu natychmiast podrzuca im zresztą przykład Hiszpanii, jego zdaniem kraju najbogatszego dziś w wybitnych golkiperów (aż sześciu w podstawowych składach uczestników Ligi Mistrzów!), przypominając o znakomitych koszykarskich drużynach Barcelony i Realu Madryt.Nie umiem ocenić, na ile teoria - ładna i efektowna - jest prawdziwa, ale Wyspiarze dyscypliny popularne w Europie istotnie ignorują. Kto spośród nich marzył o zawodowej karierze piłkarza ręcznego czy siatkarza, musiał wyjechać. Ostatnio to się trochę zmieniło (czytaj tutaj i tutaj), ale pewnie okazjonalnie i chwilowo - w 2012 roku Londyn organizuje igrzyska olimpijskie, więc gospodarze chcą wystawić swoje reprezentacje także w sportach zespołowych.Najpocieszniej brzmią optymistyczne zapatrywania Anglików na przyszłość. Otóż ocalić ma ich ponoć wpływ 850 tys. imigrantów z Polski. Sebastian Coe, szef komitetu organizacyjnego olimpiady w Londynie, odwiedził niedawno szkołę, która sprowadziła sobie nasz przewodnik po piłce ręcznej, by zainteresować nią - dyscypliną w tamtych okolicach tajemniczą i osobliwą - swoich uczniów...Oj, chyba nasi unijni znajomi przekombinowują. Trauma po Tomaszewskim nie popuszcza? A może jednak łatwiej byłoby sprawniejszych piłkołapów zwyczajnie wymodlić? 