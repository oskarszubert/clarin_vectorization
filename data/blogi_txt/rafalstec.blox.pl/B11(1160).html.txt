Piłkarzy jak Szetela mamy w Polsce dwustu - słynna już fraza byłego selekcjonera reprezentacji brzmi skandalicznie głupio nie dlatego, że Paweł Janas pomylił się co do skali talentu młodego Amerykanina polskiego pochodzenia, który właśnie zadebiutował w kadrze USA, a kiedyś rzekomo nie nadawał się do polskiej. Ślepi na talent bywali nasi najwięksi trenerzy - nawet ostatni triumfator Ligi Mistrzów Carlo Ancelotti nie dostrzegł kiedyś w Juventusie możliwości Thierry'ego Henry'ego. Zdarza się.Ale nie powinno się zdarzać, by selekcjonerzy traktowali zawodników niepowoływanych pogardliwie, zwłaszcza jeśli nie mają pewności, czy ci nie będą w przyszłości potrzebni. Janas mógł powiedzieć, że „Szetela jest zdolny, ale na debiut wśród seniorów musi poczekać”. Mógł powiedzieć, że „będzie postępy Szeteli pilnie śledził”. Mógł użyć każdej z miliona powszechnie stosowanych dyplomatycznych formułek. Mógł wreszcie milczeć i Szeteli po prostu nie powoływać.Nie zamierzam płakać po Szeteli. Dla mnie jest piłkarzem amerykańskim, bo Amerykanie go wyszkolili i z amerykańskimi kolegami rozegrał kilkadziesiąt meczów w reprezentacjach juniorskich (siatkarz włoskiej kadry Michał Lasko tłumaczył mi kiedyś: „jestem Polakiem, ale jako siatkarz - Włochem”). Szantażowanie go emocjonalnym związkiem z ojczyzną rodziców uważam wręcz za wątpliwe etycznie. Irytuję się tylko patrząc, jak nasza piłka - biedna i ułomna - z najgłupszych powodów marnuje swoje szanse. Nawet te najdrobniejsze.Dziś Szetela w prywatnych rozmowach przyznaje, że po słowach Janasa było mu przykro, że nie potrafił zrozumieć, dlaczego trener zniechęcał go i obrażał. A nie potrafił pewnie dlatego, że pochodzi z innego świata, gdzie fachowcy z aspiracjami myślą o niuansach i dalekowzrocznie, a umiejętność publicznego wypowiadania się to jeden z fundamentów ich warsztatu. Szetela miał dylemat, a Janas nie mógł być pewny, że piłkarz się kiedyś kadrze nie przyda. A jednak trener palnął, co palnął.Dziś wszystkie federacje piłkarskie swoich emigrantów wypróbowują, nęcą, negocjują z nimi. Czasem powołują tylko „na wszelki wypadek”. Także federacje znacznie mocniejsze niż Polska. Gole dla Niemców na ostatnim mundialu strzelali Mirek Klose i Łukasz Podolski, a bohaterem tych eliminacji mistrzostw Europy jest Piotr Trochowski. Kilka lat temu rozmawiałem z mamą tego ostatniego, panią Alicją (dla działaczy PZPN: numer znalazłem normalnie, w książce telefonicznej), która opowiadała, że dzwoniła i słała listy do polskiej federacji, bo chciała, by syn grał dla Polski. Niestety, Polska nie była zainteresowana. PZPN się nie odezwał.A Janas dwustu lepszych od Szeteli powołać nie zdążył, ale 84 kadrowiczów pełną gębą jednak wynalazł. Wśród nich byli: Bieniuk, Dawidowski, Jarzębowski, Kaczmarek, Kowalczyk (Jacek), Lasocki, Madej, Majewski, Mazurkiewicz, Mowlik, Nowacki, Piechniak, Przyrowski, Rachwał, Radzewicz, Scherfchen, Sosin, Stasiak, Surma, Sznaucner.PS. Inny kuriozalny pomysł to rzekome negocjacje Michała Listkiewicza z II trenerem kadry USA Piotrem Nowakiem, który miał o sprawie występów dla Polski „porozmawiać” z Szetelą, czyli działać wbrew interesowi swojego pracodawcy... 