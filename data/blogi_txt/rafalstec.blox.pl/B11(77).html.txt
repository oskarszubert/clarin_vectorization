Zdejmuje pewnie Aleksa Fergusona zgroza na samą myśl, że kilka lat temu rodzina omal go nie przekabaciła. Pamiętacie - chciała, żeby Szkot rzucił futbol i został regularnym dziadkiem, takim, co to z ławki rozczula się widokiem ćwierkających ptaszków, a nie zarządza zgrają demoralizowanych nieprzyzwoitymi pensjami gagatków o temperamencie Rooneya czy Vidicia.Na swoje i nasze szczęście Ferguson wciąż zarządza. Zarządza jak nikt inny we współczesnej piłce. Choć nie zdobył jeszcze trzeciego w karierze Pucharu Europy (na razie sprał dziecięco bezradny Arsenal), to dałoby się obronić tezę, że właśnie teraz osiągnął w swoim fachu szczyt.Piłkarze, którzy w dzisiejszych czasach zmierzają ku trzeciemu z rzędu tytułowi w potwornie konkurencyjnej lidze angielskiej, a zarazem dwukrotnie z rzędu dopadają finału Ligi Mistrzów (nie wspominając o pomniejszych łupach), zaczynają wydawać się trochę mniej ludźmi. Tutaj nie wystarcza już nadzwyczajna sportowa klasa, końska wytrzymałość, wszechmoc mentalna, nienasycenie w zwyciężaniu. Tutaj trzeba kontroli nad boiskową rzeczywistością niemal totalnej, ostatecznie w futbolu nie wystarczy być lepszym, czasem pokonuje cię zwyczajnie niesprzyjający splot okoliczności. Zwłaszcza w Lidze Mistrzów, w której wraz z nadejściem fazy pucharowej rola przypadku wzrasta. Manchester wykazuje odporność na przeciwności losu absolutną. Od dwóch lat nie przegrał z nikim, choć mierzył się z Arsenalem, Porto, Interem Mediolan, Villarrealem, Celtikiem, Chelsea, Barceloną, Romą, Lyonem. Ta lista nie wybaczy żadnej, najdrobniejszej nawet wpadki.Właśnie owa bezbłędność na dystansie 20 miesięcy wyznacza skalę sukcesu Fergusona. Jego wyczucie w zarządzaniu widać w ogóle (jak manipulować szeroką kadrą, by gwiazdy odpoczywały we właściwym czasie, a szaracy czuli się docenieni?), widać i w szczególe. Kiedy latem Szkot uparł się, by siłą zatrzymać w klubie wyrywającego do Realu Madryt Cristiano Ronaldo, ryzykował wszystko. Niejeden sfrustrowany gwiazdor niejedną szatnię wysadził w powietrze, czasem jedna skwaszona mina niweczy wysiłek całego zespołu. A Portugalczyk nawet nie udawał przed kibicami (lojalnego) - ryczał przez megafon, że mimo ważnego kontraktu czuje się panem swojego losu i zamierza pójść sobie precz.Trener Manchesteru nie słuchał. On decyduje, co się dzieje na boisku, on decyduje, co się dzieje poza boiskiem.I znów wygrał. W zeszłym sezonie wrogowie bezbrzeżnych zachwytów nad Cristiano Ronaldo - znacie ten typ: nawet van Goghowi wypomną, że używał zbyt wielu pędzli - awanturowali się, że stawia on na ilość, nie jakość. Okłada bez opamiętania słabeuszy, niknie w starciach z potęgami. Dziś tamto zrzędzenie nie ma już sensu. Portugalczyk jesienią w LM nie strzelił ani jednego gola, wiosną - w rozstrzygających rundach - strzela każdemu rywalowi. Interowi, Porto i dziś - Arsenalowi. Na boisku w ogóle zachowuje się Ronaldo inaczej. Mniej efekciarsko i prowokacyjnie, bardziej wstrzemięźliwie i dojrzale.On dopiero powinien szaleć z radości, że Ferguson nie dał się przekabacić. Realowi. 