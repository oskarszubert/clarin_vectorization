Kluby budują swoją tożsamość poprzez styl gry i osobowości piłkarzy, ale równie często zaglądamy im w dowody tożsamości, by lustrować je pod kątem narodowościowym oraz metrykalnym. Umieszczamy drużyny na osi młodzi - starzy, sprawdzamy, czy wychowują własne gwiazdy, czy transferów dokonują najchętniej na rynku krajowym, czy stawiają na import, a jeśli tak, to czy przywiązują się do jakichś zakątków globu.Kluby zyskują wyraziste cechy, które nierzadko łatwo sprowadzić do prostego hasła, łatwo rozpoznawalnego dla każdego kibica. Zróbmy pospieszny przegląd europejskiej czołówki: Arsenal - wiadomo, skrajnie internacjonalna zgraja smarkaczy; Chelsea - grupa bardzo doświadczona, opierająca się nastolatkom, zdominowana przez graczy zaawansowanych wiekowo, lecz nie weteranów, którzy jutro pokończą kariery; Liverpool - kolonia hiszpańskojęzyczna (Reina, Arbeloa, Xabi Alonso, Mascherano, Riera, Torres, Benitez i jego współpracownicy); Inter Mediolan - również drużyna skrajnie międzynarodowa, z miażdżącą większością południowych Amerykanów (Julio Cesar, Cordoba, Samuel, Maicon, Maxwell, Rivas, Burdisso, Zanetti, Cambiasso, Mancini, Crespo, Cruz etc), których niebawem jeszcze przybędzie (Milito, Motta), miał szansę być pierwszym wielkim europejskim klubem bez Europejczyka w podstawowej jedenastce; Milan - geriatria i obfity zaciąg brazylijski; Juventus - bardzo włoski, pełen mistrzów świata (Buffon, Camoranesi, del Piero, Iaquinta, za chwilę dołączy do nich Cannavaro) i ich rodaków z młodszych pokoleń (Chiellini, De Ceglie, Molinaro, Giovinco, Marchisio etc); Barcelona - wylęgarnia swojskich gwiazd, która w finale wystawi sześciu wychowanków; Real Madryt - przytułek dla Holendrów (Robben, Huntelaar, van Nistelrooy, Sneijder, van der Vaart, Drenthe) wymieszanych z południowymi Amerykanami o mizernym dorobku (Higuain, Gago, Saviola, Heinze, Marcelo).Gdybyśmy zeszli pięterko niżej, na poziom Fiorentiny, Romy, Villarrealu czy innej Valencii, też nie musielibyśmy łamać sobie głów, by bez przesadnego upraszczania opisać ich szatnie łatwym do zapamiętania wzorem narodowościowo-metrykalnym. Jedni nie umieją oprzeć się Latynosom, inni uprzedzili się do futbolistów całkiem dorosłych etc. Na poważny kłopot natknąłem się dopiero przy kadrze Manchesteru Utd. Finaliści Ligi Mistrzów wymykają się jakiejkolwiek klasyfikacji, tworzą grupę nadzwyczaj wielobarwną, o niepowtarzalnym w skali kontynentalnej zróżnicowaniu. Weźmy pod uwagę wyłącznie piłkarzy, których dało się zauważyć w najważniejszych rozgrywkach (lidze krajowej oraz Lidze Mistrzów), a zaobserwujemy skrajną rozpiętość pokoleniową - trenerski dziadek Alex Ferguson zawiaduje blisko 40-letnim van der Sarem, około 35-letnimi Giggsem i Scholesem, 30-letnimi Ferdinandem i Brownem, 28-letnimi Evrą, O'Shea, Ji-Sungiem, Carrickiem i Berbatowem, nieco młodszymi Ronaldo, Rooneyem, Tevezem, Fletcherem i Nanim, bardzo młodymi Andersonem, Evansem i bliźniakami da Silva, aż po nieprzyzwoicie młodych Welbecka i Machedę. Rozpiętość imponująca, bez przewagi żadnej generacji.A także bez przewagi żadnej flagi - dla Manchesteru grają trzy kontynenty, Koreańczyk (jedyny Azjata w ścisłej czołówce europejskiej), południowi Amerykanie z Argentyny i Brazylii, wschodni Europejczycy z Bułgarii i Serbii, Portugalczycy, Francuz, Włoch, a nade wszystko zawodnicy wszystkich reprezentacji brytyjskich - Anglicy, Irlandczyk, Irlandczyk Północni, Walijczyk i Szkot. (Brakuje tylko, co dość zaskakujące, Afryki, choć i to nie do końca - epizody zaliczył wypożyczony do Hull Angolczyk Manucho).Manchester jest zwyczajnie nie do rozpoznania, Ferguson swoją polityką personalną oddaje - zapewne nieświadomie - globalnego ducha największej futbolowej korporacji. I zebrał drużynę tyleż kompletną, co złożoną z piłkarzy niebywale wszechstronnych, dających się przesuwać po całym boisku (rekordzista O'Shea grał dosłownie wszędzie - od bramki po napad). A na środowy finał wziął nawet człowieka z tajemniczego, egzotycznego piłkarsko kraju zwanego urokliwie Polską... 