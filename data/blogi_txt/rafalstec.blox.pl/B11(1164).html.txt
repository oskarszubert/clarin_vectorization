Spośród piłkarskich klubów ścisłej europejskiej czołówki w najgłębszy kryzys popadł Milan. Klęską zakończył zesłanie do Pucharu UEFA, w szczycie sezonu rozprasza się sparingami rozgrywanymi dla pieniędzy i na wygwizdowie (dzisiejszy w Katarze), zamiast najmować wielkie gwiazdy najmuje gwiazdy upadłe (Ronaldinho, Szewczenko), wypuszcza na boisko zgraję chyba już nieco wypalonych tetryków po trzydziestce, osobną drużynę mógłby zestawić z graczy kontuzjowanych, którzy zresztą leczą się notorycznie (najnowsza ofiara - Kaładze). Miarą zapaści jest ogłoszony właśnie cel na bieżący sezon - trzecie miejsce w Serie A. Cel dla takiej firmy dołująco żałosny, zwłaszcza wobec przedwczesnego odpadnięcia z europejskich rozgrywek oraz Pucharu Włoch. No i piątego miejsca z roku ubiegłego.Dzisiejsza „La Gazzetta dello Sport” przynosi kolejne dla mediolańczyków hiobowe wieści. Jej zdaniem właściciel klubu Silvio Berlusconi polecił obciąć budżet płacowy klubu o 30 proc. Dziś Milan wraz z Interem wydają na pensje piłkarzy najwięcej w lidze, bo 120 mln euro rocznie. Tuż za nimi plasuje się Juventus (115 mln), resztę od wielkiej trójki dzieli już przepaść (Roma - 65 mln, Fiorentina - 37 mln, Genoa - 35 mln, Napoli - 29 mln). Po kuracji odchudzającej Milan zsunąłby się na pułap bliższy przewodzącej wyższej klasie średniej Romy niż duetu krezusów, tymczasem Roma od lat nie potrafi sprostać finansowo konkurencji najbogatszych klubów w Europie.Kryzys uderza w niedawnego triumfatora Ligi Mistrzów w niesprzyjającym momencie. Milan dojrzał do wymiany pokoleń, komentatorzy nawołują wręcz do generalnego remontu. Odświeżająca kampania transferowa wymagałaby jednak sporych inwestycji, a następcy Paolo Maldiniego będzie trzeba ponoć szukać wśród obrońców do wzięcia za darmo lub prawie za darmo. Kilku starszych piłkarzy szefowie Milanu zamierzają poprosić o renegocjację kontraktu (czytaj: zgodę na obniżkę pensji), fundamentalny problem mogą mieć jednak z największą gwiazdą - Kaką. Nie wiadomo, jak Brazylijczyk zareaguje na zapowiedź ciężkich czasów. Wiadomo natomiast, że Real Madryt niebawem znów zapyta, czy nie zechciałby zagrać tam, gdzie zapał do gromadzenia megagwiazd futbolu nie gaśnie.I pomyśleć, że rezerwowy - może nawet trzeci - bramkarz Milanu, niejaki Dida, zarabia cztery miliony euro rocznie... 