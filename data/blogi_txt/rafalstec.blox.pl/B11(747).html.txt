Dorobkiewicze z Manchesteru City przestali porywać się na niemożliwe, nie próbują już werbować Leo Messiego ani Kaki, ale kupują tego lata piłkarzy za gigantyczne pieniądze i wkrótce dobiją do wydanych 100 mln funtów. Czy powtórzą błyskawiczny sukces Chelsea, którą kilka lat temu również wsparł właściciel o praktycznie nieograniczonych funduszach? Wykonali już jeden ruch doskonały. Dopadli rozgrywającego reprezentacji Anglii Garetha Barry'ego za 14 mln funtów, co uznałbym wręcz za najlepszy, biorąc pod uwagę stosunek ceny do klasy zawodnika, transfer wakacji w europejskiej czołówce. Następne posunięcia wywołują już jednak - zebrane w całość - sporo wątpliwości. Manchester City bez opamiętania skupuje snajperów. Upchnęło ich już w seniorskiej kadrze dziewięciu, w tym całą zgraję niezdolnych do spokojnego usiedzenia na ławce rezerwowych - Robinho, Carlosa Teveza, Roque Santa Cruza oraz sprowadzonego dzisiaj Emmanuela Adebayora - za którymi czają się ambitni o mniej uznanych nazwiskach - Craig Bellamy, Benjani Mwaruwari czy Waleri Bożinow, którego wspaniale rozwijającą się karierę zahamowały kontuzje. Nie mam pojęcia, jak pogodzi ich trener Mark Hughes, ale jeśli mu się uda, jeśli jego drużyna zadebiutuje za rok w Lidze Mistrzów, to następnego lata grozi nam kolejny transferowy rekord świata - pierwsza transakcja dziewięciocyfrowa. Przecież Kaka nie odmówiłby w styczniu wschodzącej potędze (i tacie menago), gdyby nie obawiał się, że to zsyłka na sportową prowincję. Real Madryt zabezpieczył się już „klauzulami antyszejkowymi” - kto chce bez jego zgody przejąć właśnie Kakę bądź Cristiano Ronaldo, musi wypłacić, nie żartuję, miliard euro. Za głowę oczywiście. Szturm nowobogackich sprawia, że ktoś przeżyje w najbliższym sezonie potworne rozczarowanie. Albo sam Manchester City, albo ktoś z najstabilniejszej w czołowych ligach europejskiej wielkiej czwórki. Dla Manchesteru United, Liverpoolu, Chelsea lub Arsenalu rok bez Champions League byłby niewyobrażalnym koszmarem. Kogo typujecie na ofiarę? 