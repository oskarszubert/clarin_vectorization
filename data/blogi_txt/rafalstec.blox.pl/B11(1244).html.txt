Dzisiejszym pobytem na Łazienkowskiej jestem usatysfakcjonowany, ale nie chce mi się pisać ani o zaskakująco znakomitym w środku pola Januszu Golu, ani o kiepskim w tym samym rejonie Ivicy Vrdoljaku, ani o ofensywnej bezsilności Wisły, która nie umiała znaleźć skrawka wolnej przestrzeni w pobliżu skrupulatnie chronionego pola karnego Legii, ani o powodach, dla których jednostajny odgłos płynący z Żylety coraz częściej kojarzy mi się z dźwiękiem wuwuzeli. Nie będę też brawurowo stawiał tezy, że ligowy klasyk zrodził poważnego kandydata na mistrza Polski - musiałbym założyć, że warszawianie pod dowództwem Skorży wreszcie ustabilizują grę, a dotąd nie dali żadnych powodów, by w tak niesamowite zjawiska zacząć wierzyć. Przeciwnie, im żwawiej przebierają odnóżami w meczysku z rywalem o budzącym respekt herbie, tym bardziej podejrzewam, że zaraz znieruchomieją w meczyku z rywalem pomniejszym, którego z wyżyn swojej stołeczności nie są łaskawi dostrzec. Chcę tylko podzielić się refleksją natury ogólnej, która zresztą wpływa na rosnącą we mnie ostatnio skłonność, by częściej pisać o naszej lidze ciepło. A jest to refleksja wywołana nie tylko przebiegiem popołudnia na Łazienkowskiej. Otóż wreszcie dożyliśmy momentu, w którym trzej główni lokalni potentaci wystawiają piłkarzy pełną gębą - można by rzec: gwiazdy - na pozycjach newralgicznych dla wynoszonych z meczu wrażeń estetycznych. Wszyscy mają napastnika w sensie ścisłym, wszyscy mają rozgrywającego w sensie ścisłym. Wisłę ratuje snajper - Dudu Biton - o imponującej regularności; Lecha napędza snajper - Artiom Rudniew - o sile ognia pozwalającej wierzyć w rychłe ustanowienie przez niego ligowych rekordów; Legię inspiruje snajper - Danijel Ljuboja - tak sprytnie osłaniający piłkę, że umożliwiający rozwinięcie wielu ataków, które dotąd gasły, zanim się zatliły. (W tej drużynie to dopiero nowość - tam nawet królowie strzelców z bieżącego stulecia, czyli Svitlica i Chinyama, wyglądali jak karykatury klasowych napastników). Za trójką wymienionych dokazują natomiast odkryty niemal przed chwilą Maor Melikson, odkryty dawniej Semir Stilić, odzyskany z innej pozycji Miroslav Radovic. Wszyscy wyżej wyróżnieni decydują o jakości gry ofensywnej, wszyscy kopią w charakterystycznym, dającym się zapamiętać stylu, wszyscy wnoszą na boisko osobowość. To m.in. dzięki nim liga nie do zniesienia szara, jakby złożona z biegających portretów pamięciowych, wreszcie zyskuje prawdziwe twarze. Twarze, na które chce się patrzeć. 