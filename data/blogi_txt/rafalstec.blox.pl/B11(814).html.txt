To był spokojny, fajny meczyk. Zieloną murawę przystrzygli równo, więc truchtało się przyjemnie, zero zagrożenia, że coś sobie zwichnę albo urwę. Idealne warunki. Prawie nie było też niebezpieczeństwa, że nie przegramy, nie na żarty zląkłem się tylko zaraz po przerwie, jak żeśmy dali piłkę Boguskiemu - obok naszej bramki ją daliśmy - a Boguski wziął i nie trafił z pięciu metrów do pustej. Przeszło mi wtedy przez głowę, że Wisła bez formy i da radę nie wygrać. O Białasa się nie bałem, trener wie, że po sezonie go posuną, a jak posuną, to po kiego ch... z genialną taktyką się wychylać? Wykorzysta ją w następnym klubie, za dwa-trzy lata znów pewnie jakaś robota mu wpadnie. Po pierwszej połowie, kiedy przegrywaliśmy tylko 0:1 i graliśmy na stojąco, tak nas w szatni zmotywował, że na początku drugiej połowy udało się nawet trochę pograć na siedząco. Nie bałem się też o tych chłopaków, którym wygasają kontrakty. Też wiedzą, że ich zaraz posuną, to co się będą kopać z Wisłą? Zrobiła se Legia taki numer, że każe bić się o trzecie miejsce całej bandzie chłopaków na wylocie, to teraz ma. No i wcale nie bałem się o Maćka Iwańskiego - odkąd w Warszawie siedzi, nie strzelił ani Wiśle, ani Lechowi, w tych superważnych meczach w ogóle nie strzela, zawsze chodzi wtedy nienerwowo, więc niby dlaczego dzisiaj miałby się wygłupiać. Piastowi strzelił, wystarczy. Ale ściemniał nie będę, trochę stracha miałem, że postawimy twarde warunki i zawiesimy Wiśle poprzeczkę za wysoko. Liga Europejska ciągle nam grozi, a ja nie lubię pucharów. Wszyscy ci potem przysrywają, jak cię bambusy z Azji stukną, daleko na zadupie latać trzeba i w ogóle syf. Wiadomo, nic tam nie ugramy, a biegać trzeba. Ostatnio jeszcze reformy zrobili i po trzecim miejscu w lidze musielibyśmy w pucharach od 1 lipca dymać! Na szczęście chłopaki ruszały się dzisiaj z głową. Gratulacje dla Brożka, że się odetkał, i dla Wisły jeszcze gratulacje, zasłużyła na tego mistrza. A my, jak sobie te puchary odpuścimy, to kto wie, może i z tydzień więcej urlopu będzie? 