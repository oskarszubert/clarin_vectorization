Puchar Narodów Afryki ruszy dopiero za kilkanaście godzin, ale szefów europejskich klubów do furii doprowadził już kilkanaście dni temu, kiedy piłkarze uciekli na zgrupowania. Aż 203 spośród 368 powołanych na turniej zawodników zarabia pieniądze na naszym kontynencie (najwięcej - 58 - we Francji, 42 w Anglii), a Drogby, Eto’o czy Essiena nie sposób namówić, by zachowali się jak latynoskie megagwiazdy - od Kaki po Ronaldinho - które masowo rezygnują z udziału w Copa America. Afrykańscy kibice widzą w mistrzostwach swojego kontynentu imprezę niebywale prestiżową, o randze, by tak rzec, małego mundialu.Do pomysłu Seppa Blattera, który już pospieszył z pomocą futbolowym korporacjom i zaapelował o przesunięcie turnieju na lato, jeszcze wrócę. Teraz chciałbym tylko pokrótce przedstawić bohaterów, bo wiem, że w piłkarskiej kwestii afrykańskiej panuje totalny terminologiczny bałagan.W grupie A zagrają: Czarne Gwiazdy (gospodarze), Narodowe Słonie, Dzielni Wojownicy oraz Lwy Atlasu.W grupie B: Super Orły, Słonie, Orły (nie mylić z Super Orłami), Wiewiórki.W grupie C: Faraonowie, Nieposkromione Lwy, Pustynne Jastrzębie, Miedziane Pociski (czyli Chipolopolo).Wreszcie o awans z grupy D będą się bić: Orły Kartaginy, Lwy Terangi, Bafana Bafana, Czarne Pantery.Moim faworytem są - nie będę oryginalny - Słonie, choć trafiły do istnej grupy śmierci, w której intrygująco zapowiadają się m.in. orle derby. Kciuki trzymam jednak za outsiderów w tym gronie, startujące dopiero po raz drugi w turnieju finałowym Wiewiórki. (Powodują mną względy osobiste - z sentymentem wspominam zawartą podczas mundialu znajomość z dziennikarzami z tego kraju.)A wy na kogo stawiacie? 