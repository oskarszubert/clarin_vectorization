Świetnie pamiętam wzruszenie, z jakim gazety z antypodów opisywały ludzki odruch Davida Beckhama, który przebywając na tournee ze swoim amerykańskim klubem Los Angeles Galaxy - nie wiem już, w Australii lub Nowej Zelandii - zrezygnował z mieszkania w luksusowym apartamencie. Zrezygnował i wziął pokój jak wszyscy koledzy z drużyny: skromny, o marnych kilkudziesięciu metrach kwadratowych powierzchni. Nawet właściciel hotelu, który wyszykował dla niego skrawek raju na ziemi, był zdumiony Beckhama prostolinijnością i gotowością do umartwiania się w imię solidarności z zespołem.Pamiętam jeszcze coś: treningi LA Galaxy. Najbardziej oblegane treningi świata. Tłum przyszedł, by zobaczyć, jak David - jeszcze kończący leczenie kontuzji - truchta, poprawia sznurówki, spogląda z zamyśleniem w kalifornijską przestrzeń.Pamiętam te epizody, bo one właśnie oraz im podobne były - mogło się zdawać - kulminacyjnymi momentami krótkiej na razie kariery półboga popkultury w amerykańskiej lidze MLS. A przywołuję je dlatego, że uświadamiają one, jak dalece wszechobecne porównania do Beckhama są dla naszego Macieja Żurawskiego niepochlebne.Były gwiazdor Manchesteru United i Realu Madryt wyjechał za ocean przedwcześnie, lecz wyjechał będąc piłkarzem spełnionym. Wyjechał do cyrku. Wyjechał, by wycisnąć kolejne setki milionów dolarów z biznesu, który z prawdziwą, polegającą na twardej rywalizacji świetnych graczy rywalizacją nie ma nic wspólnego. Wybrał rolę bohatera mas uwielbianego raczej za ładną buzię i podśpiewującą żonę niż arcyprecyzyjne kopnięcia z rzutów wolnych.Żurawski piłkarzem spełnionym nie jest. Ba, przeżył bolesny upadek w chwili, gdy miał zrealizować swoje marzenie - nieskrywane, artykułowane rytualnie w niemal każdym wywiadzie - o gloach w Lidze Mistrzów. I jeśli wyjechał do Columbus Crew, klubu z pułapów przeciętniactwa polskiej pierwszej ligi, to znaczy, że znalazł się w sytuacji rozpaczliwej, że w Europie nie chciały go nawet drużyny o sile lekkopółśredniej. Skalę tej beznadziei oddaje prosta konstatacja: wśród wszystkich najważniejszych reprezentantów Polski grających za granicą nie ma chyba ani jednego, który występowałby dziś w zespole słabszym. Do MLS wyjeżdżają przecież głównie gracze człapiący ku emeryturze, chcący ubić ostatni interes w swoich zawodowych karierach.Pisałem już kilkakrotnie, że dla mnie Żurawski - biorąc pod uwagę wyłącznie względy czysto piłkarskie - był ostatnio chyba jedynym polskim futbolistą poza bramkarzami, którego umiejętności powinny skazywać na niebagatelny sukces w Europie. Nie wiem, czy zabrakło mu charakteru, czy zaszkodziły mu zawirowania w życiu osobistym - miłosne zauroczenia i rozstania. Wiem, że dziś pozostało mu już tylko zarabianie. Chciałbym oczywiście odzyskać go dla reprezentacji Polski, ale poza ewentualnym udanym epizodem na Euro 2008 z punktu widzenia futbolu z najwyższej półki Żurawski piłkarz właśnie przestał istnieć. (Dla nas też, jeśli jego ewentualne gole będziemy musieli szukać na You Tube. Dlatego wolałbym jego powrót do Krakowa, o czym już pisałem.) Będzie grał w środku nocy, jego sezon potrwa w dziwacznym okresie od kwietnia do listopada, przy pomyślnym przebiegu zdarzeń wystąpi w równie dziwacznych dla nas rozgrywkach play-off. A w wokółbeckhamowym cyrku zabraknie chyba tylko kobiety z brodą, choć i tego nie możemy być całkiem pewni - kto wie, co jest w stanie wymyślić Victoria, by przyciągnąć jeszcze jeden flesz więcej.Jemu zostaje zarabianie, a nam zostają wspomnienia. I zaduma nad losami całego kwintetu gwiazd tamtej fantastycznej Wisły Kraków Henryka Kasperczaka, jedynej polskiej drużyny klubowej w ostatniej dekadzie grającej nowoczesny futbol i zdolnej konkurować z mocnymi rywalami.Szymkowiak wzleciał na chwilę w lidze tureckiej, by znienacka zgasnąć, uciec do Polski i przedwcześnie skończyć karierę.Kosowski zjeździł Niemcy, Anglię i Włochy, by ostatecznie wylądować w drugoligowym hiszpańskim Cadiz, gdzie zresztą też ktoś przykleił mu łatkę polskiego Beckhama. (Swoją drogą ciekawe, czy kiedykolwiek inny nasz gracz zwiedzi cztery najmocniejsze piłkarsko kraje w Europie i wszędzie dostanie pracę.)Frankowski kilkakrotnie próbował szturmować drugie ligi - hiszpańską i angielską. Ze skutkiem wzbudzającym współczucie.Najdalej może zabrnąć chyba Kalu Uche, który miewa przebłyski w Primera Division i wstępne zainteresowanie jego osobą wyraziły Everton oraz Bolton. Ale on, niestety, jest spośród nich wszystkich najmniej Polakiem.Pamiętacie? Jak pamiętacie, to też zajrzyjcie: 