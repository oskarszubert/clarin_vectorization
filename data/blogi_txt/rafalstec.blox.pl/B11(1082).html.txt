Spowiadałem się już na blogu, że przyglądanie się boiskowej pląsaninie Argentyńczyka nie daje mi przyjemności najwyższej - nawet w Barcelonie widzę piłkarzy atrakcyjnejszych w odbiorze (Iniesta), na bezludną wyspę nie zabrałbym DVD z Messim, lecz wybierał między rasowymi rozgrywającymi w typie Riquelme czy Zidane’a. Superbohater z Camp Nou wydaje mi się zbyt mechaniczny i ciut za mało oryginalny, paradoks jego geniuszu polega m.in. na tym, że składa się on nie tyle z bardzo wielu dotknięć piłki cudownych, ile z nieskończenie wielu dotknięć perfekcyjnie rzetelnych. Jest do bólu powtarzalny. Rzadko się zdarza, by mnie zaskoczył, za to nierzadko odgaduję, iż za kilka czy kilkanaście sekund strzeli gola - wnioskuję z rozwoju akcji, rzeźbionej według powielanych do upadłego schematów. Co oczywiście nie znaczy, że gapienie się na Messiego nuży. Wręcz przeciwnie, porywa już samo obserwowanie jego wszędobylskiej wszechstronności, świetnie rozebranej kiedyś w analizie Michaela Coksa, który dostrzegł w barcelończyku trzech piłkarzy w jednym. Moje mikrozastrzeżenia natury estetycznej nie przeszkadzają mi też być absolutnie przekonanym, że jest futbolistą ponad wszystkich mu współczesnych. Pierwszym po Michaelu Jordanie gwiazdorem sportów drużynowych, który często każe mi mieć przekonanie, że sprawuje pełną kontrolę nad wynikiem. A jego ogłoszony przed chwilą triumf w plebiscycie „Złota Piłka” za rok 2012 - czwarty z rzędu, to wyczyn bez precedensu, najznakomitsi poprzednicy zatrzymywali się na trzech - uważam nawet za bardziej przekonujący niż dotychczasowe. Messi najważniejszego turnieju klubowego (Liga Mistrzów) nie wygrał, a w najważniejszym reprezentacyjnym (mistrzostwa Europy) nie wystąpił, zatem głosujący są tak przekonani o jego bezdyskusyjnej wyższości, że nie potrzebowali nawet podpierać się argumentem rutynowym i najpopularniejszym, czyli zdobytymi trofeami. Odwoływanie się do nich to metodologia jakoś uzasadniona, acz mieszająca porządki - w końcu trofea zdobywają całe drużyny, w konkursach indywidualnych oceniamy klasę indywidualną. Rankingowi „France Football”, pomimo irytującego zamykania grona „nominowanych” w nazwiskach wskazanych przez redakcję, prestiżu dodają jurorzy - w aż dwóch trzecich piłkarze oraz trenerzy. Na forach i w pubach pyskówki mogą sobie trwać od świtu do zmierzchu, a potem od zmierzchu do świtu, podważaniu wyższości Messiego całkiem nie zapobiegnie nawet hat-trick w każdym meczu ligowym i reprezentacyjnym, a jego rywale z boiska nadal wiedzą swoje. I obstają przy swoim już w czwartej edycji głosowania. Leo Messi jest najlepszym piłkarzem na świecie. Prymat Argentyńczyka w roku 2012 rzucał się w oczy mocniej niż prymat zwycięzców z minionych przynajmniej kilkunastu lat, poddawanie tego w wątpliwość nie ma śladowego sensu, sens przyznałbym co najwyżej debatom o skali jego przewagi nad konkurencją. A gdyby ktoś się pomimo wszystko upierał, temu umiem tylko odpowiedzieć pytaniem na pytanie, stosowanym przez zapoznanego niestety Franza Fiszera, który w kawiarniach przedwojennej Warszawy spławiał namolnych dyskutantów postawieniem problemu fundamentalnego: „No dobrze, proszę pana, ale czy chaotyczne kombinacje efemerycznych pryncypów są w stanie zdeterminować neutralną cywitatywę absolutu dobrego i złego, czy nie są w stanie? Bo od tego ostatecznie wszystko zależy”. Kiedy już się namyślicie, odpowiecie i dołożycie satysfakcjonujące (mnie) uzasadnienie, to możemy pogadać o waszych wątpliwościach, czy Messi istotnie jest najlepszy.﻿ 