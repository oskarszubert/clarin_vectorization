To jest możliwe tylko na mundialu siatkarskim. Tutaj nie wystarczą zaskakujące wyniki, tu jest niezbędne jeszcze specyficzne siatkarskie rozstawianie, które nie premiuje najlepszych, lecz robi wszystko, by gospodarzy na podium nawet nie popchnąć, a zanieść. I oto do dzisiejszego meczu z Serbią polscy siatkarze przystąpią wiedząc - my dowiedzieliśmy się teraz - że jeśli znów wygrają i zakończą pierwszą rundę z kompletem zwycięstw, w następnej wpadną albo na Brazylię oraz Bułgarię albo na Kubę oraz Bułgarię. Jeśli przegrają, czeka ich to samo. Gdyby spełnił się ten pierwszy scenriusz, w jednej grupie zagraliby wszyscy medaliści poprzednich MŚ! A przecież nie dobrnęliśmy nawet do etapu, który odpowiada ćwierćfinałom! A przecież dziś zagramy z czwartym półfinalistą ostatniego mundialu! Włosi? Rozjechali już Japonię oraz Egipt, dzisiaj najadą na zawsze groźny Iran, w następnej rundzie zmierzą się prawdopodobnie z Portoryko i Niemcami. Żadna z tych reprezentacji o medalach na wielkich imprezach nawet nie ośmiela się marzyć.  Polacy oczywiście mogą wygrać, zresztą chcą złota, więc muszą być gotowi zbić każdego, a Bułgarzy napytali sobie biedy wskutek własnej słabości. Ale męczy mnie jedno pytanie, może lepsi znawcy sportu udzielą odpowiedzi - znacie inną dyscyplinę, w której podobne dziwactwa się zdarzają? Jakieś przykłady? 