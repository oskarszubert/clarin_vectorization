Brazylijscy piłkarze zlatują do Europy stadami, eksport idzie w tysiące sztuk rocznie, więc Europa powoli uczyła się, jak z nimi postępować. Na szczytach futbolu klubowego dość popularna teoria głosi, by zachowywać czujność, by po pojedynczych udanych transferach nie rwać się zachłannie do importu hurtowego i nie przesadzić. Jeden Brazyliczyk - świetnie, głupio byłoby zamykać się na wykwity z muraw najurodzajniejszych. Dwóch czy trzech - i owszem, każdy dodatkowy wirtuoz drużynę wzbogaca. Ale kanarkowy cały tłum? Pod żadnym pozorem, to ruch ryzykancki, niemal straceńczy zwłaszcza wtedy, gdyby miał ten tłum rządzić na boisku. Stadko rezerwowych jeszcze da się przeżyć, ale na wszelki wypadek lepiej unikać w sytuacji, w których Brazylijczycy biorą wszystkie role główne. Zagrożenia powszechnie znamy. Pojedyncze egzemplarze dają się trzymać na uwięzi, ale kiedy nasi bohaterowie są kupie, idą w sambę, lubią zakładać państwo w państwie, ulegają skłonnościom do zachowań nieprofesjonalnych, bywają nielojalni, demoralizującymi obyczajami zarażają i demoralizują szatnię, a jak odlecą do ojczyzny, to zapominają wrócić na czas. Tyle teoria, istnieją od niej, jak od każdej teorii, odstępstwa. Szefowie Milanu od lat gwiżdżą na mroczną niesławę ciągnącą się za również wybitnie utalentowanymi Brazylijczykami, którzy są niesforni, nieujarzmieni i wiecznie niesubordynowani. Stawiają mediolańczycy na „Canarinhos” od lat, uparcie, bez opamiętania. I każą im odgrywać role pierwszoplanowe. W latach ubiegłych mieli - wymienię ważniejszych - Kakę, Didę, Roque Juniora, Ronaldo, Serginho, Cafu i Emersona, teraz newralgiczne pozycje zajmują Dida z Thiago Silvą, a gwiazdami są Ronaldinho z Pato. Nie wiem, na czym sekret polega, ale wiem, że Milan go odkrył. Sekret odpowiedniego obchodzenia się z Brazylijczykami. Choć wbrew popularnej regule wciąż trzymają ich całe stado (w razie ubytków natychmiast je uzupełniają), to nie słychać, by kanarkowy nadmiar wpływał na atmosferę profesjonalnego sportu w szatni toksycznie. Nawet Ronaldinho, który knajpiano-baletowych figur próbował, został przywrócony do pionu. A pamiętamy przecież, jak skończyły się starania lokalnych rywali z Interu usiłujących ocalić dla wielkiego futbolu niejakiego Adriano. W tym sezonie bez Brazylijczyków nie byłoby niczego. W bramce roztańczył się jak za dawnych lat Dida, Thiago Silva z powodzeniem zastąpił Paola Maldiniego, w ataku najpierw piruetami dezorientował rywali Pato, by ostatnio oddać scenę soliście Ronaldinho. Trzej ostatni sprawdzają się znakomicie, a przecież w Milanie od lat niełatwo się przebić nowym - wystarczy wspomnieć losy Gourcuffa, Gilardino, Huntelaara. Latem rossoneri swoją włosko-brazylijską tożsamość wynieśli na wyższy poziom. Oddali drużynę we władanie Leonardo. Oddali, choć wiadomo, że jak kanarkowi piłkarze europejskie boiska podbili, tak kanarkowi trenerzy w klubowym futbolu na naszym kontynencie albo osiągnęli niewiele (Scolari, Luxemburgo, Parreira, Zico), albo w ogóle nie zostali zaproszeni, by spróbować. I ów zuchwały nowicjusz Leonardo, po wstępnych nieudanych wprawkach alla italiana, ośmielił się zaprowadzić brazylijskie porządki nawet w taktyce. Najpierw naopowiadał o swym nabożnym stosunku do rodaka Tele Santany, pod którego przywództwem Brazylia grała ultraofensywnie i pięknie (to on wynalazł jogo bonito), lecz mało wydajnie (nie chciała bronić wyniku i przegrała z Włochami wygrany mecz na mundialu w 1982 roku). Aż wreszcie do bezkompromisowego stylu postanowił zapędzić Milan. W piłkarzy - wcześniej zniechęconych, ociężałych, stetryczałych - wstąpił nowy duch. Ich wyniki wyglądają wprost sensacyjnie i gdyby w niedzielnych derbach znów im się powiodło, Włosi zbzikują na punkcie Leonardo. Biorąc pod uwagę okoliczności, czyli zastaną w szatni podstarzałą (wypaloną?) kadrę oraz wymuszone topniejącym budżetem zaciskanie pasa, dokonania brazylijskiego trenera w debiutanckim sezonie zaczną być porównywalne z ubiegłorocznymi dokonaniami Josepa Guardioli. 