Gdybym był wyczynowym piłkarzem, byłbym skrajnie nielojalny. Oczywiście pod warunkiem, że grałbym z klasą, uginał się pod nawałnicą ofert pracy i mógł wybierać między firmami z topu. Chwila kopania w Polsce, potem ze trzy sezony we Włoszech, trochę w Anglii, następnie wizyty na murawach hiszpańskich i niemieckich, by u schyłku kariery dotruchtać do ostatniego meczu na innym kontynencie, może w lidze chińskiej albo japońskiej - tak to widzę, tylko kolejność dałem dowolną. Granicy, poza którą fani zaczynają wrzeszczeć o „zdradzie”, bym nie przekroczył (tak przypuszczam, wiemy o sobie tyle, ile nas sprawdzono) nie zamieniłbym Manchesteru United na Liverpool czy Romy na Lazio, ale lubiłbym podróżowanie po różnych futbolowych galaktykach. By każdej doświadczyć, w każdej się sprawdzić, poromansować z rozmaitymi kuchniami, zapachami, obyczajami. Niewierny byłbym, jak sobie wyobrażam, do ciężkiej wściekłości fanów, od najemników wymyślaliliby mi pasjami. Dlatego Victora Valdesa - wychowanka Barcelony deklarującego, że w 2014 roku odejdzie w pogoni za inną futbolową kulturą i innymi wrażeniami - całkowicie rozumiem. Mógłbym się co najwyżej widowiskowo podziwić, że tak długo wytrzymał w jednej bramce, gdybym oczywiście nie zdawał sobie sprawy z okoliczności. Stał Katalończyk między słupkami drużyny aspirującej do tytułu drużyny wszech czasów, a dla sportowca najważniejsze muszą być kryteria sportowe. Inaczej patrzę na szamotaninę Wesleya Sneijdera, bohatera 2010 roku, w którym zasłużył na Złotą Piłkę (choć jej nie zdobył), potem przewlekle schorowanego, teraz gotowego do ucieczki z Mediolanu. On nie kieruje się ani pragnieniem eksplorowania świata, ani względami sportowymi. Z mydlanej opery traktującej o jego wirowaniu między Galatasaray Stambuł, klubami angielskimi oraz pozostaniem w Interze wynika, że mierzy wyłącznie w cel finansowy. Zarabia cholernie dużo (6 mln euro rocznie, to obecnie ponad standardy zubożałej Serie A) i tak kombinuje, by znacząco mu z pensji nie ubyło. To już pojąć mi trudniej. Szanować również. Zaznaczam, że nie zamierzam wydawać osądów etycznych - w gromadzeniu szmalu nie dostrzegam niczego złego, jestem poza tym świadomy, że najłatwiej odrzucać oferty, których się nigdy nie dostało, ewentualnie odrzucać je za kogoś. Dzielę się wyłącznie refleksją osobistą, pisaną z perspektywy przeciętnego śmiertelnika, który nigdy nie dotknął miliona euro. Z tej właśnie perspektywy słabo sobie radzę z opowieściami o znakomitym futboliście, który pomimo majątku, jak się domyślam, mierzonego w dziesiątkach milionów, awanturuje się o marny milion wte lub wewte, choć za ów milion więcej może zapłacić gigantyczną cenę sportową. Czyli dobrowolnym zejściem na peryferie dużego futbolu. I to w wieku być może idealnym (w czerwcu skończy Sneijder 29 lat), żeby spróbować jeszcze raz wrócić na szczyt. Nie wykluczam, że w sprawie Holendra się mylę, z szumu medialnego niełatwo wyłowić dźwięki wiarygodne. Pożyczam jego kazus dla zilustrowania uwierającego mnie zjawiska - wysokości kontraktu jako naczelnego, wręcz jedynego kryterium przy decyzjach zawodowych dla miażdżącej, mam wrażenie, większości świetnych graczy, którzy na swój poziom życia milionem mniej lub więcej specjalnie nie wpłyną, a kosztownych planów w rodzaju budowy prywatnego kosmodromu nie mają. Fani uważający się za najbardziej wartościowych - przepraszam za pokraczne określenie, „prawdziwy kibic” brzmi mi kuriozalnie jak „prawdziwy Polak” - dzielą piłkarzy przede wszystkim na wiernych barwom klubowym, których specjalnie sobie cenią, oraz niewiernych. Nigdy się w tym podziale nie odnajdywałem. Gatunek szczególnie dla mnie niepojęty tworzą bezrefleksyjni zbieracze mamony, mam słabość do żywych symboli w typie Javiera Zanettiego czy Ryana Giggsa - bez nich krajobraz byłby monotonny, a zarazem ze zdziwieniem spoglądam na osobników maniakalnie osiadłych, których nie korci, by popróbować gry na innej planecie. Pomijam oczywiście przypadki ekstremalnie chorobowe, jak Jesus Navas - zrośnięty z Sevillą, bo nawet wypad do sąsiedniej dzielnicy budzi w nim lęk, więc kiedy zdecydował się na wyprawę na mundial RPA, wywołał sensację. Leighton Baines namowom selekcjonera reprezentacji Anglii Fabia Capello wtedy nie uległ, na drugą półkulę polecieć się nie odważył. Nie przyjął też oferty z Bayernu Monachium, tłumacząc, że od dziecka nie umiał znieść pobytu z dala od domu. Paradoks polega na tym, że na idola dla żądającego bezwarunkowej lojalności fana kompletnie się nie nadaje - w latach szczenięcych chodził na Anfield Road, jako trampkarz też ćwiczył w Liverpoolu, a dziś ośmiela się grać dla Evertonu.﻿ 