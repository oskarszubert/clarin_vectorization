Historia naprawdę dzieje się bez przerwy. Zaledwie kilka dni temu zebrałem i opublikowałem najlepsze frazy, które w 2009 roku spłynęły z ust celebrytów naszego futbolu, a już mój wybór postanowił zdezaktualizować Jerzy Engel, wśród fanów znany też jako Władysław George. Obdarował nas tym razem nie miniaturą, lecz dziełem rozległym, epickim prawie, a zarazem skondensowanym w jednym akapicie, prawdopodobnie dla odstraszenia mniej wyrobionych czytelników. (Ale my, entuzjaści odmierzanych setkami stron akapitów Thomasa Bernharda, odstraszyć się nie damy). Zaczyna Władysław George chyba nieco speszony tym, co sam zamierza napisać - od nieśmiałego przypomnienia międzynarodowych laurów, które na niego spadły. „Kiedy stowarzyszenie statystyków piłki nożnej działających pod skrzydłami FIFA ogłosilo ranking trenerski za ostatnie dwanaście lat okazało się, że na 81 miejscu pojawiło się w nim moje nazwisko, jako jedynego szkoleniowca z Polski, zrozumiałem że wszystko co robimy na codzień jest gdzieś zauważane i oceniane”. Potem czytamy o wpływie  Władysława George'a na całą europejską piłkę nożną, rozsyłanych przez PZPN materiałach szkoleniowych na dyskietkach etc. Poznajemy szczegóły - po raz pierwszy razem zestawione! - przeładowanego wyzwaniami roku 2009, który w całości Władysław George poświęcił na pracę nad lepszym jutrem polskiego futbolu. Aż wreszcie, jakby w nagrodę za wysiłek włożony w odbiór dzieła, docieramy do fragmentu hitowego, kluczowego, fundamentalnie doniosłego. Mianowicie: „I warto tu dokonać parafrazy powiedzenia Marii Konopnickiej i sformułować je w następujący sposób, niczegom dzisiaj dla futbolu nie zdziałał dzień to stracony bezużytecznie”. Fragment mnie wzruszył, bo stanowi kolejny dowód na ścisły związek łączący blog „A jednak się kręci” z witryną www.jerzyengel.pl. Czasem się jego autorzy czubią, czasem okazują sobie czułość, zawsze z uwagą się nawzajem czytają. Czy to przypadek, że Władysława George'a naszedł nastrój refleksyjno-podsumowujący akurat teraz - wtedy, kiedy i mnie naszedł, kiedy kilkakrotnie między wierszami zdradzałem, iż pracuję nad piłkarskim podsumowaniem roku? Czy Władysław George dałby tę urokliwą parafrazę, gdyby nie zanalizował mojego wyboru cytatów roku i nie poczuł się lekko pominięty, obliczywszy, że więcej nominacji uzbierał Antoni Piechniczek? Bez owej szczególnej, niemal intymnej relacji łączącej mnie z www.jerzyengel.pl, nigdy nie pozwoliłbym sobie na wytykanie Władysławowi George'owi pomyłek. Teraz czuję się niemal w obowiązku, by zasugerować merytoryczną poprawkę w przywoływanym dziele - drobną, nieprzynoszącą ujmy. Otóż autorem słów, które nasz bohater prawdopodobnie parafrazuje („Nikomum dzisiaj dobra nie zdziałał, dzień to stracony bezużytecznie”), jest Tytus Flawiusz. Wyczuje to każdy uważny czytelnik - po cóż Engel miałby cytować tę pisarkę, pensjonariuszkę u sióstr sakramentek? Czyż pezetpeenowskiemu dyrektorowi nie bliżej do rzymskiego cesarza? Owe piękne słowa przypisuje Tytusowi Flawiuszowi w swoich „Żywotach Cezarów” Swetoniusz. Władca zapamiętany jako łagodny i wyrozumiały miał w trakcie pewnej biesiady skonstatować, że nic dobrego nikomu nie wyświadczył przez cały dzień i krzyknąć „Przyjaciele, straciłem dzień!” (Amici, diem perdidi!). Swetoniusz opisuje go tak tkliwie i ciepło, że nie sposób nie pomyśleć o Władysławie George'u: „Już we wczesnym dzieciństwie zabłysły jego przymioty fizyczne i umysłowe, a potem coraz bardziej wzmagały się z latami: piękny wygląd, na który w równym stopniu składały się powaga i wdzięk, wyjątkowa siła fizyczna - chociaż wzrost miał niewielki i brzuch nieco zbyt wydatny - świetna pamięć, umysł pojętny do wszystkich prawie umiejętności zarówno pokojowych, jak wojennych”. Cytuje Tytusa również Klemens Janicki w Elegii VII, „O sobie samym do potomności”: Na słowa Tyta pamiętne wiecznie: / „Nikomum dzisiaj dobra nie zdziałał / Dzień to stracony bezużytecznie”. Zastanawiacie się, jakie doświadczenia lekturowe zwiodły Władysława George'a? Odpowiedź znajdziemy na tym czacie z Trenerem. Otóż wisiała owa maksyma nad wejściem do engelowego liceum, tam ją Władysław George wyczytał i, co najważniejsze, zapamiętał. Ba, stała się ona - jak sam ujawnił - jego życiowym mottem! Wytropiłem, że zaszczytu wychowania absolwenta Engela dostąpiło III LO we Włocławku. Imienia Marii Konopnickiej właśnie, dlatego też zapewne Władysławowi George'owi się pokiełbasiło i przypisał tamte słowa patronce swojej szkoły średniej. Autora życiowego motta wypada znać, więc duma mnie przepełnia, że udało mi się wspomóc Władysława George'a w sprawie tak ważnej. A teraz emocje: poprawi czy nie poprawi? 