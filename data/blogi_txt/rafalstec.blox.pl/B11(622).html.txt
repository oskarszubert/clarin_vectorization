Że należy ją poprawić, nie mam wątpliwości. Katalończycy są w delikatnej sytuacji - podobnie musiał się czuć poprzedniego lata Cristiano Ronaldo - bo przeżyli sezon fenomenalny, zbyt doskonały, by serio zakładać, że zdołają kiedykolwiek go powtórzyć. Nawet po fantastycznych transferach. A jednak nad ideałem pracować trzeba. Bezruch demoralizuje, nawet najwybitniejsi piłkarze muszą czuć, że prą do przodu i wyzwania nad wyzwaniami dopiero przed nimi. Motywacyjny kop, jakiego dał Barcelonie transferowymi megahitami Florentino Perez (dzisiaj do Realu Madryt dokupił Raula Albiola), niekoniecznie wystarczy. Do rzeczy: gdybym rządził Barceloną, to poza drobnymi retuszami na ławce rezerwowych (poprzez mniejsze zakupy oraz instalowanie w drużynie seniorów kolejnych brzdąców ze szkółki La Masia) włożyłbym całą energię w znalezienie następcy Samuela Eto'o. Klasy Kameruńczyka oczywiście nie kwestionuję, ale wiem, że się wierci i zarabiać chciałby po sułtańsku. A ponieważ wnerwiony Eto'o grozi elektrowstrząsami w całej szatni, oddałbym go czym prędzej i zaczął intensywnie się rozglądać. Ludzi zdolnych natychmiast, bez skrępowania i niepewności, wbiec do ataku najlepszej drużyny w Europie nie widzę wielu. Zlatan Ibrahimovic? David Villa? Alexandre Pato? Karim Benzema? Fernando Torres? Kto chce, niech szuka dalej, ja wyjaśnię, dlaczego umarłbym za wydarcie Liverpoolowi tego ostatniego - nawet za gigantyczną kasę (częściowo sfinansowałbym transakcję zyskiem ze sprzedaży Eto'o), puszczając mimo uszu mądrości prezesa Joana Laporty o szkodliwości bicia transferowych rekordów. Po pierwsze, 25-letni Torres wciąż jest młody (to jego przewaga nad Ibrahimoviciem oraz Villą) i dopiero zbliża się do szczytu możliwości, a zarazem udowodnił swoją klasę na dłuższym dystansie czasowym i w dwóch najsilniejszych ligach europejskich (to jego przewaga nad jeszcze młodszymi Benzemą oraz Pato). Po drugie, natychmiast po przylocie do Liverpoolu zaczął się rozbijać po boiskach Premier League, co świadczy o jego nadzwyczajnych zdolnościach adaptacyjnych. Ja zresztą nie bardzo wyobrażam sobie styl gry, do którego napastnik o jego wszechstronności by nie pasował. Po trzecie, wzmocniłby Torres mocno hiszpańską (wiem - także, nawet przede wszystkim, katalońską) tożsamość drużyny i spotkał całą zgraję kumpli z reprezentacji kraju. Po czwarte, zostało mu wtrenowane w podświadomość - jako wychowankowi Atletico Madryt - że największą frajdę daje wygrywanie z Realem. Po piąte, uwielbia El Nino wielkie starcia - strzelił gola w finale mistrzostw Europy, nastrzelał ich mnóstwo Arsenalowi, Chelsea i Manchesterowi United. Potęgi go inspirują, nie onieśmielają. Po szóste, najważniejsze, Torres jeszcze w futbolu klubowym niczego nie wygrał. Dosłownie. Nie podniósł ani jednego trofeum, przyjemności kończenia sezonu na pierwszym miejscu zaznał tylko w drugiej lidze hiszpańskiej. Grywał w półfinałach, był wicemistrzem, ale ostatecznego triumfu nigdy nie odniósł. Co zaznaczam dlatego, że nasyconej Barcelonie niezbędny wydaje mi się gracz tyleż wybitny, co wygłodniały. I dlatego, że w błahej, wakacyjnej notce chciałem podrzucić jeszcze myśl, iż Torres jest być może najznakomitszy wśród współczesnych gwiazd, które wygrały tak mało. 