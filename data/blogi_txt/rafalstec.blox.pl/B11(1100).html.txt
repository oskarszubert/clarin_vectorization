Dotąd były tylko przygrywki, prawdziwe na serio futbolowy sezon klubowy zaczyna się w ten weekend. A wraz z nim moje blogowanie na żywo. Dzisiejszą kaskadę hiciorów już tutaj zapowiadałem, a przecież jutro poprawiny - ocalałej po kolejnych wstrząsach Valencii starcie z Sevillą widzi mi się pasjonująco, mecze Romy z Juve oraz Marsylii z Bordeaux - co najmniej bardzo ciekawie. Gotowi, żeby się przeżreć? 16.57. Zanim przejdę do kopania na serio, słówko o lidze polskiej. Zerkam właśnie na Wisłę z Jagiellonią i tak sobie myślę - mając  w świeżej pamięci, co odstawiają Legia z Lechem - że tym razem piłkarze nie tylko nas zamęczą poziomem, ale i zanudzą. Jeszcze miesiąc lub dwa i krakowianie obronią tytuł, co utwierdzi ich w wygodnym przekonaniu, że porażka z Levadią była czystym przypadkiem. 17.08. Chelsea już rozjechała Burnley, zaraz Manchester sprawdzi rozbujany Arsenal. Ja wiem, że uwielbiacie - uwielbiamy - przede wszystkim piłkarzy, ale dla mnie to są jednak pojedynki trenerskie. Drugiej takiej pary antagonistów nie ma, obaj istnieć bez siebie nie mogą, inne Benitezy jeszcze muszą popracować, żeby doskoczyć do ich pułapu. Ferguson i Wenger są jak Real i Barcelona, Yin i Yang, Człowiek, Który Chce Zawładnąć Światem i James Bond. Jak jeden odejdzie, drugi poczuje pustkę, też mu się odechce, przeszłość już zawsze będzie smaczniejsza niż teraźniejszość. Co uderzające, w publicznych wypowiedziach coraz mniej między nimi jadu - choć obowiązkową wrogość rzecz jasna pozorują - zwycięża raczej wzajemny szacunek i respekt. 17.27. No dobra, a na kogo się na Old Trafford gapić? W MU chwilowo na nikogo, ta drużyna dopiero szuka tożsamości po odejściu C. Ronaldo. Wenger porównał ten moment do sytuacji Arsenalu po utracie Thierry'ego Henry'ego, również płodnego snajpersko i rozstrzygającego o wynikach. Mnie na razie u obrońców tytułu nikt nie porywa. Natomiast w Arsenalu chcę się gapić na Arszawina. Na europejskie wyżyny wdryblował późno (rocznik 1981), ale moim zdaniem to bezsprzecznie najcudowniej utalentowany piłkarsko okaz z plemion poradzieckich od czasów - tych szczytowych - Andrija Szewczenki. 17.41. Ferguson wzywa swoich ludzi, by poprawili bilans w meczach z potęgami. Pamiętacie poprzedni sezon? MU został mistrzem dzięki uporczywemu - długimi okresami to była istna mordęgą i dla graczy, i dla oglądaczy - ciułaniu punktów. W szlagierach fajerwerków nie było, z sześciu meczów przeciw Arsenalowi, Chelsea i Liverpoolowi wygrały "Czerwone Diabły" zaledwie jeden. 17.56. Najbardziej intryguje Real. Potentatów angielskich, niemieckich i włoskich znamy, niezależnie od wyników zaskoczyć mogą nas tylko do pewnego stopnia. A tworu madryckiego w boju o stawkę nikt nie widział, nie pamiętam, by jakakolwiek drużyna ze ścisłej europejskiej czołówki - o ile Los Merengues po serii chudych lat w Lidze Mistrzów można jeszcze za takową uznać - wymieniła latem trenera i siedmiu graczy z podstawowego składu. Szczerze? Nie mieści mi się w głowie, że z tych doskonałych podzespołów trener Pellegrini z dnia na dzień złoży rakietę dolatującą w 90 minut do innej - zupełnie nowej, dopiero odkrytej - galaktyki. Faworytem musi znów być Barcelona, choć 120 niełatwych minut to tylko zwiastun maratonu, który czeka każdego zwycięzcę LM. 18.01. Są składy pierwszego hitu. MU: Foster, O'Shea, Brown, Vidic, Evra, Valencia, Fletcher, Carrick, Nani, Giggs, Rooney. Arsenal: Almunia, Sagna, Gallas, Vermaelen, Clichy, Eboue, Denilson, Song Billong, Diaby, Arshavin, van Persie. 18.07. Centralna postać Realu? Xabi Alonso. W każdym sensie. Będzie truchtał w środku boiska, powinien czuwać nad organizacją całości. Ma swojego Xaviego Barca, musi mieć i Real. To ma być kluczowa postać planu na nową drużynę. Jeśli zawiedzie, zamiast drużynę możemy znów zobaczyć zbieraninę. Przypomnijcie sobie, kogo mieli za plecami Kaka i CR w poprzednich klubach. 18.08. Rywal Realu teoretycznie na początek idealny. Zbiedniałe Depor pewnie się utrzyma. I tyle będą kibice z tego sezonu mieli. 18.12. Sorry, wtręt siatkarski. Michał Winiarski znów w Skrze Bełchatów! Wrócił z ligi włoskiej. I dobrze, o jego zdrowie można tylko drżeć, a znajome italiańce donoszą, że trener w Trento potrafiłby zarżnąć każdego byka. 18.15. A co przed derbami Mediolanu? W Milanie status quo, tam trener wielkiego wyboru nie ma, wszystko wisi na duecie Ronaldinho - Pato. W Interze kolejne kombinacje chemika Mourinho - wedle zapowiedzi w pomocy obrońca Santon, za napastnikami raczej defensywny Muntari. Tego ostatniego ocaliła fatwa egipskich dygnitarzy muzułmańskich - dali zawodowym piłkarzom dyspensę, więc mimo ramadanu piłkarz z Ghany mógł dziś spożywać po świcie i nie zacznie meczu o suchym pysku. 18.56. Bloksa nie znoszę od dawna, ale nawalić w takim momencie to już niesłychany skandal. Stąd przerwa w nadawaniu. Ale na OT trzęsienia murawy też nie było. Przed nacierającym facetem z piłką jest zazwyczaj jeden ewentualnie dwóch kolegów, więc obaj bramkarze raczej zrelaksowani. Nie przesadzają z tym respektem nasi trenerscy giganci? Mam wrażenie, że jeśli padnie gol, to po stracie piłki przez którąś drużynę na własnej połowie. 19.00. I co pisać, skoro już napisałem przed meczem - patrzcie na Arszawina? 1:0 dla Arsenalu. Znów mam skojarzenia z Szewczenką - ileż ten napadzior, ponoć król pola karnego, załadował superważnych goli petardami odpalonymi zza pola karnego... 19.14. Mecz mnie rozczarowuje - dużo ganiania, mało grania. Trzy pytania mam. Kiedy ostatnio MU przez 45 minut nie oddał celnego strzału na OT? Czy Ben Foster nie mógł zareagować lepiej? I pytanie najbardziej ryzykowne, po blogowemu pochopne - czy poszukiwania następcy van der Sara będą trwały tak długo, jak poszukiwania następcy Schmeichela? 19.44. 2:1 dla MU! To się nazywa mieć gen autodestrukcji. Silny gen. Trzeba być Arsenalem, Tottenhamem, Valencią albo Wisłą (Wisłą w pucharach), żeby tak pokazowo zrobić sobie krzywdę. Gospodarze wciąż nie umieli celnie uderzyć, ba, składnie zaatakować, aż prezent zrobił im Manuel Almunia, który sfaulował Rooneya i dał mu rzut karny. A potem kompletnie głowę stracił Diaby. I, niestety dla niego, od tej głowy odbiła się piłka. Manchester obejmuje w prowadzenie kilkanaście sekund po strzale rywali w poprzeczkę. W meczu, w którym grał o klasę słabiej... 20.11. Koniec na Old Trafford. 2:1. Sezon MU do dziś: tradycyjne narzekanie i wybrzydzanie połączone z szukaniem dziury w całym, ale do lidera tylko trzy punkty straty. Sezon Arsenalu da dziś: 400 minut z okładem świetnej gry, a potem wystarczają dwa kiksy - popełnione w mgnieniu oka - i mamy wrażenie, że robi się jak zwykle. Czyli przerost formy nad treścią. Optymista powie, że na OT każdy może przegrać. Pesymista - że jeśli dziś Arsenal przegrał, to co będzie, kiedy rywale zagrają dobrze? 20.12. Real w poprawionej wersji perezowej też rozpoczyna od przerostu formy nad treścią - prezes efekciarz zaprosił Usaina Bolta, żeby ten uświetnił inaugurację kopnięciem piłki swoją gepardzią stopą. A potem CR huknął na ostatnie piętro Santiago Bernabeu. 20.30. Real z Depor w porównaniu z wyspiarskimi szybkobiegaczami pykają sobie wolniuteńko, ale piłkarsko wygląda to znacznie smaczniej. Już 1:0, po golu Raula Gonzaleza. Na razie w całej Europie rządzi stary Real: w Bayernie szaleje kupiony wczoraj Robben (dwie bramki z Wolfsburgiem), a w Mediolanie trener Mourinho wystawia w podstawowej jedenastce kupionego wczoraj Sneijdera. 20.32. Już 1:1 w Madrycie. Oj, chyba mam kłopot z blogowaniem i oglądaniem 17 meczów na raz. Zwalniam, zaraz pełna koncentracja na derbach (również z racji obowiązków zawodowych - do gazety będę o tym pisał). 20.45. Już myślałem, że derby Mediolan rozpoczną się z oboma kapitanami w rezerwie, ale Zanetti wbrew zapowiedziom na boisku. Rozegra 108. ligowy mecz z rzędu, ostatnio opuścił Inter jesienią 2006. Muntari i Santon jednak na ławie - oj, się naraża wielki Jose dziennikarzom włoskim, oni nie znoszą, jak się ich oszukuje ze składem:-) Dla Realu karnego strzela CR, faworyt prowadzi 2:1. 21.03. Jak wspominałem, stary Real rządzi w Europie. Najlepszy moment Interu to bomba z dystansu Sneijdera, znakomicie wybroniona przez Storariego, czwartego ostatnio bramkarza Milanu (po Didzie, Kalacu, Abbiatim). Najciekawszy moment Milanu: Flamini w nowej, niezwykłej roli - dynamicznego skrzydłowego. Minął samego Maicona! 21.19. Piękna, szybka kombinacja, w finale Milito do Motty i gol. 1:0 dla Interu. Jeśli tak ma wyglądać życie bez Ibrahimovicia, nerazzuri będą w siódmym niebie. W poprzedniej wersji podobne arcydziełka pracy zespołowej im się nie zdarzały. Ktoś na forum opowie, co się dzieje w Madrycie? Przeczytam w przerwie:-) 21.33. Samobójcę Diaby'ego przebił Gattuso. To był szokujący pakiet nieszczęść: sprowokował IGG karnego; poprosił o zmianę (nawet on nie zawsze wytrwa 90 minut z urazem); musiał czekać, aż Seedorf się oporządzi; rozjuszony popełnił bezmyślny faul w środku na boiska, dostał czerwoną kartkę. Do przerwy 0:3, sprawa rozstrzygnięta. Pamiętacie 2001 rok i Inter - Milan 0:6? Będzie rewanż? Dla Kaya oficjalne podziękowania za relację z Madrytu. Dla dawidu za ligę cypryjską:-) 21.43. Odpowiedź na pytanie, czy Gattuso zagrał jakiś dobry mecz po kontuzji - nie zagrał. Ten był jego 401. w Milanie. Typuję, że najgorszym. 21.53. Komentator Canal+ mówi, że wszystko, co najgorsze, już Milan spotkało. Nie zgadzam się. A konieczność wyjścia na drugą połowę? 22.14. Trwa obijanie Milanu, tym razem cios o obezwładniająco perfekcyjnej trajektorii wyprowadził Stankovic. 0:4. W związku z brakiem innych znaczących wydarzeń na San Siro, chciałbym oficjalnie podtrzymać swoją prognozę, że najfajniejszy mecz weekendu rozpocznie się jutro o 19 w Valencii. Od tego sezonu w La Liga chciałbym przede wszystkim tego, żeby ktoś spróbował podgryzać wielką dwójkę i przestało być tak nudno w samym czubie. (W poszukiwaniu atrakcji z nadzieją spoglądam też na moje ulubione maleństwo Villarreal). 22.38. To były najszczęśliwsze derby dla Interu od 1974 roku. To były najsmutniejsze derby dla Gennaro Gattuso w życiu. Przepaść między lokalnymi rywalami jeszcze się powiększa, jeśli zajrzymy poza boisko. Inter to bardzo szeroka kadra, pełna arcymocnych zmienników na każdej pozycji - kto dziś pamiętał o nieobecnym Cambiasso? (Zimą ma przyjść na dokładkę Pandev z Lazio). Milan rezerwy ma wątłe i jego kłopoty mogą zacząć się dopiero, gdy kilku piłkarzy skoszą kontuzje. Rozwiązywał będzie je Leonardo, który pędził na ekspresowe kursy dokształcające, żeby na ławce usiąść z jakimkolwiek papierkiem... 