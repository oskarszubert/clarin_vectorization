Jeszcze przy stanie 2:0 dla Czechów naszła mnie refleksja, że nasi południowi sąsiedzi oraz Rumuni przywieźli na Euro 2008 drużyny najdoskonalej zorganizowane na tyłach, najsprytniej ukrywające swoje słabości, zdolne osiągnąć najwięcej w stosunku do umiejętności piłkarzy. Łatwo się zachwycać Holendrami, którzy stopami potrafiliby ustawić domek z kart i nawet bez taktyki - jej im oczywiście też nie odmawiam - byliby w stanie pokonać każdego rywala na planecie. Czesi i Rumuni, choć również nieźle wyposażeni w talent, bez precyzyjnego konceptu i mrówczej pracy grupowej wiele by - w sensie medalowym - nie osiągnęli.Kwadrans później (zdążyłem już wyesemesować swoją refleksję do znajomego), gdy Turcy wyszli na prowadzenie 3:2, poczułem to fantastyczne targnięcie kibicowskimi emocjami, któremu nie sposób się oprzeć nigdy, nawet jeśli nie trzymasz ani z jednymi, ani z drugimi. Niech sobie grecka maszyna raz na milion lat zdobędzie mistrzostwo Europy, niech sobie odczłowieczają piłkę Mourinho z Benitezem (naiwniacy), niech statystycy wyrachują, ile razy na boisku gracz X spluwa pod wiatr, a ile razy z wiatrem. Żywiołu i tak nigdy nie opanują, ten wynalazek - piłka nożna - nigdy nie skończy w muzeum, będzie istniał i zachwycał dopóty, dopóki ludzie będą czasami się zapatrzać, rozkojarzać, zamyślać etc.Wspaniale, że nawet Petr Cech, jeden z trzech najlepszych bramkarzy świata, wypuszcza piłkę z rąk, gdy pewny uchwyt staje się najważniejszą sprawą na świecie. Wspaniale, że zimnokrwistych twardzieli z czeskiej defensywy nagle zdejmuje tajemniczy paraliż, który zmienia ich w bezbronne niemowlaki. Wspaniale, że Turcy wierzą, gdy wierzyć już nie ma sensu.Sorry za banały i trochę rozbiegane myśli, ale blogowy nałóg nie puszcza, dzielić się emocjami jest zdrowo:-), a do niesamowitych futbolowych dreszczowców i tak nie da się niczego dopisać. W każdym razie Euro porywa coraz bardziej. Włosi i Francuzi na krawędzi, Niemcy zaskakująco niepewni swego, Holendrzy popisujący się futbolem nie z tej ziemi, Chorwaci wciąż bezczelni i niezwyciężeni, Turcy już w drugim meczu odrabiający straty. Generalnie triumf piłki odważnej i atrakcyjnej. Coś czuję, że jeszcze będzie się działo... 