Tak mnie naszło w środku nocy, tylko na kilka zdań wpadam. Barcelona strzeliła dotąd w bieżącej Lidze Mistrzów 33 gole, Real Madryt - 32. Szukajcie drużyn, które wbiły przed półfinałami więcej, a ja w tym czasie będę się nadal beztrosko upierał, że hiszpańskie kolosy są aktualnie bezapelacyjnie najpotężniejsze, więc wszystkie drogi prowadzą do finałowego El Clasico. Nie przekonają mnie wyliczenia, że klasa większości ich dotychczasowych rywali - od Borysowa, Pilzna i Leverkusen po Zagrzeb, Moskwę i Nikozję - nie wywołuje dreszczy - bo odnoszę wrażenie, że ci rzekomo znakomitsi nie rozpadli się na atomy głównie dlatego, że z Barceloną i Madrytem się nie zderzyli. Chętniej się zastanawiam, kiedy notoryczni mistrzowie oraz wicemistrzowie Hiszpanii stracą impet, zostaną doścignięci przez konkurencję, zaczną przegrywać częściej niż incydentalnie albo przez przypadek. Przewagi w umiejętnościach piłkarzy prędko nie oddadzą - pomimo inwazji szejków finansowo są gigantami, stać ich niemal na każdy transfer, w szatniach obu klubów rządzi młodość, katalońską zasilają dodatkowo wspaniali absolwenci La Masii. Zostają trenerzy. Absolutnie kluczowi. Josep Guardiola na mknący ku perfekcji system gry Barcelony wpływa fundamentalnie, Jose Mourinho naprawdę niewiele dzieli od mistrzostwa czwartego kraju (Portugalia, Anglia, Włochy, Hiszpania) oraz Pucharu Europy zdobytego z trzecim klubem (FC Porto, Inter, Real Madryt), którego zdobycie pozwoliłoby mu śmiało mierzyć w tytuł najwybitniejszego trenera w historii. Odejście każdego z nich byłoby traumą. Czy fani Barcelony i Realu Madryt nie powinni myśleć o tej perspektywie z taką samą obawą, z jaką o emeryturze Aleksa Fergusona - panującego w swoim klubie wielokrotnie dłużej - myślą fani Manchesteru United?﻿ 