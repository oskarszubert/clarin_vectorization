Kiedy byłem na Celtic Park przed pierwszymi derbami Glasgow z udziałem Boruca i Żurawskiego, szkoccy dziennikarze, z którymi czekałem na polskiego bramkarza, wspominali Dariusza Dziekanowskiego. - Ten to umiał się zabawić! A jak potem grał! - cmokali z uznaniem.Są w Celticu przyzwyczajeni, przyzwyczajeni nie tylko do polskiej fantazji i potęgi w piciu, więc wielkiej zadymy wokół kilku głębszych Boruca robić nie będą.Ja też nie mam zamiaru nadymać się świętym oburzeniem i moralizować, że nie wypada, by jeden piłkarz z drugim dawali w palnik na zgrupowaniu reprezentacji. Że każdy golnąć czasem sobie musi, to w Polsce sentencja właściwie elementarna, a ja z tradycją najtrwalszą i powszechnie lubianą walczyć ani myślę.Przypominam sobie tylko, że Boruca ciągnęło do pewnego włoskiego klubu. Przypominam sobie też opowieści piłkarzy, którzy nie wytrzymywali reżimu, obejmującego w Milanello nie tylko dietę. Vikash Dhorasoo długo na San Siro nie zabawił, niezbyt lubił rozpisywanie mu posiłków z dokładnością do jednego plasterka szynki. Tam nawet na wakacjach jedzą według ścisłych zaleceń, a jak dołożą gram banana ponad receptę, to na niegorącym uczynku nakrywa ich MilanLab i dostają burę.O Borucu będzie głośno, rozszczekają się zaraz wyspiarskie bulwarówki i gazety poważne też, tymczasem o transferach do największych klubów decydują kryteria nie tylko czysto sportowe. (Nie wypominajcie mi Ronaldinho. Nasz bramkarz bohater to mimo wszystko ciut mniej niż Ronaldinho). Boruc właśnie cholernie wydłużył sobie drogę do Milanów i innych Bayernów.Kuszczak też sobie wydłużył - drogę do kadry. Nawygadywał głupot, bo został obrażony propozycją roli rezerwowego w kadrze. I pomyśleć, że przed Euro 2008 była reprezentacja Polski w bramce prawie potęgą. 