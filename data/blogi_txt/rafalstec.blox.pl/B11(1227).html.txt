Dlaczego PZPN, który zamienił polski futbol w żałosną, cuchnącą kryminałem farsę, zwołał zjazd? Żeby zwołać. Kiedy działacze czują się przyparci do muru, reagują. Grą pozorów. Sygnały o patologiach ignorują, bo patologią się żywią. Problemy przemilczają, afery biorą na przeczekanie, skalę problemu zakłamują.Dzisiaj znów nas oszukali. Na zjeździe nie zrobili właściwie nic. Nie przygotowali nawet żadnych projektów uchwał, choć akurat od uchwał są wybitnymi specjalistami. Zyskali za to miesiąc na kombinowanie, by na kolejnym plenum również nie zdarzyło się nic (konstruktywnego) - co najwyżej uda im się wykpić od kar i odpowiedzialności.Działacze oszukują, ale nie ponoszą odpowiedzialności, bo świat sportu jest autonomiczny. Państwo nie może weń ingerować pod sankcją wyrzucenia reprezentacji z rozgrywek. Donald Tusk musiałby zaryzykować sporo, bo Polsce FIFA znów zagroziłaby pewnie odebraniem występu w Euro 2008 i organizacji Euro 2012.Dlatego nie ma znaczenia, że totalna krytyka PZPN zjednoczyła w egzotycznym sojuszu nawet PiS i PO. Tak jak nie ma znaczenia, ile razy prezes Michał Listkiewicz kłamał, obiecując dymisję.Wczoraj znów przysięgał, że nie wystartuje w wyborach. Ale nawet gdyby wreszcie dotrzymał słowa, następcę działacze wyłonią z własnego grona. Spośród tych samych ludzi, którzy od lat obradują, symulują reformy, robią kibiców w balona. Ambitnych, pazernych na stanowiska wśród nich nie brakuje. Jak pomyślę np. o Grzegorzu Lacie - o jego obijaniu się w parlamencie i możliwościach intelektualnych - przypuszczam, że Listkiewicz zapyta kiedyś triumfalnie, czy aby na pewno był aż tak złym prezesem.Jest beznadziejnym i powinien ponieść odpowiedzialność, choć jego rezygnacja - jeśli w ogóle nastąpi, ja wciąż wątpię - niczego nie załatwi. Jego następca może być jeszcze gorszy, choć niewykluczone, że kilku kandydatów przejmie prokuratura. Inni pozostaną skażeni akceptacją dla szwindlu jako elementu futbolowych obyczajów. I nic na to nie poradzimy. Dopóki nie odejdą wszyscy, którzy wczoraj obradowali.Moglibyśmy co najwyżej zlikwidować cały polski futbol, a tego nie chce nikt. Pozostaje - w zależności od przekonań - modlić się lub liczyć na jakiś sprzyjający splot okoliczności. 