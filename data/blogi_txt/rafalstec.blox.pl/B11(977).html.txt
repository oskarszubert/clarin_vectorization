Wspominałem Go w latach 2008 i 2009, kto nie zna, niech kliknie. 23 stycznia 2004 roku zmarł Zdzisław Ambroziak, który lubił nazywać siebie - kokieteryjnie, nieprzyzwoicie inteligentni nie epatują skromnością:-) - „prostym magistrem od fikołków”, a w istocie był najlepszy pośród nas, dziennikarzy zajmujących się sportem. Wciąż przeklinam tę koszmarną niesprawiedliwość - czy los nie zapędził się w swoim bezsensownym okrucieństwie, pozwalając, by Ambroży odszedł akurat wtedy, gdy sukcesy zaczęła odnosić polska siatkówka, a sukcesiki - polski tenis? Gdy ożyły u nas obie jego ukochane dyscypliny? Niech żałują nasi sportowcy, że ich triumfy opiewają - nad klawiaturą i przed mikrofonem - inni, mniej utalentowani. Niech żałują entuzjaści sportu zbyt młodzi, by usłyszeć Go w transmisji na żywo lub przeczytać w aktualnej publicystyce. Niech nadrobią niewybaczalną lukę ci, którzy nie znają Ambrożego choćby z archiwaliów bądź nie dorwali jeszcze zbioru felietonów „Swoje wiem i piszę”. Wszyscy - pamiętajmy. 