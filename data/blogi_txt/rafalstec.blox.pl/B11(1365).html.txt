Nie stawiam sprawy ostro: Brazylijczyka nie zaakceptuję za Chiny Ludowe, kadrę z nim składzie zbojkotuję, a jeśli Leo go powoła, dokonam uroczystego samospalenia przed jego domem w Brukseli. Nie stawiam, bo wynarodowienie drużyn narodowych uważam za nieuchronne, o czym już pisałem tutaj i tutaj. A jeśli jest nieuchronne, jeśli już nawet potężne futbolowe nacje importują sobie lub chcą importować obcokrajowców, to nasza w tym względzie wstrzemięźliwość przywiodłaby nas do klęski. Dlatego wolę tchórzliwie grzeczne: „nie podoba mi się”.Zniesienie wszelkich granic w futbolu generalnie lubię, uwielbiam nawet, do czego zresztą również się przyznawałem wielokrotnie. Cieszę się, że trenerzy Wenger, Mancini czy Zico mogli przeobrazić Arsenal, Inter czy Fenerbahce w ekipy kompletnie nieangielskie, niewłoskie czy nietureckie, cieszę się, że w świecie piłki nożnej naprawdę nie ma znaczenia, gdzie się urodziłeś, kim byli i ile pieniędzy mieli twoi rodzice, do jakiego kościoła chodzisz i jakiego koloru skórą jesteś pokryty. Liczy się tylko talent, pracowitość i determinacja, nawet jak kopiesz na boso i w kameruńskiej wiosce, to cię wysłannicy europejskich klubów złowią. Piękne, palce lizać, dzięki temu pochłaniam Ligę Mistrzów, czyli pasjonującą sportową rywalizację na poziomie zbliżonym do doskonałości.Reprezentacje traktuję osobno. Pisałem już, że jeśli upodobnią się do klubów, mogąc skaperować każdego zdolnego obcokrajowca, który nie jest graczem wystarczająco klasowym, by zagrać dla swojej ojczyzny, to mundial z mojego punktu widzenia straci sens. To na razie wizja baaardzo odległa, raczej z gatunku futurologicznych, ale globalna tendencja jednak popycha futbol w kierunku jej realizacji. (Choć czyni to, na szczęście, w wolnym tempie).Fundamentalistą nie jestem, nie odmawiam zmiany barw wszystkim i w każdych okolicznościach. Jeśli polskie prawo pozwala mieszkającemu u nas obcokrajowcowi uzyskać nasz paszport, nie śmiałbym apelować o bardziej restrykcyjne przepisy wewnątrzfutbolowe (wyjąwszy ten, który zakazuje grać dla seniorskich reprezentacji dwóch różnych państw). Rozumiem też okoliczności nadzwyczajne - kiedy np. Olisadebe oddaliśmy za żonę naszą Beatę, to czułem, jakby i on stał się w pewnym sensie jakiś swojski, trochę bardziej nasz po prostu. W końcu niczego cenniejszego od kobiety oddać się nie da. Najogólniej mówiąc - chciałbym mieć powody sądzić, że przyszywany reprezentant Polski jakoś się z Polską rzeczywiście związał.Ale robić specjalne wyjątki dla Rogerów i innych obcokrajowców, których biega - i wyróżnia się - w naszej lidze tłum? Błagać prezydenta, by za okoliczności nadzwyczajne uznał niesatysfakcjonującą nas siłę reprezentacji? Może jeszcze w ostatniej chwili zabierać naturalizowany tłum na Euro 2008!?Brrr, dziękuję, postoję. Nie chcę zbawcy Rogera i, o czym również już pisałem, w zbawcę Rogera nie wierzę. Choć do Beenhakkera, gdyby Holender wziął na mistrzostwa Rogera, pretensji bym nie zgłaszał. W końcu jego misja sprowadza się do zbudowania możliwie mocnej drużyny z dostępnych ludzi, a nie rozmyślania nad imponderabiliami. A ja udając zbyt święcie oburzonego pobiłbym rekord hipokryzji - przecież po zwycięskim golu wbitym przez Brazylijczyka w czerwcu Niemcom pewnie zwariowałbym z radości.Na szczęście ten gol nie padnie, na szczęście podczas Euro 2008 wspierać będzie nas tylko dwóch Holendrów: Leo i wychowany przez „Pomarańczowych” Smolarek. 