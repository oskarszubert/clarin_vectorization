Włosi ze zrozumiałych względów biadają, że ich siatkówka - w minionej dekadzie bezkonkurencyjna w świecie - schodzi na psy, ale siatkarskie know-how eksportują już na całą Europę. Dosłownie. Nie ma chyba innej dyscypliny zespołowej, w której niemal cała kontynentalna czołówka oddała swoje reprezentacje w ręce absolwentów trenerskiej szkoły jednego kraju. Siatkówka oddała. Nie zawsze w ręce Włochów, zawsze w ręce fachowców przez Serie A wyedukowanych, którzy całe kariery - lub niezliczone sezony - spędzili w różnych rolach w tamtejszych halach.Skalę zjawiska uświadomiła mi właśnie decyzja Rosjan, by kadrę powierzyć Bagnolemu. Lokalnie obserwujemy je w Polsce, w końcu czterech najsilniejszych ligowców prowadzą wyłącznie ludzie spełniający powyższe warunki: Daniel Castellani, Krzysztof Stelmach, Ljubomir Travica oraz Roberto Santilli. Przytłaczającą dominację włoskiej myśli szkoleniowej odczujemy jednak dopiero podczas wrześnionych mistrzostw Europy, podczas których federacje płacące własnym trenerom będą już wyglądać na ekscentryczne. Rosjanie nominowali Daniele Bagnolego, Bułgarzy mają Silvano Prandiego, Włosi - Andreę Anastasiego, Polacy - Castellaniego, Hiszpanie - Julio Velasco, Niemcy - Raula Lozano, Finowie - Mauro Berruto, Grecy - Roberto Serniottiego (prawdopodobnie), Turcy - Fausto Polidoriego, Słowacy - Emanulele Zaniniego. W czołówce swoim ludziom ufają już tylko Serbowie i Francuzi... 