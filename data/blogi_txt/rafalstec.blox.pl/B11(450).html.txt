W 1996 roku wdarł się z Widzewem Łódź do Ligi Mistrzów, choć po niespełna godzinie decydującego eliminacyjnego starcia jego piłkarze przegrywali z Broendby 0:3. Rozstrzygającego gola strzelili w 89. minucie. Od tamtej pory do elity nie zdołał się przebić żaden nasz klub. W 1997 roku zdobył z Widzewem mistrzostwo Polski, choć tuż przed końcem przegrywali na stadionie Legii Warszawa 0:2. Rozstrzygające gole strzelali w 86., 88. i 90. minucie. To do dziś mecz legenda, najsłynniejszy w historii wśród wszystkich, które przesądzały u nas o ligowym tytule. W 2008 roku został wraz z Lechem Poznań wpuszczony do europejskich pucharów, choć jego piłkarze na nie nie zasłużyli - zaproszenie zawdzięczali wyłącznie likwidacji Dyskobolii Grodzisk Wlkp. Potem awansowali do Pucharu UEFA, choć w ostatniej rundzie kwalifikacji dwukrotnie chybotali się nad przepaścią - gola przedłużającego mecz z Austrią Wiedeń o dogrywkę strzelili w 85. minucie, gola zwycięskiego strzelili w 121. minucie, na sekundy przed ostatnim gwizdkiem. To wtedy Smuda odżył - po długich latach chudych wrócił do krajowej czołówki w swoim fachu, bo poznaniacy ładnie pograli z AS Nancy, Deportivo La Coruna, Feyenoordem, Udinese. W 2009 roku został selekcjonerem reprezentacji Polski - spełnił marzenia akurat w najwspanialszym momencie, w przededniu organizowanych przez nas mistrzostw kontynentu. Zaszczyt, jaki nie spłynął na nikogo przed nim. I niewykluczone, że nie spłynie na nikogo po nim. W 2011 roku poleciał na losowanie grup Euro 2012. Los podarował mu Rosję, Grecję i Czechy - rywali, których wskazałaby miażdżąca większość kibiców, gdyby poprosić ich o wytypowanie konkurentów możliwie najmniej groźnych. To wszystko zdarzenia niezapomniane, które wryły się w świadomość każdego fana piłki kopanej. Jeszcze raz: Franciszek Smuda do Champions League wtargnął w cudownych okolicznościach, w cudownych okolicznościach zdobył mistrzostwo Polski, w cudownych okolicznościach wrócił na szczyt (krajowy), w cudownym momencie objął reprezentację. I jak pojechał na arcyważne wyciąganie kulek ze szklanych mis, to też przebiegało cudownie. Nic dziwnego, że sam chętnie mówi o sobie „farciarz”. Jeśli rzeczywiście niezbędny jest cud, by Euro 2012 dało nam satysfakcję także sportową, reprezentacją Polski dowodzi selekcjoner idealny.﻿ 