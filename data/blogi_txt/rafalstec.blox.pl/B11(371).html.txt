Sławny futbolista Ibrahimovic, który zawsze zdawał sobie sprawę ze swoich rozlicznych przewag nad zwykłymi śmiertelnikami, uświadomił sobie, że mimo owych przewag również umrze. W poniedziałek obchodził trzydzieste urodziny, nazajutrz ogłosił urbi et orbi: - Zaczynam się starzeć. I wyżalił się reporterom obsługującym zgrupowanie reprezentacji Szwecji, że stracił serce dla futbolu. - Nie mam zapału jak przedtem, ogień już we mnie nie płonie - mówił. - Kiedyś bawiłem się, zostawałem po treningu, żartowałem. Teraz wszystko przeszło raczej w rutynę. No i muszę bardzo dbać o siebie. W młodości nawet z bólem mogłem strzelić gola z 40 metrów, dziś potrzebuję solidnej rozgrzewki, zanim w ogóle kopnę piłkę. Jeszcze czerpię przyjemność z gry, ale nie zobaczycie mnie na boisku siwowłosego. Chcę skończyć karierę, kiedy będę wciąż umiał utrzymywać swój szczytowy poziom i nie stanę na krawędzi zniszczenia samego siebie. Na razie nie znam dokładnej daty - następny rok na pewno spędzę na boisku - ale chcę grać jeszcze tylko trochę. Potem zacznę cieszyć się życiem. Od dzieciństwa każdą sekundę wypełniał mi futbol. Nie myślałem o niczym innym, czasami wagarowałem tylko po to, by pograć. Od tamtej pory moje życie się zmieniło, interesuję się różnymi rzeczami. Zmuszam się nawet, by pokopać z synami. Czasami wychodzę do ogrodu i to robię, ale tak mnie to męczy, że musi mnie zastąpić niania. Naprawdę nie żartuję. Nienawidzę tego mówić, ale muszę. [Cytaty wyjąłem z prasy szwedzkiej oraz włoskiej i skleiłem w jedną całość - rs]. Skoro szwedzki napastnik na wstępne lekcje piłki nożnej oddaje Maximiliana i Vincenta niani, to na pewno nie żartuje. Domyślam się, że on nie wynajął byle niani, zdaję sobie sprawę, że stać go na nianię wręcz urzekająco zaawansowaną technicznie, ale zgódźmy się w jednym - jak długo by żonglerką nie utrzymała piłki w powietrzu, taty Zlatana nie przebije. Szefowie Milanu wpadli w popłoch, do piłkarza natychmiast jął wydzwaniać prezes Adriano Galliani. Pracownik z kontraktem gwarantującym rekordową we włoskim calcio pensję (i wygasającym dopiero w 2015 roku), który publicznie oznajmia, że już mu się nie chce, to jest problem dalece poważniejszy niż fundamentalny. Zwłaszcza że dotyka pracownika pasowanego na lidera zdolnego poprowadzić drużynę po chwałę europejską, zdobywaną w Lidze Mistrzów. Tak, wiem, kto pobiera 9 mln euro rocznie, nie ma prawa się przyznawać, że mu zszarzała codzienna pańszczyzna - wstawanie o tej samej porze, jeżdżenie pod ten sam adres, oglądanie tych samych gęb, wykonywanie tych samych czynności. Ale depresja albo zwykłe wypalenie zawodowe to zaraza demokratyczna niczym śmierć, kosi wszystkich. I biednych jak szczury kościelne, i po sułtańsku bogatych; i urzędników poczty przyspawanych do wiecznie tej samej pieczątki, i kosmicznych odkrywców żyjących jak w przygodowym science- fiction; i porzuconych singli, i rozanielone głowy rodziny. Ba, wzięty psychiatra przysięgał mi, że przychodzą do niego sławy w szczycie kariery i powodzenia w życiu prywatnym, których nikt by nie posądzał, że mogą popadać w choćby pięciominutową chandrę. A jednak. Poziom serotoniny spada i już. Jeśli powinniśmy podejrzewać o bycie zagrożonym rzeczoną dolegliwością Ibrahimovicia, to dlatego, że ponadprzeciętnie często - co wiemy ze statystyk - zapadają na nią artyści. A w Zlatanie bardziej artystę niż sportowca widać od zawsze, o czym już zresztą pisałem. I nie myślę tu bynajmniej o talencie przewyższającym wszystkich innych piłkarzy (bo z takim się nie urodził), lecz typie osobowości. Szwed to skrajny indywidualista i egocentryk, który zajął się dyscypliną prawdopodobnie o tyle niewłaściwą, że organicznie nie nadaje się do gier zespołowych. Jego nieopanowaną skłonność do ucieczki od schematu zdradzają zresztą owe niezliczone zagrania wyniesioną na drugie piętro piętą - Ibrahimovic nie umie oprzeć się wybraniu wariantu trudniejszego, nawet jeśli łatwiejszy daje większą szansę na zysk dla całej drużyny. O grożące psychicznym dołkiem wypalenie należy podejrzewać go również dlatego, że miał mnóstwo powodów, by dojść do wniosku, iż szczyt kariery już poza nim i w ogóle niewiele będzie w stanie jeszcze wygrać. W ojczyźnie jest megagwiazdą - swoje imię zastrzegł jako nietykalny znak towarowy, dziennik „Aftonbladet” godzinami relacjonował na żywo jego urodziny i podarował mu wydawnictwo z jego 30 najpiękniejszymi zdjęciami, 30 najpiękniejszymi chwilami i 30 najpiękniejszymi golami. A z reprezentacją kraju, z której Szwed już w przeszłości rezygnował, na pułapy medalowe nie wzleci. Rodacy nie dorastają mu do korków. Za zaszczyty w krajowych rozgrywkach ligowych też Ibrahimović nie ma po co umierać. Tytuł zdobywał wszędzie, gdzie próbował - i w Ajaksie Amsterdam, i w Juventusie Turyn, i w Interze Mediolan, i w Barcelonie, i w Milanie. Wskażecie kogoś z porównywalną passą? Zostają klubowe zaszczyty międzynarodowe, czyli Liga Mistrzów. Na te dotąd szwedzki sztukmistrz nie zasłużył i prawdopodobnie stracił złudzenia, że zdoła zasłużyć. Bo niby gdzie? W Barcelonie jego geniuszu nie pojęli; do Realu Madryt nie pójdzie, bo tam rządzi porzucony już przezeń Mourinho; na Manchester United nie ma szans, bo jest ostatnim graczem spełniającym charakterologiczne oczekiwania Aleksa Fergusona; Chelsea też nie weźmie 30-latka, skoro odmładza kadrę; podobnie jak mierzący wysoko Manchester City, skoro nakupowanymi atakującymi mógłby obsadzić wszystkie inne dostępne pozycje, od lewej obrony po stanowisko magazyniera. Z aktualnym pracodawcą też chyba nie da rady - Milan ledwie gramoli się w Serie A, a szlagier z Juventusem oddał przed chwilą niemal bez walki. Ibrahimovic mógłby oczywiście poszukać w sobie energii i zapału, by spróbować osobiście wypchnąć drużynę na szczyt. Ale tego nie potrafił nigdy. W najcięższych bataliach duszyczkę wnosił na boisko mięciutką jak aksamit - jeśli rywale złośliwie uparli się, żeby zwyciężyć, nie znajdował w sobie ognia, którym by ich spopielił. Wolał rozpłynąć się w świetle jupiterów. Artysta niewystarczająco zdolny, by spełnić własne ambicje, cierpi piekielnie. Jeśli Ibrahimovic właśnie sobie uświadomił ograniczenia, których nie przezwycięży, to jego mediolańscy zwierzchnicy będą mieli nie lada kłopot - mimo czarnego pasa w karate i bałkańskich korzeni waleczny nie był Szwed nigdy, a oni najęli go, by wiódł po zwycięstwa całą szatnię. Na razie Zlatan śmiertelnym zagrożeniem dla innych ssaków bywa, gdy poluje w swoim kraju na łosie. Licencję zdobył w zeszłym roku, kiedy również przechodził kryzys. Już wówczas zwierzał się z egzystencjalnych lęków: - Muszę zacząć myśleć, co będę robił, gdy rzucę futbol. Pewnego dnia obudzę się i boisko nie będzie na mnie czekało. A nie chcę obudzić się, nie mając powodu, by podnieść się z łóżka.﻿ 