Raul Lozano troskliwie dba, by jego zasługi dla polskiej siatkówki zapadły nam w pamięć. Przed wylotem reprezentacji do Rio de Janeiro znów je skrupulatnie wyliczył, przywołując nie tylko srebrny medal mundialu, ale również okazałe, nieosiągalne dla poprzedników wyniki w Lidze Światowej. I mówiłby - nawet jeśli natrętne wspominanie przeszłości zaskakuje, wszak tuż przed igrzyskami liczy się tylko najbliższa przyszłość - świętą prawdę, gdyby z rozpędu jako sukcesu nie sklasyfikował tegorocznej edycji LŚ.Edycji, w której dorobek polskich siatkarzy wynosi na dobrą sprawę okrąglutkie zero. Awans do turnieju finałowego dostali w prezencie od FIVB już wiele miesięcy temu, kiedy światowe władze w tzw. losowaniu, będącym bezczelną drwiną z ducha sportu, przydzieliły im w eliminacjach Egipt, Chiny oraz Japonię, czyli trzy z czterech najsłabszych drużyn w rozgrywkach (została jeszcze Korea Płd.). Co okazało się - dopiero dziś wyraźnie to widać - wybitnie szkodliwe, bowiem Polacy długo nie mieli możliwości przekonać się na własnych rękach, że np. swoim wątłym serwisem nie wyrządzą krzywdy żadnym przyjmującym najwyższej klasy. Przekonali się dopiero teraz. W Rio de Janeiro dwa razy mocno oberwali po głowach i niełatwo im będzie lądować w Pekinie z pewnością siebie w ilościach choćby śladowych. Dowodów, że potrafią wygrywać ze światową czołówką, muszą szukać, podobnie jak trener Lozano, w odległej przeszłości.Nie znęcałbym się nad wynikami w LŚ, potraktowałbym je jako ofiarę poniesioną dla olimpijskiego medalu, gdyby nie zaprosił mnie do tego sam Lozano - odtrąbianiem sukcesu jeszcze przed odlotem na drugą półkulę - a na pobladłych twarzach siatkarzy nie widziałbym totalnej bezradności, którą doskonale znamy od lat. Jedno wiemy przecież wszyscy: to nie są ludzie niezłomni, których w depresję nie wpędzi żadne niepowodzenie i którzy na każdy ważny mecz wychodzą z minami nieustraszonych zakapiorów gotowych rywali przybić do boiska razem z piłką, byle wygrać. Jak Polacy czują się świetnie przygotowani, jak im idzie, to fruwają dwa piętra nad siatką. Jak trzeba w trakcie gry cierpieć, jak ich zaufanie do samych siebie się zachwieje, ledwie odrywają się od ziemi.Na igrzyska polecą, niestety, w nastrojach podłych. Serbów i Amerykanów natchnie awans do finału LŚ, Brazylijczyków i Rosjan potwornie zmotywują dzisiejsze sensacyjne przegrane, Włosi sami zrezygnowali z dzikiej karty na turniej w Rio, by starannie przygotować się do olimpijskiego. Wszyscy mają od czego się odbić, siatkarze Raula Lozano startują z dna. Dna mentalnego - o ich stanie ducha wyobrażenie dają i beznadzieja wypisana na twarzach, i słowa kapitana Piotra Gruszki, który znów mówi, że muszą się zebrać i po męsku porozmawiać.Mnie szczególnie martwi wspomniana wyżej zagrywka, rozczulająco przyjemna dla rywali, oraz forma Pawła Zagumnego, ewidentnie wciąż szukającego samego siebie po niedawnej kontuzji. Kiedyś nasz rozgrywający - moim zdaniem od wielu lat jedyny zawodnik reprezentacji absolutnie niezastąpiony - czynił kolegów z drużyny siatkarzami lepszymi, bywał wizjonerem i podawał im piłkę z pedantyczną dokładnością nawet pomimo niedoskonałego odbioru serwisu. Dzisiaj wystawia niekiedy tak nieprecyzyjnie, że sytuację już złą jeszcze pogarsza.Nade wszystko jednak niepokoić się trzeba o głowy siatkarzy. Jeśli ich nie podniosą i nie wyprą poczucia beznadziei entuzjazmem, eksplozji fantastycznej formy nie będzie na pewno, niezależnie od jakości treningów i całego planu przygotowań. Nie jest im łatwo, mają za sobą blisko rok nadzwyczaj dotkliwych porażek, chyba najbardziej dotkliwych - w końcu ich aspiracje sięgają teraz wyżej - w całej ostatniej dekadzie, na domiar złego wygrali tylko jeden z ostatnich dziesięciu tie-breaków (z Chinami). Za pretendentów do olimpijskiego podium nikt rozsądny ich już nie uzna. Dlatego Lozano rzeczywiście musi wmawiać, choćby wbrew faktom, że jest dobrze. Nieważne, czy przekona kibiców, ważne, by uwierzyli mu siatkarze. Uwierzyli, że wszystko przebiega zgodnie z planem, że na starcie igrzysk poczują energetycznego kopa, że przegrali w Rio de Janeiro z późniejszymi finalistami LŚ, a Serbowie i Amerykanie nie są w stanie - co zresztą całkiem prawdopodobne - utrzymać nieziemskiej formy przez następne cztery tygodnie, że niezwyciężeni Brazylijczycy również przegrali, bo trener Bernardo Rezende szykuje ich na igrzyska.Wszystko to są hipotezy - mogą okazać się w komplecie nieprawdziwe, mogą okazać się prawdziwe. Siatkarze nie mają wyboru, muszą ślepo ufać w pomyślny scenariusz i diagnozę Lozano, który jeszcze w Bydgoszczy ogłosił, że tworzą najlepszą reprezentację Polski w dziejach po drużynie Huberta Wagnera. Znów przesadził, bo np. ekipa Aleksandra Skiby dwukrotnie zdobyła wicemistrzostwo Europy, nie zaliczając zarazem wpadek na poziomie 11. miejsca w tych samych rozgrywkach. Ale pal licho tę historyczno-wynikową buchalterię, niech sobie argentyński selekcjoner opowiada, co chce, jeśli tylko przekona siatkarzy i podniesie ich samoocenę. Gra istotnie toczy się o wyczyny epokowe. Gdyby Zagumny, Wlazły i cała reszta jakimś cudem (dzisiaj nie da się tego inaczej nazwać) jednak doskoczyli do olimpijskiego podium, apokryficzna wersja historii polskiej siatkówki według Lozano stałaby się faktem - oklaskiwalibyśmy reprezentację po Wagnerze bez żadnych wątpliwości najlepszą. Perspektywa wystarczająco atrakcyjna, by znów, jak swego czasu w Japonii, przeszli samych siebie? 