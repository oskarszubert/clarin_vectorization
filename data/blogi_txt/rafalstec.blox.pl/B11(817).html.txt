Legia Warszawa kupiła właśnie niejakiego Ivicę Vrdoljaka za milion euro. Nie mam zielonego pojęcia, czy Chorwat się nadaje, czy się nie nadaje, do naszej ligi rzadko napływają obcokrajowcy, o których ktokolwiek cokolwiek słyszał, nie mówiąc o obfitym własnoocznym zapoznawaniu się z jego boiskowymi wykopkami. Ponieważ nie widzę nic wzniosłego w samym wydawaniu grubego szmalu, na razie przyjmuję transakcję z uciechą zapamiętałego kolekcjonera nadwiślańskich futbolowych osobliwości. Drogo kosztują zazwyczaj herosi ataku. Znacie inną ligę, w której transferowy rekord bije - znaczy najwięcej za niego płacą - defensywny pomocnik, czyli, brzydko mówiąc, boiskowy robol? 