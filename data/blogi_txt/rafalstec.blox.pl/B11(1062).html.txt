Oczywiście bardzo się cieszę, że nasi młodzieńcy zdobędą medal - koloru jeszcze nie znamy - futbolowych mistrzostw Europy do lat 17. Cieszę się tym bardziej, że ludzi związanych z nią bliżej lub dalej znam osobiście. I lubię. Cieszyłem się też, kiedy polscy juniorzy osiągali poprzedni sukces. Działo się to w roku 2001, chłopcy pod kuratelą Michała Globisza wygrali mistrzostwa kontynentu do lat 18. A zanim je wygrali, najbardziej spektakularnie (4:1) pokonali Hiszpanię. Hiszpanię, która niedługo potem - w czasie akurat przypadającym na pełną sportową dojrzałość uczestników tamtego meczu - miała zapanować wśród seniorów. Tamten tytuł dla Polski zdobyli: Tomasz Kuszczak, Paweł Kapsa, Łukasz Nawotczyński, Paweł Golański, Błażej Radler, Robert Sierant, Adrian Napierała, Mateusz Żytko, Karol Piątek, Przemysław Kaźmierczak, Rafał Grzelak, Dariusz Zawadzki, Sebastian Mila, Łukasz Madej, Wojciech Łobodziński, Łukasz Mierzejewski, Paweł Brożek, Łukasz Pachelski. Nie wiem, czy wymienieni rzeczywiście czuli się najlepsi w skali kontynentu. Wiem, że jako senior żaden - wyjąwszy Kuszczaka, bramkarze to u nas kasta odrębna, bezdyskusyjnie ceniona ponad granicami - nie zdołał porwać się na choćby karierkę w skali kontynentu. Najbardziej znani wracali (Mila) lub zaraz wrócą (Brożek) zza granicy z podkulonymi ogonami. Przepraszam za niezbyt wykwintny język, ale wydaje mi się ze wszech miar adekwatny - kiedy myślę o podbijaniu świata przez obu delikwentów, odnoszę wrażenie, że słyszę skomlenie i mam ochotę wyciągnąć rękę, żeby pogłaskać. Żeby nie wypaść na pieniacza, który ze specjalnym okrucieństwem traktuje rodaków, przypomnę nazwiska pokonanych przed jedenastoma laty Hiszpanów: Víctor; Zubiaurre, Rubén, Paredes, Galindo; Bordas, Parri, Roberto (Oscar 55'), Jacinto; Nano (Riera 55'), Perona (Elías 73'). I znów - bramkarza, dziś stojącego między słupkami Barcelony, rozpozna każdy. A reszta? Nie chcę uprawiać czarnowidztwa i przepowiadać naszym juniorom - zdolnym, nie wątpię - karier tak miernych, jak kariery medalistów starszego pokolenia. Wyprowadzam tylko uderzenie wyprzedzające w obawie, że medialna maszyneria zacznie jutro albo pojutrze wypluwać absolutnie pewne proroctwa o nieuchronnie błogiej przyszłości młodocianych medalistów. Niezmiennie uważam, że o sukcesach sportowców w wieku szczenięcym należy informować sucho i szczątkowo, powstrzymując się od wciągania ich w galowe wywiady i obstawione gigawatowym nagłośnieniem konferencje prasowe. A wiem, że w krainie spragnionej sukcesu jak nadwiślańska, już zaraz grozi nam utrata tchu, chóralne santo subito, ekspresowa beatyfikacja. Najsprawniej produkujemy supernowe - im efektowniej eksplodujące w oślepiającą wszechjasność, tym szybciej gasnące do niemal niewidocznych.﻿ 