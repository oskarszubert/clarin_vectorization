Też z niecierpliwością czekam na hiciora barcelońsko- madryckiego, ale nie mogłem sobie odmówić podrzucenia wam maleńkiego cytaciku z Cristiano Ronaldo, na który się właśnie natknąłem. - Nawet najsilniejsi ludzie świata, włączywszy legendy jak Herkules, czasami upadają. Ja należę do tej grupy - tak portugalski skrzydłowy tłumaczy, dlaczego w poprzedniej kolejce ligowej wręcz zmusił trenera Aleksa Fergusona do zmiany, uciekając z boiska z powodu urazu biodra. Słowem, choć Ronaldo na boisku jeszcze nie kopiuje (bo nie umie) Maradony, śmiało rzuca mu wyzwanie w konkurencjach pozapiłkarskich. I niewykluczone, że w narcyzmie go przebije. Talent ma niewątpliwy, wszystko przed nim.Nie wiadomo tylko, jak psychika portugalskiego herosa zniesie informację, że jego wyznawcy nie tylko nie czczą go jeszcze w kościele, ale i czasem okazują się mniej liczni niż fani innych boiskowych wirtuozów. W ankiecie na najpopularniejszego piłkarza Premier League przeprowadzonej wśród 32 tys. kibiców ze 185 państw najwięcej głosów dostał Fernando Torres, który wyprzedził innego gracza Liverpoolu Stevena Gerrarda. Nasz Herkules był dopiero trzeci.Oby zdawał sobie sprawę, że wielkości jednostek najwybitniejszych im współcześni w pełni ogarnąć zazwyczaj nie są w stanie. 