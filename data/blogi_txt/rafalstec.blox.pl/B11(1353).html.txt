Lech uparcie pracuje na opinię drużyny prowokującej zdarzenia niezwykłe. Jak awansował do fazy grupowej Pucharu UEFA, to po dreszczowcu rozstrzygniętym w ostatnich sekundach dogrywki. Jak pokonał Wisłę Kraków, to od razu na wyjeździe, z czterobramkowym przytupem, po niewybaczalnych wpadkach bramkarza rywali. Dziś znów sprezentowali nam poznaniacy mecz pełen przygód, z kulminacją w kuriozalnym epizodzie z udziałem golkipera Nancy, który pospacerował z piłką do własnej bramki. Dzięki niemu gospodarze objęli prowadzenie 2:1.Nie utrzymali go, a ja nawet nie umiem ocenić, czy na zwycięstwo zasłużyli, czy raczej nie. Obejrzałem mecz atrakcyjny dla kibiców, bo emocjonujący, a zarazem słabiutki pod względem piłkarskim. Na boisku szalał chaos, obaj rywale zbyt często tracili piłkę już po dwóch-trzech podaniach, czasem kilkakrotnie z rzędu odbijała się ona od głów i nie chciała spaść na ziemię, płynną grę oglądaliśmy rzadkimi i krótkotrwałymi momentami. W Lechu jeden Semir Stilić próbował zapanować nad żywiołem w środku boiska, przytrzymać piłkę, chaos wyprzeć organizacją. Bez skutku. Poznaniacy wciąż sprawiają wrażenie piłkarzy, którzy bardziej lubią entuzjastyczną i spontaniczną bieganinę niż cierpliwie budowanie sukcesu. Ich ambicji nie sposób nie docenić, ale zarazem żal, że bez ustanku biegają - odwołując się do terminologii trenera Smudy - jak nakręceni. To im szkodzi. Dlatego skończyło się na remisie i triumfie bałaganu, doskonale podsumowanym przez wybryk bramkarza Gennaro Bracigliano.Ten mecz był jak cała jesień polskich klubów w europejskich pucharach. Jesień niby całkiem niezła, właściwie najlepsza od pięciu lat, bo nasi wreszcie nie poprzegrywali z żadnymi Łotyszami, Gruzinami czy Macedończykami. A zarazem znaczona frajersko zmarnowanymi szansami na niczego sobie sukcesiki.Wiśle Kraków nadarzyła się we wrześniu okazja - być może przez lata niepowtarzalna - wyeliminowania renomowanego Tottenhamu, który właśnie tkwił w głębokim kryzysie i na dnie ligi angielskiej. Przegrała. Przegrała jako jedyny w tamtym okresie rywal londyńczyków.Lech wylosował trafił do jednej z dwóch najsłabszych grup w całej stawce Pucharu UEFA, a dziś miał szansę dopaść broniące się przed spadkiem z ligi francuskiej Nancy, które w Pucharze UEFA wystawiło jedenastkę daleką od optymalnej. I podarowało gospodarzom dziwolągowatego samobója.Czego więcej trzeba, by wreszcie się udało, byśmy wreszcie doczekali wiosny w europejskich pucharach? Nie za bardzo chce mi się nawet pocieszająco przypominać, że jeszcze co najmniej jeden grupowy przeciwnik ledwie zipie (Feyenoord wystaje punkt nad strefę spadkową ligi holenderskiej), zatem szanse na awans Lecha powinny wciąż wydawać się nam realne... 