Kiedy opisujemy futbolową drużynę przymiotnikiem w stopniu najwyższym - np. w ostatnich latach, przed zmianami w obu klubach, nazywaliśmy Arsenal „najmłodszym”, a Milan „najstarszym” - to zazwyczaj ubezpieczamy się zawężeniem w rodzaju „naj... w europejskiej elicie”, „naj... w czołowych ligach”, „naj... w lidze hiszpańskiej” etc. Nikt, nawet właściciele najtęższych głów o niezmierzonej pasji poznawczej, nie orientuje się przecież choćby z grubsza w gigantycznym bezliku rozgrywek. Autorzy corocznego opracowania „Demographic Study of Footballers in Europe”, które właśnie przyszło do mnie pocztą, też nie oglądali wszystkich boisk i szatni, ale zajęli się naprawdę solidną połacią kontynentalnego futbolu. Przyjrzeli się 36 najsilniejszym pierwszym ligom Europy, czyli 534 klubom, czyli 13108 piłkarzom. Dane zbierali w październiku i listopadzie, pod uwagę brali każdego gracza, który wszedł choć raz na boisko w podanym okresie lub dwóch poprzednich sezonach. (Tylko bramkarzy potraktowano inaczej - wzięto pod uwagę wszystkich zgłoszonych do rozgrywek, nawet jeśli nie grali ani minuty). Wyniki są tyleż intrygujące, co rozległe, ja chciałem rzucić tu tylko drobiazgi, które nie tylko potwierdzają nasze intuicyjne przeświadczenie o wyjątkowości pewnych klubów, lecz jeszcze ich wyjątkowość wyjaskrawiają. A dotyczą potęg rządzących czołowymi ligami - Barcelona, Inter oraz Manchester są, jak się okazuje, i najlepsze pod względem sportowym w swoich krajach, i absolutnie ekstremalne pod pewnymi względami w skali międzynarodowej. Katalończycy wystawiają drużynę nie tylko najniższą pośród wszystkich drużyn, które jako fani kojarzymy, ale najniższą pośród wszystkich 534 przebadanych, czyli należących do czołowych lig w Europie. Ich średnia to 177,38 cm. Byłaby znacznie niższa, gdyby wziąć pod uwagę podstawową jedenastkę (często niemożliwą do zdefiniowania). Barcelona „wyprzedza” w tej klasyfikacji irlandzkie Shamrock Rovers, cypryjskie AEK Larnaka, francuskie Lorient i Saint Mirren ze Szkocji. (Najwyższe są chłopiska z Mattersburga, które zaraz spadną z ligi austriackiej, w czołówce drągali znajdujemy też m.in. Werder Brema, Stoke i PSV Eindhoven). i  Inter wystawia natomiast najstarszą drużynę w (niecałej) Europie, ze średnią wieku 29,61 lat. Wyprzedza węgierskie Szolnoki i całą ławę klubów cypryjskich, w czołowej dziesiątce są też Milan i Roma, w następnej dziesiątce Napoli, Chievo i Juventus). Wreszcie Manchester United ma najstabilniejszą kadrę - jej statystyczny piłkarz gra w klubie od 5,71 sezonu. Co więcej, o ile Barcelona oraz Inter w rankingach maluchów oraz weteranów wyprzedają wiceliderów minimalnie, o tyle klub z Old Trafford ma nad rywalami ogromną przewagę. Za nim sklasyfikowano: Dynamo Kijów (4,68 sezonu), Barcelonę (4,48), Mattersburg (4,41), szwedzkie Hacken (4,33), Athletic Bilbao (4,27), Milan (4,19), CSKA Moskwa (4,14), Chelsea (4,13) i rumuński Sportul Studentesc (4,10). Czy przewaga MU bierze się przede wszystkim stąd, że Alex Ferguson rzadko dochodzi do wniosku, iż popełnił błąd transferowy? Że potrafi zadbać o zadowolenie wszystkich, nawet rzadziej grających? Że jak już ktoś wprowadza się na Old Trafford, to nie chce się wynieść?   I czołówka jeszcze jednego zestawienia - hierarchizującego kluby według liczby wychowanków znajdujących aktualnie zatrudnienie w badanych 36 ligach: 1) Dynamo Kijów 44; 2) Real Madryt 43; 3) Ajax Amsterdam oraz Hajduk Split po 41; 5) Sporting Lizbona oraz Partizan Belgrad 39; 7) Szachtar Donieck 34; 8) Feyenoord Rotterdam 33; 9) CSKA Sofia i Lewski Sofia 32; 11) Barcelona 31. 