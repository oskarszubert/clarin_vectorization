Trochę się wygłupia prezes Barcelony. Joan Laporta warczy na Florentino Pereza, że ten wykładając 67 mln euro na Kakę grubo przepłaca i generalnie psuje rynek, a przecież doskonale wie, że transfer ma szansę zwrócić się niezależnie od poziomu gry Brazylijczyka - dzięki jego statusowi globalnej megagwiazdy. Nowy szef Realu ryzykuje nawet mniej niż ryzykowała Barcelona, gdy inwestowała ponad 30 mln w Daniego Alvesa, 20 mln w Gabriela Milito albo 16 mln w Martina Caceresa. Na zakupach obrońców, nawet obrońców na wskroś ofensywnych, zyskasz co najwyżej na boisku. Po ewentualnej klapie sportowej nie pocieszysz się sukcesem komercyjnym. Nie wiadomo, jak skomentuje Laporta kolejną pozorną ekstrawagancję swego konkurenta (94 mln euro za megagwiazdę Manchesteru Utd), wiadomo natomiast, że podniebny skok wizerunkowy wykona cała liga hiszpańska. Napędzać ją będą trzy najpotężniejsze chyba w dzisiejszym futbolu, wyjąwszy oczywiście małżeństwo Beckhamów, marketingowe bolidy - gracz roku 2007 na świecie (Kaka), gracz roku 2008 (Cristiano Ronaldo) oraz gracz roku 2009 (Leo Messi, choć na dopełnienie formalności, czyli plebiscytowe wybory, musimy jeszcze trochę poczekać). Na zaglądanie w przyszłość, czyli przewidywanie sportowych konsekwencji transferowego blitzkriegu Florentino Pereza będziemy mieli jeszcze czas. Na razie chciałem zwrócić waszą uwagę na fakt, że Hiszpanie - ich Barcelona jako jedyna stawiała w ostatnich dwóch latach opór inwazji wyspiarzy na Ligę Mistrzów - zbiorą u siebie niemal wszystkich najlepszych piłkarzy świata według plebiscytu FIFA z minionego roku. Oto czołowa dziesiątka, nazwiska reprezentantów Primera Division wytłuściłem: 1) C. Ronaldo; 2) Leo Messi; 3) Fernando Torres; 4) Kaka; 5) Xavi; 6) Steven Gerrard; 7) Samuel Eto'o; 8) Iker Casillas; 9) Andres Iniesta; 10) David Villa. Wyobrażacie sobie barcelońsko-madryckie stężenie wirtuoza na metr kwadratowy, jeśli Real wykupi od Valencii tego ostatniego i dołoży Francka Ribery'ego, a jego wielcy rywale zdołają odpowiedzieć planowanym pozyskaniem Zlatana Ibrahimovicia? 