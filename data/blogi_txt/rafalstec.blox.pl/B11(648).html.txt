Wiem, trwa święto, mam nadzieję, że i u was huczne, że zataczacie się z radości, okoliczności wszak zobowiązują – obchodzący dziś swoje urodziny blog „A jednak się kręci” utrzymuje się od 2007 roku w niezmiennie dobrym zdrowiu. Ale zabawa zabawą, pogłówkować też trzeba. Zasady kultowego konkursu na Jasnowidza roku stali czytelnicy i uczestnicy znają (od tego się zaczęło, łza w oku mi się turla), przypadkowym i gapowatym wyjaśniam, że chodzi o czytanie w przyszłości. Kto ją przewidzi najlepiej, przy okazji następnej rocznicy zostanie ogłoszony zaszczytnym tytułem „Jasnowidza roku” (wyniki poprzedniej edycji podam w poniedziałek) i nagrodzony historyczną koszulką ostatniego zwycięzcy Ligi Mistrzów. Znów wszyscy, którzy wezmą udział w naszej przedniej zabawie, będą musieli za 12 miesięcy samodzielnie policzyć poprawne odpowiedzi i podać wynik na blogowym forum. Ja tylko najlepsze wyniki zweryfikuję, by mieć pewność, że nikt się nie pomylił. Czytelnikom o nickach madapaka, nocer i zamorano 102 dziękuję za pomoc w układaniu pytań. Odpowiedzi przyjmuję do godz. 23.59 w środę (decyduje czas opublikowania komentarza), a jeśli rywalizacja wyłoni więcej niż jednego zwycięzcę, za rok zarządzę dogrywkę (już ekspresową). Do dzieła! Czy do 18 października 2014 roku 1) Podbeskidzie utrzyma się w tzw. ekstraklasie? 2) mistrzostwo Polski obroni Legia Warszawa? 3) polski klub awansuje do Champions League? 4) polski klub awansuje do Ligi Europejskiej? 5) Jakub Kosecki wciąż będzie grał w polskim klubie? 6) Jan Urban wciąż będzie prowadził Legię? 7) Paweł Brożek znów zostanie królem strzelców tzw. ekstraklasy? 8) reprezentacja Polski będzie liderem lub wiceliderem grupy w eliminacjach do Euro 2016? (Czy będzie nim tego dnia, 18 października - ta zasada obowiązuje przy następnych podobnie dwuznacznych pytaniach) 9) zagra w niej Ludovic Obraniak? 10) zagra w niej Mariusz Lewandowski? 11) zadebiutuje w niej kolejny gracz bez przeszłości - nawet jednomeczowej - w naszej tzw. ekstraklasie? 12) Robert Lewandowski (18 bramek) doścignie Zbigniewa Bońka (24 bramki) i będzie co najmniej siódmy w rankingu najskuteczniejszych piłkarzy w dziejach naszej kadry? 13) trenerem reprezentacji Polski będzie Adam Nawałka? 14) polska młodzieżówka awansuje na ME? 15) liga polska awansuje do czołowej dwudziestki rankingu UEFA? 16) felietony z cyklu „A jednak się kręci” będą nadal publikowane w papierowym wydaniu „Gazety Wyborczej”? 17) Adnan Januzaj zagra w seniorskiej reprezentacji jakiegoś kraju? 18) Francesco Totti zagra w reprezentacji Włoch? 19) Iker Casillas nadal będzie grał w Realu? 20) Andrea Pirlo nadal będzie grał w Juventusie?  21) Mats Hummels nadal będzie grał w Borussii? 22) José Mourinho nadal będzie prowadził Chelsea? 23) rezerwy Barcelony i Realu utrzymają się w drugiej lidze hiszpańskiej? 24) Luciano Spalletti nadal będzie prowadził Zenit St. Petersburg? 26) Gerardo Martino nadal będzie prowadził Barcelonę? 27) Carlo Ancelotti nadal będzie prowadził Real Madryt? 28) Tottenham awansuje do Ligi Mistrzów? 29) awansuje do niej mistrz Czech? 30) włoski klub dotrwa do ćwierćfinału Champions League? 31) Benfica będzie zajmowała co najmniej piąte miejsce w klubowym rankingu UEFA? 32) mistrzem Włoch zostanie drużyna spoza Mediolanu i Turynu? 33) Glasgow Rangers nie przegra meczu w trzeciej lidze szkockiej? 34) klub z miasta położonego na wschód od Monachium awansuje do finału Ligi Europejskiej lub półfinału Ligi Mistrzów? 35) królem strzelców Ligi Mistrzów zostanie piłkarz spoza Europy? 36) Lewandowski będzie w czołowej piątce plebiscytu FIFA na najlepszego piłkarza świata? 37) Cristiano Ronaldo będzie na podium plebiscytu FIFA na najlepszego piłkarza świata? 38) polski piłkarz z pola zagra w lidze angielskiej? 39) Diego Costa nadal będzie grał w lidze hiszpańskiej? 40) Grzegorz Krychowiak nadal będzie grał w Reims? 41) Claudio Ranieri wreszcie wygra rozgrywki ligowe? 42) drużyna z Ameryki Płd. wygra mundial w Brazylii? 43) Hiszpanie znów zagrają w półfinale mundialu? 44) Argentyna będzie na podium MŚ? 45) Leo Messi zostanie królem strzelców MŚ? 46) Miroslav Klose (14 goli) prześcignie Ronaldo (15) i zostanie samodzielnym liderem rankingu strzelców na MŚ? 47) drużyna z Azji awansuje do ćwierćfinału MŚ? 48) Belgia awansuje do ćwierćfinału MŚ? 49) drużyna z Afryki awansuje do ćwierćfinału MŚ? 50) debiutujący w rozgrywkach UEFA Gibraltar zdobędzie choć punkt w eliminacjach ME - seniorskich lub juniorskich? PS Przypominam, żebyście podliczali i podawali pod tą notką swoje wyniki w poprzedniej edycji Jasnowidza. Termin mija w niedzielę o 23.59.﻿ 