Korciło mnie w miniony weekend, żeby beztrosko poprognozować na blogu, iż żadna z tradycyjnych, obejmujących swym zasięgiem cały glob potęg nie zdobędzie w tym sezonie mistrzostwa Hiszpanii.Podywagować o lecie transferowym kompletnie zaniedbanym przez Real, którego zbyt pochłonęło podbieranie Manchesterowi United Cristiano Ronaldo, by myślał o innych zakupach (nawet jeśli z rodzynkiem van der Vaartem trafił świetnie). Ponarzekać na słabowite zdrowie duetu van Nistelrooy - Robben, którzy na dobrą sprawę nie mają pełnowartościowych zmienników po ucieczce Robinho (nie wiem, ile Brazylijczyk ma ciotek i kuzynów do wykarmienia, ale zamieniać Ligę Mistrzów na angielskie średniactwo przerzucanego ostatnio między egzotycznymi właścicielami Manchesteru City...). Planowałem ponarażać się fanom Barcelony wyznaniem, że z zasady nie wierzę w imponujące porewolucyjne sezony Katalończyków, a Katalończycy właśnie rewolucję przeszli. I pozachwycać się mocną stawką fantastycznie wyposażonych w talent półpotęg - jak natchnione Atletico, kameralny Villarreal, wibrująca zwłaszcza na swoim stadionie Sevilla czy zraniona Valencia. Chciałem wreszcie potypować, że stawią oni faworytom - co najmniej - zacięty opór i obejrzymy najbardziej wyrównaną ligę od edycji 1991/1992.Niestety, Barcelona i Real przegrały mecze w inauguracyjnej kolejce, więc wróżyć im niepowodzenia trochę nie wypada. Wyszłoby, że niby z jednego meczu wyciągam wnioski co do budowy całego wszechświata:-)Dlatego prognozować niczego nie będę. Wpadłem tutaj tylko na chwilę, bo dopiero teraz, z opóźnieniem, zorientowałem się, że poprzednio obaj potentaci ponieśli porażki w pierwszej kolejce w 1939 roku. Kupa czasu minęła. Real skończył tamten sezon na czwartym miejscu, a Barcelona na dziewiątym... 