W studiu TVP czas płynie szybciej i nie sposób skończyć żadnej myśli, więc nie zdołałem wczoraj wieczorem odpowiedzieć na pytanie Jacka Kurowskiego, co sądzę o pomyśle - Arsene Wenger następnym selekcjonerem reprezentacji Anglii. Odpowiem teraz: to czysta fantazja, bez iluzorycznych nawet szans na spełnienie.Gdyby Wenger poprowadził kadrę Wyspiarzy, byłby to niebywały wręcz paradoks i wybryk w stylu polityka, który w poniedziałek nazywa kogoś - słusznie - typem marnej reputacji, by we wtorek zawiązać z nim reklamowany niepohamowanymi pochlebstwami sojusz. Francuz wielokrotnie wypowiadał się przecież lekceważąco (by nie powiedzieć - z pogardą) o całej piłce reprezentacyjnej, kwestionując jej poziom i uznając ją za przeżytek w dobie świata bez granic. Wzywał też do natychmiastowej likwidacji sparingów, którego nikogo nie obchodzą, a rujnują zdrowie piłkarzy niezdolnych potem do gry o niebagatelną stawkę w klubach.Francuski trener wymyślił sobie własną, absolutnie unikalną, koncepcję pracy. Szuka po całym świecie zdolnych młokosów, bez zbędnego hamletyzowania usuwa z drużyny gwiazdy, i jest ślepy na narodowość, spoglądając wyłącznie na umiejętności piłkarzy. Wtorkowe, fantastyczne zwycięstwo nad Slavią (7:0) było pierwszym meczem tej edycji LM, w którym Wenger wystawił w podstawowej jedenastce Anglika.W ostatnich latach Arsenal chętnie oddawał idoli swoich kibiców. Vieirę, czyli lidera pomocy, Campbella, czyli lidera obrony, wreszcie Henry'ego, czyli lidera całej drużyny, uchodzącego za najlepszego napastnika świata. I Slavii gole strzelali Walcott (18 lat), Bendtner (19), Fabregas (20) oraz Hleb - w tym towarzystwie istny weteran, bo gracz 26-letni. Wyobrażacie to sobie w kadrze? Po pierwsze, rezygnacja z Gerrarda czy Lamparda wznieciłaby powstanie całego narodu. Po drugie, stawianie na gołowąsów jest możliwe tylko wtedy, gdy przebierasz wśród cudownych dzieci z całego świata, a nie musisz ograniczać się do angielskich.I jeszcze jedno - prawdziwy prestiż to dziś dla trenera praca w czołowym klubie. Legendy ławki rywalizują w Lidze Mistrzów, natomiast selekcjonerami reprezentacji, nawet tych najmocniejszych, zostają nierzadko szokleniowcy bez budzącej respekt przeszłości (McClaren w Anglii, Loew w Niemczech, Donadoni we Włoszech, van Basten w Holandii).A zatem - łapy precz od Wengera, jego potrzebujemy dla fascynujących wieczorów w Lidze Mistrzów! 