Kierujący Milanem Carlo Ancelotti, choć to dzisiaj na trenerskich ławkach rzadko i niemile widziane, zapalił papierosa podczas meczu Serie A z Palermo.Nie wytrzymał, kiedy Sycylijczycy strzelili drugiego gola. Pewnie przeczuwał, że strzelą jeszcze trzeciego (skończyło się na 1:3). W każdym razie powinien przeczuwać. Nie ma wielu innych drużyn w europejskiej czołówce, które w ostatnich sześciu meczach zestawiały w sześciu różnych wariantach duet środkowych obrońców. Milan zestawiał. I przewlekłe męki schorowanego Alessandro Nesty (niektórzy wróżą mu przyspieszone zakończenie kariery) wszystkiego nie wyjaśniają. To naprawdę osobliwe, że w klubie mierzącym w mistrzostwo Włoch najlepszym defensorem usiłuje być niejaki Maldini, facet wybitnie zasłużony, ale jednak znajdujący się już po drugiej stronie czterdziestki.Dym z peta Ancelottiego zasłaniałby pewnie bramkę Milanu skuteczniej niż Bonera z Zambrottą, pola karnego Interu doskonale chronią za to wybrańcy Jose Mourinho. Mistrzowie Włoch nie oszałamiają futbolem z innej planety, po objęciu prowadzenia atakują niechętnie, wygrywają zazwyczaj jednym golem. I co z tego? W lidze wyraźnie prowadzą (sześć punktów przewagi nad wiceliderem), w dodatku mają już za sobą starcia z najpoważniejszą konkurencją - Juventusem, Milanem, Napoli, Udinese, Romą i Fiorentiną.Witany latem niczym mesjasz Mourinho, jedyny obok Mihajlovicia trener obcokrajowiec w Serie A, spogląda na włoską myśl szkoleniową z góry i jeszcze znajduje czas, by tubylców rozstawiać po kątach. Każdym kłapnięciem paszczy rozpala światek calcio, co się odezwie, wznieca emocje.Czasem przypomni ojczyźnie mistrzów świata, że za granicą jej futbolu wcale nie lubią. I wywoła pasjonującą ogólnonarodową debatę. (Wziął w niej udział i nasz Zbigniew Boniek, a jakże).Czasem pochwali się, że zarabia naprawdę dobrze, więcej nawet niż mieści się w dziennikarskich głowach. Aż jego przechwałki musi dementować klub.Innym razem ześle na trybuny i publicznie zruga nadzieję włoskiej piłki, Mario Balotellego, że ten jest patentowanym leniem. (I sprytnie zarazem złoży hołd dla talentu tego 18-latka. „Gdyby wkładał w treningi 50 proc. wysiłku, na jaki go stać, byłby już dziś wśród najlepszych na świecie. Ale nie wkłada nawet 25 proc.”)Wreszcie wykrzyczy swoje rozczarowanie fanami z San Siro, którzy jego zdaniem dopingować albo nie umieją, albo nie chcą. Ewentualnie przytkniętym do ust palcem każe im się zamknąć, gdy długo wygwizdywani piłkarze Interu wreszcie strzelają gola.Tak, Jose Wielka Gęba umie narobić dymu. Już widać i słychać, że niezależnie od osiągów Interu - prawdziwa próba przyjdzie w Lidze Mistrzów - trochę zastygły ostatnio włoski futbol wzbogacił. Byłoby tylko trochę szkoda, gdyby autochtoni nie potrafili rzucić mu wyzwania, mediolańczycy znów błyskawicznie obronili tytuł i największe emocje w Serie A wywoływały perory Mourinho... 