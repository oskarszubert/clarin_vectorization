Skupcie się i wypatrzcie różnicę. Drobniutką. Po lewej widzicie godło sławnego klubu oryginalne, po prawej zmodyfikowane. Zmodyfikowane, by zbijać szmal w świecie arabskim. Przed czterema laty nablogowałem, że swój herb przehandlowała Barcelona, i musiałem po kilku dniach przepraszać, bo źródła, którym odruchowo zaufałem, okazały się niewiarygodne. Tym razem od razu podaję linka - oto doskonale zorientowana w realiach madryckiego klubu „Marca” (nawiasem pisząc, też lubiąca zmyślać) poinformowała, że Florentino Perez posłusznie przystał na żądanie szejka Sauda Bin Saqr al Qasimiego i zgodził się usunąć krzyż z klubowego godła we wszelkich materiałach promujących sztuczną wyspę, którą w Zjednoczonych Emiratach Arabskich planuje wybudować Real. Powód jest oczywisty - chrześcijański symbol źle się kojarzy muzułmanom, przed setkami lat ofiarom krucjat, na które Europejczycy wyruszali, by dać nauczkę innowiercom. (O sprawie piszą też niezliczone portale ze świata islamskiego, niech zainteresowani sobie poguglają). Chyba wypada się wzruszyć. Madrycki klub jest gotów okaleczyć swój święty znak, byle nie obrazić uczuć religijnych arabskich fanów. A skoro jego szefowie wykazują taką wrażliwość, to kto wie, być może przy okazji następnego biznesu otwieranego w tamtych okolicach dosztukują do herbu półksiężyc? Moja wyobraźnia wędruje nawet dalej. Już umieszcza półksiężyc na dachu rezydencji Cristiano Ronaldo, która dzięki mamonie szejków mogłaby przecież wypięknieć na pałac wyjęty z baśni tysiąca i jednej nocy. Na razie wygląda dość skromnie:﻿ 