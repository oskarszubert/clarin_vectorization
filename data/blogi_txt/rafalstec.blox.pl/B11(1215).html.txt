Gwarantującego nam wieczną finałową szczęśliwość odkrycia dokonałem przeczytawszy, że David Taylor - ważna szycha z UEFA - zapowiedział prawdopodobne rozdęcie mistrzostw kontynentu (począwszy od roku 2016) do 20 lub 24 drużyn. Jestem niemal pewien, że zwycięży opcja obfitsza, bo przecież prezes Michel Platini realizuje misję pomocy krajom piłkarsko słabo rozwiniętym i niedorozwiniętym.Za cztery lata będziemy kryci, bo turniej organizujemy. Na następne nie dostać się 38-milionowemu krajowi Unii Europejskiej będzie już bardzo trudno, nawet jeśli utrzymamy tempo rozwoju jednostajnie zwalniające. Powiedzmy, że na pewno mocniejsze pozostaną następujące reprezentacje: Portugalia, Hiszpania, Włochy, Grecja, Turcja, Izrael, Bułgaria, Rumunia, Serbia, Chorwacja, Szwajcaria, Francja, Holandia, Niemcy, Czechy, Ukraina, Rosja, Finlandia lub Norwegia (ktoś ze Skandynawów musi grać słabiej), Szwecja, Dania, Anglia i Szkocja.Mamy 22 drużyny, zostają dwa miejsca. O jedno z nich stoczymy - w najgorszym razie - twardy bój z kimś z grupy słabujących średniaków: Austria, Białoruś, Belgia, Słowacja, Słowenia, Irlandia, Walia. Tak, wiem, nasi herosi mogą przegrać z każdym. Ale tu już trzeba zbyt wielu zbiegów okoliczności - nieszczęśliwego losowania, dobrej formy wszystkich oprócz Polaków - tymczasem nawet w grupie najsilniejszych mogą nam się trafić rywale w kryzysie i do pokonania.Zagrożenia widzę dwa. Pierwsze to dalsza dezintegracja Europy - oderwanie się od Hiszpanii Katalonii oraz Kraju Basków (ostatnio dostają szerszą autonomię, to być może dostaną kiedyś i piłkarską?) lub rozpad Włoch (mniej realny, choć Umberto Bossi pewnie by się nie zgodził). Drugie: chętne do organizacji mistrzostw Armenia, Azerbejdżan i Gruzja wywołają sensację, w 2020 roku rzeczywiście je zorganizują i zgarną aż trzy miejsca w turnieju finałowym.Ale, powiedzmy sobie szczerze, szanse mają marne. Dlatego jestem pewien: po półwieczu bezfinałowej smuty nadchodzi wieczność finałowej radochy.Teraz oglądam bezczelnych Chorwatów i tureckich chaosiarzy. Powinno być super. Na razie. 