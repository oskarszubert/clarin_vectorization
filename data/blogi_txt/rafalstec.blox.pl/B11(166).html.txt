Odkąd FIFA odebrała selekcjonerom i kapitanom reprezentacji pełną wolność, zawężając pole wyboru najlepszego piłkarza roku na świecie do narzuconej odgórnie listy nominowanych, przedstawiciele egzotycznych państewek nie głosują już na egzotycznych piłkarzy, o których słyszano tylko w egzotycznych państewkach. (W procederze swój udział miał - jako trener Syrii - Janusz Wójcik.) Wnikliwsza analiza rozkładu głosów wciąż jest jednak frapująca.Oto przyznający „polskie” punkty Leo Beenhakker, który jak wszyscy wskazał trzy nazwiska, nie znalazł na podium miejsca ani dla ostatecznego zwycięzcy Kaki, ani dla wicelidera plebiscytu FIFA Leo Messiego.Jego werdykt zaskakuje tym bardziej, że jurorzy typowali wyjątkowo jednomyślnie i wspomniany duet zebrał więcej punktów niż cała reszta stawki razem wzięta. Beenhakker był jedynym obok Bułgara Penewa selekcjonerem z Europy, który pominął obu zwycięzców. I jednym z 12 trenerów z całego świata - pomijam tu Dungę, bo on nie mógł głosować na swoich "Canarinhos".Oryginalnego wyboru dokonali opiekunowe drużyn narodowych z: Antiguy i Barbudy, Komorów, Wysp Cooka, Dominiki, Kenii, Malediwów, Nigru, Pakistanu, Tunezji, Wysp Św. Tomasza i Książęcej oraz Wysp Turks i Caicos. Niezłe towarzystwo, co? (Błagam, nie krzyżujcie mnie, gdybym coś pokręcił w tej ostatniej nazwie, ale mapę świata na pamięć znałem ostatnio w podstawówce. A poza tym, jeśli oni mają głos, to dlaczego nie oddać go trenerowi i kapitanowi Milanu Milanówek? Nazwa brzmi bardziej serio, a i drużyna pewnie nie gorsza.)Co ciekawe, nasz Leo drugą pozycję oddał Thierry’emu Henry’emu, moim zdaniem najbardziej przecenionemu w plebiscycie. Francuz zajął wysokie, ósme miejsce, choć wiosną w Arsenalu głównie się leczył, a jesienią w Barcelonie nie odzyskał dawnej formy i zabójczej skuteczności. To był jego najgorszy rok od... sam już pewnie nie pamięta, od kiedy.PS Od siebie dodam, że gdybym mógł głosować, to bym w geście protestu nie zagłosował i dokonał spektakularnego samospalenia pod siedzibą FIFA w Zurychu. Musieli się nagłowić mędrcy, by pośród 30 nominowanych nie zmieścić Zlatana Ibrahimovicia, który zasłużył, by walczyć o podium! 