Wyrok dopiero zapadnie, ale piłkarz przyznał się do winy, więc już wiemy, że zostanie ogłoszony przestępcą. Nie pierwszym, nie ostatnim w tych podłych czasach, a jednak wyjątkowo wysoko postawionym - to jedna z naszych nadziei na mistrzostwa Europy. Czy przestępca powinien reprezentować Polskę? I to sprawca czynu ze sportowego punktu widzenia haniebnego? W 2006 roku Łukasz P. zrzucił się na łapówkę, dzięki której Zagłębie Lubin awansowało do Pucharu UEFA, a on wraz z kolegami z drużyny obłowił się na premiach. Tłumaczy się typowo - młodością (miał wówczas 21 lat), niezdolnością do przeciwstawienia się grupie, poczuciem braku alternatywy i lękiem, że odmowa udziału w korupcji złamie mu karierę. To strategia obrony wśród naszych futbolowych łapówkarzy najpopularniejsza. Niemal wszyscy, jak słyszymy, padli ofiarą bezlitosnego systemu, nikt nigdy nie zdobył się na wstrząsającą publiczną spowiedź, w której własnej winy by nie rozrzedzał, lecz ją obnażył i prosił o wybaczenie wszystkich, których oszukał. Nikt nie wpadł również na pomysł, żeby w odruchu pokuty pieniądze zarobione na korupcji - przynajmniej udowodnionej - oddać na zbożny, związany z futbolem cel. Zarazem dowiadujemy się, że czasem piłkarze potrafili zachować czyste sumienie. Jak pięciu z Cracovii, którzy w omawianym przypadku nie zgodzili się sprzedać meczu Zagłębiu. I ich nazwiska podajemy dziś w pełnej formie - Przytuła, Cabaj, Nowak, Baran, Skrzyński. Osobiście nie chcę, by dla Polski grał łapówkarz. Nawet jeśli przysięga, że łapówkarzem był tylko raz. Mam powody nie dowierzać, jak każdy, kto zna ligowe realia. Nie uważam też, by odsunięcie go od reprezentacji - wcale nie dożywotnie - było sankcją okrutnie srogą, niewspółmierną do popełnionego przestępstwa. Teraz już nikt przecież kariery P. nie złamie - karierę robi on w Bundeslidze, a trener Jurgen Klopp zdążył ogłosić, że przebacza swojemu obrońcy błędy młodości. W zawieszeniu w prawach reprezentanta można wręcz dostrzec naturalną konsekwencję podjętej w przeszłości decyzji - piłkarz przedłożył wtedy pieniądze nad sport, a gra dla kraju to przede wszystkim prestiż i spełnianie ambicji właśnie sportowych. Na życie zarabia się w klubie, tymczasem z Borussii Dortmund nikt go przepędzać nie zamierza. Można by też w przynajmniej czasowym odepchnięciu P. od kadry widzieć realizację obietnic z kampanii wyborczej prezesa PZPN, który apelował, by za korupcję nie karać klubów, lecz osoby. Od razu ze wstydem przyznaję, że nie wiem, czy swojego werdyktu bym nie zmienił, gdybym nie poznał więcej szczegółów sprawy Zagłębia - może np. znalazłbym okoliczności łagodzące w wyjaśnieniach gracza, gdybym wezwał go jako członek Wydziału Dyscypliny PZPN albo prokurator związkowy. Jeśli coś mnie w całej sprawie uwiera, to absolutny spokój Franciszka Smudy - podczas udawanego meczu Zagłębia z Cracovią trenera lubinian, więc jednego z oszukanych przez P. Selekcjoner, który lubi prawić o wartościach czyniących powołania do reprezentacji nadzwyczajnym honorem, nie zwierza się z żadnych dylematów ani udręk, lecz zwyczajnie przeciwstawia łapówkarzowi innych ligowych graczy lub trenerów, którzy do korupcji się przyznali, lecz nadal grają i trenują. Zgodnie z odwieczną w środowisku strategią: „Ja ukradłem? Ale przecież tamci też!”  Na początku kadencji selekcjoner przemawiał radykalnie: „Sprawdzę każdego dobrego poza tymi zamieszanymi w korupcję. Rafał Grzyb i Mariusz Ujek nie mają u mnie najmniejszych szans. Reprezentant musi być czysty jak łza. Ubabrałeś się błotem? U Smudy nie zagrasz.” Ale wtedy jeszcze nie było wiadomo, kogo dopadną śledczy. I Smuda - dziś wciąż radykalny, ale w nagłych woltach - prawopodobnie nawet nie przypuszczał, że łapówkarzem okaże się piłkarz mu niezbędny. 