Jeśli Artur Boruc zanurkował dziś w angielskie portale sportowe, pewnie dostał zawrotu głowy. Zdaniem najpoważniejszych - jak wirtualne wariacje opiniotwórczych dzienników - latem stoczą o niego bitwę Arsenal i Tottenham, zdaniem wszystkich innych rozpęta się wokół niego wojna wręcz ogólnoangielska - jako zainteresowanych najęciem Polaka wymienia się Manchester United, Manchester City, a nawet Chelsea. I wszyscy sądzą, że chętni są skłonni zapłacić nawet 10 mln funtów, co byłoby absolutnym transferowym rekordem Polski. (Co ciekawe, według niektórych źródeł w bramce Celtiku mógłby za pół roku stanąć... Jerzy Dudek.)Tyle ciekawostkowo, osobiście cały ten zgiełk staram się zagłuszać zdrowym rozsądkiem, a on podpowiada, że jest jeden arcymocny klub w Europie, który rzeczywiście klasowego bramkarza pilnie potrzebuje - AC Milan. I kandydaturę Boruca umieszcza bliska samego czuba listy życzeń. Rozmawiałem z Carlo Laudisą, czołowym włoskim ekspertem od mercato - jego zdaniem Polak zauroczył trenerski sztab mediolańczyków wiosną ubiegłego roku, a jesienią jeszcze umocnił ich uczucia. (Czterema meczami Celtiku z Milanem zapracował zresztą Boruc na świetną opinię w całej Italii, „La Gazzetta Sport” uznała go wręcz za trzeciego bramkarza świata AD 2007.)Dlatego poniżej daję garść danych pomagających, jak mi się wydaje, śledzić fakty mogące transfer Boruca na San Siro - latem, teraz jest niemożliwy - urealnić lub uczynić nieaktualną spekulacją.1) Dida, który stracił bramkarską moc po pamiętnych derbach Mediolanu w Lidze Mistrzów, kiedy dostał w głowę rzuconą z trybunem racą, musiałby - dla pchnięcia Boruca w kierunku San Siro - wciąż rujnować wysiłek kolegów z drużyny. W piątek trener Carlo Ancelotti po raz pierwszy wystosował coś w rodzaju ultimatum wobec Brazylijczyka, oświadczając, że jego cierpliwość i zaufanie zna granice, więc następna wpadka zepchnie chimerycznego golkipera na ławkę rezerwowych. Przyszłotygodniowy mecz z Napoli ma być ostatecznym testem, podobnie jak... każde następne spotkanie w tym sezonie. W rezerwie czeka 35-letni Australijczyk Zeljko Kalac, który również wirtuozem nie jest.2)  Fiorentina musiałaby twardo obstawać przy swoim projekcie powrotu do ścisłej europejskiej czołówki. Nie Boruc bowiem jest wymarzonym bramkarzem dla ludzi z San Siro, lecz stojący między florenckimi słupkami Sebastian Frey. Francuz przyjechał do Włoch jako nastolatek, w Serie A debiutował jeszcze w poprzednim stuleciu, w CV ma już pracę w Interze Mediolan. No i rewelacyjnie broni. To absolutny faworyt Ancelottiego i jego przybocznych, ale Fiorentina na razie nie chce Freya oddać za żadną cenę. A właściciel Milanu Silvio Berlusconi od jakiegoś czasu obraca w palcach każde euro. Niedawno poskąpił nawet na bramkarza nad bramkarzami, Gianluigiego Buffona.3) Szefowie Celtiku musieliby się okazać negocjatorami może i twardymi, ale w żadnym razie nie jak skała. Milan bowiem oczekuje, że Boruc nie będzie kosztował więcej niż 7-8 mln euro. Pokaźniejszej kwoty wydać nie chce także z powodu wysokiej pensji Didy, zarabiającego od zeszłego roku 4 mln euro rocznie (a to jest pensja netto, bez płaconych przez klub podatków).Podsumowując: Dida zostaje w bramce rossonerich; pierwszy błąd wpycha do bramki Kalaca; główny cel Milanu - Frey - wydaje się raczej nieosiągalny; następni na liście życzeń są na dziś: Boruc i Gomes z PSV Eindhoven, a za nimi Bruno Fernandes z Flamengo. 