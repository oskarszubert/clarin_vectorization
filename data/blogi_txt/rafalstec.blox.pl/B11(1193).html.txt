Z naszego nadwiślańskiego punktu widzenia turniej przebiegał dla piłkarzy z Tahiti typowo, rzekłbym wręcz, że kanonicznie. Najpierw moi faworyci trwających w Egipcie mistrzostw świata do lat 20 rozegrali mecz kluczowy, pozwalający zorientować się, czy jest realna szansa na medal. Niestety, przegrali z Hiszpanią 0:8. Następnie odbył się mecz o wszystko - niestety, również przegrany, 0:8 z Wenezuelą. Wreszcie dzisiejszego popołudnia stoczyli nasi bohaterowie batalię o honor. I oczywiście wypadła - skąd my to znamy - najlepiej, Nigeria wlepiła Tahiti zaledwie pięć goli. Pierwszego dopiero po kwadransie, w czym widzę niezbity statystyczny dowód, że najadła się niemało nerwów i że pokonani wraz z rozwojem turnieju czynili stałe, dostrzegalne okiem nieuzbrojonym postępy. Czy piłkarze Tahiti byli w stanie osiągnąć więcej? Czy praca selekcjonera Lionela Charbonniera (Francuz, seniorski mistrz świata z 1998 roku, choć na mundialu nie zagrał ani minuty) zagwarantuje lepsze jutro tahitańskiego futbolu? Na głębsze analizy i planowanie strategii na przyszłość dopiero przyjdzie czas, dziś wypada delektować się sukcesami, które osiągnąć się udało. Trochę ich juniorzy z Tahiti uzbierali. Nigdy przedtem drużyna narodowa z mikrokrajów Oceanii - biorąc pod uwagę wszystkie kategorie wiekowe - nie awansowała do imprezy mistrzowskiej pod egidą FIFA (rozgrywanej na trawie, plaże to zupełnie inne historia). Nigdy przedtem nie dokonała tego również reprezentacja wysepki zaledwie 178-tysięcznej, czyli ludniejszej od Olsztyna, ale już nie od Bytomia, co powinno, nawiasem mówiąc, dać do myślenia, szefostwu Polonii ratującej się importem graczy z zagranicznych plemion słowiańskich. Z jakiej strony nie spojrzeć, brawurowy pomysł na ekspresową edukację polinezyjskich juniorów - zostali dopuszczeni do krajowych rozgrywek ligowych, dzięki czemu w każdy weekend mogli ich przećwiczyć dorośli - wypalił. Charbonnier z dumą obserwował, jak jego chłopcy dojrzewają i uczą się „straszyć rywali spojrzeniem wojowników.” Jak przyzwoitą formę odzyskuje nawet ten gracz, któremu - pomińmy nazwisko, odkupił grzechy - wystarczyło kilkanaście dni wolnego, by przytyć o 10 kg. Znajdą się oczywiście patologiczni malkontenci, którzy zawyją, że mimo wszystko Tahiti powinno było ciut szczelniej bronić, skoro wypociło prawdopodobnie najskromniejszy bilans punktowy (zero zdobytych) i bramkowy (0-21) w dziejach międzykontynentalnych imprez FIFA. Radziłbym machnąć ręką, szanujący się znawcy sportu wiedzą, że do cyferek sprowadzają go wyłącznie kibice prymitywni, pobieżni, obojętni na ducha prawdziwej rywalizacji. Kto już chwycił kamień, by cisnąć w Tahitańczyków, niech odpali jutiuba i zejdzie na poziom detalu. Wybrańcy Charbonniera z każdym meczem traktowali byli surowiej - zaczęli bez czerwonej kartki, stawiając opór Wenezueli dostali jedną, w pożegnalnym występie przeciw Nigerii zarobili aż dwie, w dodatku sędzia przepędził z boiska bliźniaków Lorenzo i Alvina Tehau. A że grali odważnie, bez kunktatorstwa, to być może stracili jednego lub dwa gole za dużo. Tak czy owak spełniła się obietnica selekcjonera, że przegrywać 0:10 jego ludzie nie planują. A szef UEFA Michel Platini, który każdego ranka pęcznieje przed lustrem od rzekomych sukcesów na odcinku walki z galopującą elitaryzacją futbolu, poniósł prestiżową klęskę. Mniej sławny rodak Charbonnier osiągnął więcej, choć władzy miał mniej. Z jego piłkarzy jeszcze przed wejściem w wiek seniorski zeszła jakakolwiek presja - życiowy sukces już za nimi (ilu ich rówieśników może mówić o spełnieniu?), teraz czas na czystą radość z futbolu. 