Dla mnie mundial rozpoczął się dopiero dzisiaj. Niestety, choć niektórzy Argentyńczycy mi się oczywiście podobali, zwłaszcza ten najzmyślniejszy i zarazem najsławniejszy, to Argentyna nie podobała mi się wcale. Moje spisywane na trybunach Ellis Park refleksje o Messim w wersji mundialowej znajdziecie tutaj, do tamtych akapitów dodałbym jeszcze tylko, że podłamali mnie Albicelestes przede wszystkim w swoim partactwie defensywnym. Nie zabrać na mundial stalowych kończyn i najpojemniejszych w całym futbolu płuc Zanettiego, żeby potem zsyłać na prawą obronę biednego Jonasa? Trzeba Maradonie oddać - tortury stosuje wyrafinowane. I niech drży cała Argentyna. Jeśli w tej drużynie nic nie drgnie, padnie przy pierwszym zetknięciu z mundialowym stworem, który przyjechał do RPA opięty w miarę twardym pancerzem. Nie wiem, czy w telewizji to widać - oni naprawdę atakują pozycyjnie pod hasłem „kto ma piłkę, biegnie, reszta w bezruchu”. Brrr. 