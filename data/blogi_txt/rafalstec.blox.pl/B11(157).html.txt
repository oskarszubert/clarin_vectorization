Niezorientowanych informuję, że wleźli właśnie na blogowy maraton o finale Ligi Mistrzów, który trwa od rana - wyruszyliśmy tutaj. Kliknijcie, a znajdziecie (poprzednie wpisy). 17.55. Dobrze, że finał Pucharu Europy po 30 latach wraca na Santiago Bernabeu. Ostatnie edycje kończyły się okropnie, bo na stadionach z bieżnią, z trybunami płasko rozległymi jak lotnisko - rzymskim, moskiewskim, ateńskim. Brrr. Ale teraz lata tłuste, następne finały też w katedrach futbolowych - londyńskiej (Wembley 2011) i monachijskiej (Allianz Arena 2012). 18.11. Zerknąłem też na ten wielki zielony dywan pośrodku stadionu, co nakazuje przypominająco westchnąć - futbolowy handel żywym towarem kwitnie, kluby podbierają sobie już nawet ogrodników. Boisko Santiago Bernabeu przygotowuje Paul Burgess, który przeniósł się do Madrytu w kwietniu zeszłego roku po 12 latach opieki nad trawami Arsenalu. Żeby trawom madryckim rosło się przyjemniej, zamontował na południowej części stadionu dodatkowe, sztuczne oświetlenie. - Chcę, by wszystkim się wydawało, że po boisku nikt nigdy nie przeszedł. To kwestia osobistej dumy - mówi Burgess. Czy dlatego Mourinho - w przeciwieństwie do van Gaala - zrezygnował w piątek z jedynego treningu na finałowym obiekcie? 18.35. W finale zetrą się także dwa modele finansowania klubu. Zdrowy i nowoczesny kontra niecałkiem zdrowy i zdecydowanie nienowoczesny. Bayern chce działać jak zwykła firma, zarabia więcej niż rywale na sprzedaży biletów (60 mln euro rocznie wobec 28 mln Interu) i szeroko pojętym marketingu (159 mln kontra 52 mln). Mediolańczycy zależą od kontraktu telewizyjnego (115 mln, przy 70 mln Bayernu, wszystkie kwoty zaokrąglam) oraz kaprysu właściciela. Na ich szczęście Massimo Moratti ma totalnego fioła na punkcie nerazzurich i przynajmniej na razie nie podzielą losów sąsiadów z Milanu, których Berlusconi karmić nie chce już nawet ochłapami - ile upolują, tyle zjedzą, więc nikną w oczach. 18.47. Pytacie na forum, kto wygra. Przed dwumeczem Chelsea z Interem prognozowałem na blogu, że zwycięzca przeżyje do finału. Sprawdziło się, ale przeciwnika nie wytypowałem - Barca padła w półfinale. Dzisiaj tchórzę i nie zgaduję. Jeśli upraszczać i analizować personalia, to wypowiedziałem się już w tym artykule: w bramce, obronie i ataku widzę przewagę Interu; w pomocy minimalną przewagę Bayernu; na ławkach trenerskich remis. Wychodzi wyraźny triumf mistrzów Włoch, ale pamiętacie, jak rok temu kurdupel Messi wyfrunął do piłki wysoko, pod samo niebo, i załadował gola głową pomimo sąsiedztwa wieżowców manchesterskich? Dzieją się w finałach cuda, oj, dzieją... 19.07. Co łączy obecny Bayern z tym, który zdobył PE poprzednio? Niewiele, monachijczycy AD 2001 to byli minimaliści z charyzmatycznym straszydłem w bramce - Oliverem Kahnem. Monachijczycy AD 2010 stawiają na szybkość i atak, między słupkami trzymają piłkołapa jak na ten poziom przeciętnego, a ich trener trąbi, że inspirował się stylem Barcelony pod Guardiolą. Co łączy obecny Inter z tym, który zdobył PE poprzednio? Wiele. Bohaterów z lat 60. też uważano za morderców futbolu, a trener Jose Mourinho jest spadkobiercą - czy raczej: unowocześnioną wersją - Helenio Herrery, również megalomana, również szczególarza, również pobierającego gigantyczną pensję, również wykonującego misję wydobycia klubu z dołka. Jest jeszcze Massimo Moratti - jako nastoletni syn byłego właściciela Angelo, pamiętający ojca płaczącego 45 lat temu po zwycięskim finale na wiedeńskim Praterze, osobiście poznał niejakiego Santiago Bernabeu... 19.25. Bayern wychowanków ma siłę i wysyła na mundial siłę reprezentantów Niemiec. Inter wychowanków nie ma wcale i nie wysyła na mundial reprezentantów Włoch. Bayern wspiera się na holenderskim mózgu (van Gaal), giętkiej stópce holenderskiej primabaleriny (Robben) i holenderskim rzeźniku (van Bommel). Twarze Interu to zgodnie z nazwą twarz całej planety, ze szczególnym uwzględnieniem rysów latynoskich. 19.30. Są składy. Bez emocji, takie włożyliśmy do „Gazety”. Bayern: Butt - Lahm, van Buyten, Demichelis, Badstuber - Robben, Schweinsteiger, van Bommel, Altintop - Mueller, Olić. Inter: Julio Cesar - Maicon, Lucio, Samuel, Chivu - Zanetti, Sneijder, Cambiasso - Pandev, Eto'o, Milito. Podstawowe różnice na ławkach: Mourinho trzyma tam sporo doświadczenia (Materazzi, Cordoba, Stanković) i tylko jednego piłkarza zdecydowanie ofensywnego (Balotelli), van Gaal ma dwóch zapasowych łowców goli (Klose, Gomez). 19.40. Jeśli się zderzą w środku boiska i padną, to będzie łatwo odgadnąć, kto faulował. Kapitan van Bommel (Bayern) uśmierca wzrokiem każdego z partnerów, który ośmieli się stracić piłkę, innym pokazuje, gdzie ją podać, rywali zarzyna korkami, nierzadko wieńczącymi wyprostowaną nogę. Nie przepadam za nim. Kapitan Zanetti (Inter) gadułą nie jest, rządzi po cichu, a rywali szanuje, oszczędza ich członki, nigdy nie atakuje od tyłu i w ogóle wzorem sportowej postawy jest. Przepadam za nim. 19.47. Dowiaduję się, że Inter już wszedł do historii - jako pierwszy finalista bez piłkarza z kraju, który reprezentuje, w podstawowym składzie. 19.54. Najładniejsza statystyka finału - 700. mecz w Interze Zanettiego, o którym napiszę felieton do poniedziałkowej „Gazety”. Niezależnie od wyniku. Należy mu się. Bayernu nie opuszcza nigdy Philipp Lahm, ale na porównywanie go do Argentyńczyka zasłuży najwcześniej za 10 lat. 20.03. Kibice Interu fetują Jerzego Dudka. To ich największy bohater wszystkich dotychczasowych finałów Ligi Mistrzów. 20.17. Jeśli w tegorocznym triumfatorze ma ocaleć coś z ubiegłorocznej barcelońskiej magii, wygra Bayern po zakrętasach Robbena. Jeśli ma ocaleć coś barcelońskiej krasnoludkowatości, wygra Inter po jakimś wizjonerskim kopnięciu Sneijdera. 20.44. Dobra wiadomość: nie będę nikomu zakłócał oglądania, w trakcie gry prawie nie bloguję. Chcę widzieć, co się dzieje, a dziennikarze pochodzący z futbolowego Trzeciego Świata siedzą wciśnięci tam, gdzie na laptop najwięcej miejsca jest pod paznokciem. 20.45. Na pożegnanie przed gwizdkiem: jest taki facet, Jerzy Dudek, który jako jedyny wśród Polaków ma szczęście uczestniczyć lub oglądać to, co w futbolu wywołuje największe emocje. Został bohaterem najbardziej pasjonującego finału Ligi Mistrzów w historii, patrzy z bliska na wznoszenie galaktycznego Realu Madryt, trenuje z Ronaldo, Kaką i im podobnymi, zaraz będzie być może pracował u Mourinho. A skoro dzisiaj usiadł na trybunach SB, to może i finał będzie niezapomniany? Czego Wam i sobie życzę. Do usłyszenia. 21.40. Do przerwy 1:0, Inter trzy kwadranse od popucharwstąpienia. W gazetowej w zapowiedzi zastanawiałem się, jakiego finał wyłoni króla, a do przerwy mamy „Księcia” - Diego Milito. Gdyby uciekając monachijskiej defensywie, Argentyńczyk na ułamek sekundy się odwrócił, zobaczyłby ją w strzępach. Powtórzmy: jeszcze przed bieżącym sezonem Milito, piłkarz już wiekowy, miał w dorobku tylko zdobyte w odległej przeszłości mistrzostwo Argentyny. Nawet w ojczyźnie, obfitującej przecież w bajeczny talent - ledwie mieścił się w szerokiej czołówce napastników. Messi, Aguero, Higuain, Tevez, Lavezzi - listę sławniejszych, zdolniejszych, bardziej błyskotliwych można by jeszcze ciągnąć. Raport z pierwszej połowy musi być suchy i przewidywalny, jak przebieg madryckiego finału. Bawarczycy wywoływali wrażenie, że mają przewagę, bo oblegali mediolańskie pole karne. Celnie uderzali jednak wyłącznie rywale, którzy podarowali sporo pustej przestrzeni Bayernowi dlatego, że taki był plan. To oni wyprowadzali ciosy rzeczywiście śmiercionośne, zmuszające bramkarza do parad. I gdyby Sneijder, nacierając samotnie na Butta, odwdzięczył się Milito golem tak, jak Milito chciał odwdzięczyć mu się ładną asystą, byłoby prawdopodobnie po bitwie. Ale Sneijder chybił, dlatego nie wolno zapominać, że pośród wszystkich biegających po murawie to nadal Robben wygląda na człowieka stworzonego do odmalowywania figur, o których wszyscy inni nie umieją nawet pomyśleć. A Chivu broni już z żółtą kartką na plecach... 21.47. Portugalski cwaniak jak zwykle opóźnia wyjście swoich ludzi z szatni. Bayernowcy stoją już sami na murawie już ze dwie minuty... 21.49. W przerwie ćwierćfinału na Old Trafford van Gaal użył werbalnych wytrychów Obamy i powtarzał ”Yes, we can”. Co dzisiaj? 22.13. 2:0. Jeśli dobrze zrozumiałem intencje północnej części trybun SB, książę Diego został przez aklamację wybrany na króla Diego. 22.39. 45 lat minęło, Inter wrócił na szczyt. Wynik historyczny, wiosenna kampania mediolańczyków epicka, przebieg finału mimo wszystko dość letni. Choć tytuł szlachecki, który ustrzelił sobie Milito, w pamięci zostanie. Trochę szkoda, że Bayernowi coś nie wpadło i nie umiał Bayern zmusić Interu do odrabiania strat. Moim zdaniem mediolańczycy by je odrobili, ale byłoby pasjonująco. I piękny triumf mediolańczyków jeszcze piękniejszy. 22.48. W mojej pamięci zostaną też fascynujące ruchy Zanettiego oraz Cambiasso - pilnowali i rywali, i swoich stoperów, zawsze z wyczuciem wybierali moment, by wycofywać się na pozycję Lucio lub Samuela (w zależności od tego, kto wychynął z pola karnego). Tamci centrymetr w przód, ci centymetr w tył. Jakby centralny komputer wszystkim sterował. 22.54. Zanetti na pierwszym planie, a cała planeta patrzy. To się nie dzieje naprawdę. 23.11. I tzw. pytanie na czasie: kiedy poprzednio dosunęła do finału LM drużyna z duetem środkowych obrońców równie zagubionych, w starciach wagi superciężkiej nieporadnych, uporczywie obracających się wokół własnych osi, co Demichelis z van Buytenem? Nie zauważyliśmy, że Ligę Mistrzów wciąga Trójkąt Bermudzki? Jak to się mogło udać? 23.50. A tak Mancini kpił, gdy Mourinho wściekły stwierdził, że w Interze trener nie ma swojego biurka, i awanturę zrobił na 140 fajerek...  Jak nieciekawy w gruncie rzeczy był ten finał, tak pasjonująca była historia całego sezonu nerazzurich. Bardziej nawet pasjonująca niż zeszłoroczna, barcelońska, nawet jeśli barceloński styl kopania urzekł całą planetę, a mediolański styl nie urzekł. A teraz spróbuję się wydostawać powoli z Santiago Bernabeu, więc nie wiem, kiedy wrócę. Ale wrócę:-) 