Zazwyczaj podniecamy się ciosami, które zadawali nasi, do upadłego wspominamy kopy bońkowe, tarasiewiczowe czy citkowe, a przecież to stronnicze, historię fałszujące, odmawiające uznania klasy przeciwników. Dlatego bez żadnego powodu, naprawdę zupełnie od czapy postanowiłem przypomnieć, że podczas meczów reprezentacji Polski bywało pięknie także wtedy, gdy reprezentacja Polski robiła za ofiarę. Ładnie przyłożył swego czasu kadrze Jerzego Engela Norweg Ole-Gunnar Solskjaer (zobaczcie tutaj); ciekawa akcja poprzedziła bramkę na 2:0 znęcającego się nad drużyną Antoniego Piechniczka Gary’ego Linekera (film z meksykańskiego mundialu tutaj); fajnie przypomnieć sobie gola Peruwiańczyka Guillermo La Rosy z 1982 roku (tutaj); w osobliwych okolicznościach ludzi Jacka Gmocha ugodził niejaki Roberto Dinamite (na 1:3), bowiem tuż przed jego wyczynem Brazylijczycy trzykrotnie obijali słupek i poprzeczkę (tutaj, zacznijcie oglądać od 90. sekundy). Podaję interesujące przykłady trochę na chybił trafił, rzucając wszystkim, co mi się akurat przypomni, bo mam wrażenie, że plebiscyt na najfajniejszego gola załadowanego naszym - oczywiście w erze telewizyjnej - miałby dwóch murowanych faworytów. W części obejmującej gry oficjalne byłby nim strzał Josimara, który ćwierć wieku temu zajmował się w zespole „Canarinhos” tym, czym dzisiaj zajmują się Maicon z Danim Alvesem: ﻿ W części obejmującej gry nieoficjalne triumfowałaby natomiast sztuczka autorstwa Enzo Francescolego, którą urugwajski czarodziej zademonstrował jako gwiazdor River Plate. Argentyńska drużyna przećwiczyła reprezentację Piechniczka przed mundialem 1986: ﻿ A może się mylę? Ktoś pamięta piłkę wpadającą do polskiej bramki w okolicznościach jeszcze efektowniejszych? Z góry dziękuję za każdą podpowiedź na forum, oczywiście najchętniej okraszoną linkiem do wideo.﻿ 