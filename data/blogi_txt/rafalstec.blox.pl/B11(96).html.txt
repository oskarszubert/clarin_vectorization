Rodzina Maldinich jest w dziejach futbolu absolutnym ewenementem. I prawdopodobnie niepowtarzalnym. Ojciec Cesare jako kapitan Milanu w 1963 roku uniósł Puchar Europy, najcenniejsze klubowe trofeum. Cztery dekady później to samo uczynił - jako najstarszy triumfator w historii - syn Paolo, który koszulkę legendarnej drużyny po raz pierwszy założył 20 stycznia 1985 roku. Po raz ostatni - w minioną niedzielę. Gdy debiutował, ledwie skończył 16 lat. Był wówczas normalnym nastolatkiem, tamtego dnia jego życie stanęło na głowie. Nigdy później - jak wspomina - nie jechał metrem. Wkrótce, jeszcze jako niewyrosły z juniorskiego wieku żółtodziób, stał się pełnoprawnym członkiem trupy globalnych megagwiazd ze słynnym holenderskim tercetem van Basten - Gullit - Rijkaard na czele. Już w połowie poprzedniej dekady mógł poczuć wypalenie, a przynajmniej - spełnienie. Seryjnie zdobywane mistrzostwo Włoch, Superpuchar Włoch, Puchar Europy, Superpuchar Europy, Puchar Interkontynentalny. Więcej trofeów w klubie piłkarskim uzbierać nie sposób. Paolo Maldini, który w Milanie rozegrał 902 mecze, to historia ideału, który trafił w idealne miejsce. Nie wiadomo, czy jego długowieczność byłaby możliwa, gdyby nie położony na odludziu MilanLab, najsłynniejsze laboratorium medycyny sportowej. Komputerowy system wsparty sztuczną inteligencją monitoruje każdy milimetr sześcienny organizmu piłkarza - prześwietla każde mięśniowe włókno, każde ścięgno i każdą kość, analizuje przebyte urazy, po czym informuje, co jeść i jak trenować, by wyeliminować ryzyko kontuzji i spadku formy. Czasem wysyła też do tzw. pokoju umysłu, gdzie można odpocząć mentalnie i przygotować się psychicznie do wielkich meczów. To tam relaksuje się właściciel klubu, premier Włoch Silvio Berlusconi. Przed pierwszym treningiem sezonu jest rutynowo. Ot, każdego gracza czeka nieco bardziej szczegółowa kontrola u dentysty, kinezjologa (bada ruch mięśni), podologa (stopy), testy na alergię, elastyczność stawów kolanowych, trochę męczarni z fizjoterapeutą. A potem gęsty całoroczny grafik. Co dwa tygodnie: test PSI na odporność psychiczną, test ruchu gałki ocznej (czas reakcji, wyczucie przestrzeni, rozpoznawanie kolorów), reakcja mięśnia na stymulację nerwową, badanie błędnika. Co cztery tygodnie: testy na zwinność, skoczność, mięśnie brzucha, podnoszenie ciężarów, podciąganie na drążku, 12- oraz 30-metrowy sprint. Każdy piłkarz ma elektroniczny klucz z całą prawdą o jego organizmie. Na siłowni wkłada go do każdego urządzenia, po zajęciach spec od przygotowania atletycznego wsuwa klucz do komputera. Jeśli mięsień rozbłyśnie na ekranie w kolorze zielonym, znaczy, że gracz spełnił wszystkie wytyczne programu. Takiego reżimu nie muszą znosić piłkarze innych klubów. Gwiazdy Milanu mają rozpisane nawet wakacje - z dokładnością do plasterka wędliny, który powinni zjeść na śniadanie. Zjedzą jeden za dużo, zostaną zdemaskowani. MilanLab pomógł Maldiniemu przetrwać do czterdziestki, choć akurat on bez komputerowego nadzorcy organizmu raczej by nie sponiewierał. Zawsze uchodził za wzór profesjonalizmu, każda mama chciałaby takiego anioła - nie balanguje i nie drinkuje, chodzi wcześnie spać, większość czasu spędza z rodziną (żoną, dwoma synami, dwoma siostrami i bratem), nie wywołuje skandali i w ogóle nie podsuwa powodów, by zajmowała się nim plotkarsko-sensacyjna prasa, żadnego treningu nie traktuje półserio. - Zdumiewa mnie na każdych zajęciach - mówił kolega z zespołu, Gennaro Gattuso. - Skąd bierze tyle pasji po 20 latach? Zazdroszczę mu, bo normalnemu człowiekowi czasami nie chce się iść na trening. Ma ochotę wymyślić jakieś przeziębienie, grypę. Nie Paolo. Inny bohater Milanu, Brazylijczyk Kaka wspominał: „Kiedy przyjechałem na San Siro, chciałem jak najprędzej poznać sekret Paola, przejąć tę niewyczerpaną motywację, która go napędza od 20 lat. Odkryłem, że niczego się nie nauczę. Pasja płynie w jego krwi, z taką namiętnością do futbolu trzeba się po prostu urodzić.” Nawet boiskowi rywale powtarzają z niedowierzaniem, że Maldini jest „za dobry, by mógł być prawdziwy”. Szanują go, bo zawsze gra fair, niezależnie od stawki panuje nad nerwami i nie usiłuje oszukiwać sędziów, by wygrać dzięki ich pomyłce. A mógłby. Zapracował na nienaganną reputację, arbitrzy mu ufają. Przez ćwierć wieku zebrał tylko trzy czerwone kartki (dwie w Serie A, jedną w towarzyskim turnieju Trofeo Berlusconi). Wierny Milanowi pozostawał przez całą karierę, choć grał w erze nieustających futbolowych migracji, w której gwiazdy ciągają rodziny po całej Europie, by wyszarpać jeszcze bardziej bajeczny kontrakt. Kiedy wielki klub ogłasza, że nigdy, za żadną cenę nie sprzeda swego asa, jego agent następnego ranka pcha się do gabinetu prezesa, by zażądać podwyżki. Lojalność - dla fanów cnotę najważniejszą - kupuje się liczbą zer na koncie. Maldini nowych wyzwań nie szukał, choć mógł wskazać dowolną drużynę, a ta zapłaciłaby fortunę. Został przecież uznany najlepszym piłkarzem świata jako pierwszy obrońca w historii. Inna sprawa, że być wiernym drużynie, która przez dwie dekady zdobywa pięć Pucharów Europy, stosunkowo łatwo. Wszystkich marzeń Maldini nie spełnił. Jego karierze w reprezentacji Włoch do ideału brakowało złotych medali. Wystąpił w finale mundialu, ale Włosi przegrali w rzutach karnych (1994, z Brazylią), a Paolo bezsilnie patrzył, jak jego mentor z lat młodości Franco Baresi szlochał. On sam hamował łzy. Ostatni raz płakał z powodu piłki jako ośmiolatek. Mama wściekła się, że robi tragedię z porażki. Już nigdy nie robił. Cztery lata wcześniej Włosi też odpadli po rzutach karnych - w półfinale z Argentyną, na mistrzostwach rozgrywanych we własnym kraju. Wystąpił wreszcie Maldini w finale mistrzostw Europy (2000), ale Francuzi wyrównali na 43 sekundy przed końcem, by w dogrywce dołożyć zwycięskiego gola. Potem poleciał do Korei na swój czwarty mundial w karierze, co udało się przed nim ledwie kilku piłkarzom. Tamten wyjazd też zakończył się koszmarem. Światu zapadł w pamięć sensacyjny moment, w którym wyżej od Maldiniego wyskakuje o głowę niższy Ahn Jung-Hwan, zdobywa bramkę i Koreańczycy wyrzucają z turnieju mierzących w złoto rywali. Włoch jeszcze w ubiegłym tygodniu powtarzał, że to najbardziej bolesny mecz w życiu i jedyny, który chciałby rozegrać jeszcze raz. Po tamtej traumie Maldini ogłosił, że już nigdy nie zagra w drużynie narodowej. I tak pozostał rekordzistą, bo wystąpił w niej 126 razy, więcej niż jakikolwiek Włoch. Nie dał się przekonać, kiedy trener Trapattoni prosił go publicznie o zmianę decyzji przed Euro 2004. Pozostał symbolem Milanu. W jego więzi z klubem i miastem jest coś magicznego. Słowo „Milan” zawiera się w jego nazwisku, ducha tamtych okolic ucieleśnia nawet na boisku. Biega elegancko, jego styl gry jest wytworny, jakby nigdy nie zapominał, że w stolicy światowej mody wypada zachować klasę. Na wybiegu czuje się znakomicie, Włoszki kochają się w nim na zabój, zresztą także czytelniczki „Wysokich Obcasów” wybrały go kiedyś na najprzystojniejszego gracza mundialu. Diego Maradona żartował, że jest wielkim futbolistą, który wybrał zły zawód - powinien zostać aktorem, bo na kopanie piłki jest za ładny. Koledzy dodawali, że nigdy nie wpadał w furię, nie podnosił głosu, ale wszyscy milkli, kiedy zaczynał mówić. Nie tylko w szatni. Maldini jako jeden z nielicznych piłkarzy miewał odwagę przeciwstawić się kibicowskiemu tłumowi i np. ostro zrugać 80 tys. ludzi z trybun - że nie potrafią wesprzeć zespołu w trudnych chwilach, a gwizdami tylko pogarszają sytuację. Tydzień temu, po pożegnalnym meczu na San Siro, poniósł karę - grupka siedząca na tzw. Curva Sud popsuła święto wrogimi transparentami, wypominając mu, że wyparł się tych, „dzięki którym się wzbogacił”. Incydent spotkał się z powszechnych potępieniem. Kilka kolejek wcześniej - podczas derbów Mediolanu - hołd złożyli mu kibice nawet Interu, którzy Milanu serdecznie nie znoszą. Jego twarz zna cała Italia, nawet ci, którzy nie interesują się calcio. Maldini jest jedną z najbardziej pożądanych postaci na rynku reklamowym. Promował wina, zegarki, samochody, ubrania. Karierę skończył na niespełna miesiąc przed 41. urodzinami. Każdy z ostatnich kilku sezonów miał być ostatnim, Maldini wciąż ulegał jednak ulegał namowom, by wytrwać jeszcze trochę. Z Milanem siedmiokrotnie zdobył mistrzostwo kraju, co jest klubowym rekordem. Rozegrał niewiarygodną liczbę 1028 oficjalnych meczów (licząc również reprezentację), spędził na boisku rekordowe w świecie 2126 minut na mundialach.- Gdybym wrócił do domu i wciąż myślał o piłce, już bym nie grał. Zjadłaby mnie nuda - tłumaczy swój sekret Maldini. Jak normalnie żyć, grając zawodowo w piłkę, pokazał mu ojciec. To on zakazał w domu rozmawiać o futbolu. I Paolo mieszkał w dwóch równoległych, kompletnie obcych sobie światach. W treningowym ośrodku Milanello liczył się tylko futbol. Tutaj piłkarze trenują, jedzą, często także śpią, przed intruzami chronią ich naszpikowane elektroniką bramy i uzbrojeni strażnicy. Poza Milanello futbol nie istnieje. Maldini prawie nie udzielał wywiadów („Lata temu byłem dwa, trzy razy w telewizji”), największego sportowego dziennika „La Gazzetta dello Sport” nie czyta od kilkunastu lat. - Gdyby to ode mnie zależało, poza boiskiem byłbym niewidzialny - powtarza. Tajemnica jego długowieczności tkwi jednak chyba także w stylu gry. Maldini nigdy nie marnował energii. Unikał zbędnych sprintów i wślizgów, bo przewidywał, co zamierza przeciwnik. Brudną robotę, bo przecież zachwycać to mają napastnicy i pomocnicy, wykonywał z takim wdziękiem, że obwołano go Michałem Aniołem sztuki obronnej. Przysięga, że nie zostanie trenerem, bo chce być pamiętany jako wybitny gracz. No i żona, wenezuelska eksmodelka Adriana, naciska, by więcej czasu poświęcał rodzinie. Urodziła mu synów Christiana i Daniela. Być może dynastia Maldinich nie powiedziała jeszcze ostatniego słowa w futbolu, bo ten pierwszy przyszedł na świat w dniu, kiedy tata grał podczas Euro '96 mecz z Czechami. - Chyba znowu wzywa nas przeznaczenie - wzdychał wówczas Maldini. Dziś Christian trenuje już z juniorami Milanu (młodszy skończył siedem lat), przymierzając się oczywiście do roli bocznego obrońcy. Czy odziedziczył geny najcenniejsze dla futbolowej gwiazdy? Tata nie chce dzielić się publicznie swoimi przeczuciami, powtarza, że trzeźwiej ocenia sytuację dziadek, który zaleca, by nie robić sobie zbyt wcześnie wielkich nadziei. Gdyby Christianowi się nie udało, już nikt nigdy nie założyłby koszulki z numerem trzy. W Milanie jest zastrzeżony dla nazwiska Maldini. 