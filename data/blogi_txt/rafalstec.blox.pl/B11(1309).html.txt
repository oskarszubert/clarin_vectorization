Spojrzałem, jak piłkarze Realu zawładnęli wczoraj przedpolem Villarrealu, jak przywarli do przeciwników, jak znów rozstrzygali mecz, zanim na dobre się rozpoczął, i już nie wiedziałem, czy patrzę na wściekłe psy, tornado, nalot dywanowy czy ożywione, powiększone cząstki elementarne, które udowadniają w praktyce, że włoscy naukowcy mają rację - materia może poruszać się szybciej niż światło. Inauguracyjny kwadrans to była istna stroboskopowa orgia, goście błąkali się otumanieni, kto nie dostał oczopląsu, ten bohater. Trener chyba dostał, skoro w drugiej połowie (przy stanie 0:3!), napastników Rossiego i Rubena zastąpił obrońcą Mario oraz defensywnym pomocnikiem Senną. Nie walczył, błagał o zmiłowanie. Misja Jose Mourinho weszła w trzecią fazę. Jesienią 2010 r. poznawał ludzi i testował granice ich możliwości, co znalazło ponury finał w najcięższej klęsce w jego karierze - pięciobramkowej chłoście w El Clasico. Wiosną 2011 r. nadał drużynie osobowość. Teraz, jesienią 2011 r., nadał grze niespotykane chyba w całym współczesnym futbolu tempo. Madrycki styl gry ewoluuje tak, jakby Mourinho chciał maksymalnie odróżnić się od Barcelony. Jakby obaj potentaci mieli stanąć na przeciwległych biegunach planety piłka nożna. Im bardziej Katalończycy rozciągają w czasie swoje wielopodaniowe łańcuszki, tym uparciej skracają i upraszczają natarcia piłkarze Realu. Kontratak poprzedzający wczoraj trzeciego gola przebiegał jak perfekcyjna sprinterska sztafeta, w której przekazywanie pałeczki nie opóźnia biegu ani o ułamek sekundy. Nie umiem ocenić, czy piłkarze Mourinho zbliżają się do Barcy. Zdążyłem już pojąć, że mecz z nią jest wyzwaniem osobnym, że przed meczem z nią nie ma sensu wyciągać wniosków z żadnych innych gierek. Na pewno to przede wszystkim gwiazdorów z Madrytu rozsadza energia pozwalająca w razie potrzeby ustrzelić przez 90 minut dowolną liczbę goli. Katalończycy stają się szacowną, niedoścignioną klasyką, a Królewscy - niesioną młodzieńczym entuzjazmem nową falą. Jeśli zresztą wyjąć słabszy tydzień z połowy września, kiedy na boiskach się krztusili, przeciwników z ligi hiszpańskiej i Ligi Mistrzów wyłącznie rozgniatają: wygrywali kolejno 6:0, 4:2, 6:2, 3:0, 4:0, 4:1, 4:0, 4:0, 3:0. Wczoraj naszło mnie wspomnienie z głębokiego dzieciństwa - Hiszpanie potrzebowali swego czasu wygrać mecz jedenastoma bramkami, by w ostatniej kolejce eliminacji awansować na mistrzostwa Europy. I znokautowali Maltę 12:1. Nie wiem, czy wszystko odbyło się wówczas całkiem czysto (dziewięć goli padło po przerwie...), ale chętnie wrzuciłbym dzisiejszy Real w futbol ekstremalny, czyli wynagradzał dodatkowym ligowym punktem zwycięstwa dwucyfrowe. To mogłoby przenieść wyścig supermocarstw w zupełnie inny wymiar;-)﻿ 