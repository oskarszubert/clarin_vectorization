Nie przekonuje mnie teza, że wyrzucenie z boiska Robina van Persiego - decyzja, przyznaję, dyskusyjna - nie miała żadnego wpływu na przebieg meczu w 1/8 finału Ligi Mistrzów, skoro barcelończycy i tak mieli miażdżącą przewagę nad Arsenalem. Nie przekonuje mnie, bo doskonale pamiętam, że jeśli ludzie Guardioli przegrywają, to zazwyczaj wtedy, gdy utrzymują się przy piłce jeszcze dłużej niż w innych - zwycięskich - meczach. Wczoraj też przecież skrzywdzili się sami, samobójczy cios zadając sobie głową Sergio Busquetsa. Nie przekonuje mnie też teza, że wyrzucenie van Persiego radykalnie na wynik wpłynęło. Do mojej wyobraźni przemawia to, że odkąd firma Opta zaczęła w 2003 roku analizować wieczory w Champions League, nigdy nie zdarzyło się, by jakikolwiek jej uczestnik nie oddał w meczu ani jednego strzału, celnego bądź niecelnego. Nie zdarzyło się do wtorku, Arsenal na Camp Nou nie strzelał nawet ślepakami. Na tradycyjny jazgot wokół sędziowania w wiosennym meczu Barcelony w Lidze Mistrzów - a to ratuje ją Ovrebo (z Chelsea w 2009 r.), a to morduje ją De Bleeckere (z Interem w 2010 r.) - umiem już tylko reagować znużeniem i zniechęceniem. Przybywa wielkich gier i wielkich turniejów, które zdaniem pokonanych rozstrzygają arbitrzy, ubywa wśród futbolowych sław ludzi, którzy czują się pokonani, a nie okradzeni, o zdolność godnego zaakceptowania porażki nikt już nawet nie apeluje. O etos nie dbają również osobistości w typie Arsene’a Wengera - uwielbiający moralizować trener też umacnia w podwładnych przekonanie, że zostali jawnie oszukani, czujnie zapominając, że przed dwoma tygodniami w Londynie arbiter pomylił się na ich korzyść, nie uznając bramki zdobytej prawidłowo przez Messiego. Sam kompletnie nie mam ochoty się nad incydentem z van Persiem pochylać, właściwie to już o nim zapomniałem. Zapamiętałem co innego - barcelończycy, mimo ewidentnej (i naturalnej po miesiącach gry fenomenalnej) obniżki dyspozycji fizycznej, potrafili rywala o sile Arsenalu całkowicie obezwładnić, co najlepiej widać w statystykach strzałów (19:0) i podań (724:119). Zdaję sobie jednak sprawę, że tak jak wszelkie dyskusje o wspomnianych bojach Barcy z Chelsea oraz Interem po dziś dzień kończą się nie dającą szans na kompromis awanturą o sędziowanie, tak dyskusje o boju z Arsenalem będą już zawsze kończyły się znęcaniem się nad Busaccą.  I żadna mentalnościowa rewolucja na szczytach FIFA - organizacji wciąż niechętnej wsparciu arbitrów technologią - od tych jałowych, nudnych do zamulenia kłótni nas nie uwolni. Nie tak prędko doczekamy się wynalazku, który zdoła wykryć w głowie van Persiego, czy słyszał on wczoraj gwizdek, czy istotnie nie słyszał i tylko dlatego oddał ów feralny strzał, wskutek zbrodni sędziego nieuwzględniony nawet w statystykach uderzeń. 