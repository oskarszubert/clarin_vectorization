To dalszy ciąg wszechrelacji ze wszystkich boisk Europy, która rozpoczęła się tutaj.17.04. Bylejakość gry Legii sprawia, że aż głupio wykładać takie statystyki, ale cóż, czystej arytmetyki nie zakłamiesz. Otóż jeśli piłkarze Jana Urbana nie zaczną nagle tracić więcej bramek (na razie tracą średnio jedną na dwie kolejki), zakończą sezon z najszczelniejszą defensywą w całej historii polskiej ligi! Dotychczas królowali na swoim polu karnym Ruch Chorzów oraz Widzew Łódź, obie drużyny w tym samym sezonie - 1984/1985 (rywale w 30 spotkaniach wbili im po 17 goli).17.27. Wytrawniejszych znawców niuansów polskiej ligi proszę o wymienienie trzech jej piłkarzy, którzy dośrodkowują gorzej niż Patryk Małecki. (I nie opieram się, do cholery, tylko na dzisiejszym meczu). Ale straszydło dają w tym Krakowie.17.32. Byłem dumny z decyzji o blogowaniu na żywo o polskim megahicie, uznawałem ją za brawurową. Okazała się straceńcza. O czym tutaj pisać?! Nic nie kumam. Najpierw trenerzy się cieszą, że deszcz skropił trawę - tak po hiszpańsku, wiecie - bo będzie można grać szybko, a potem ich piłkarze urządzają sobie konkurs, kto kopnie piłkę wyżej (dotyczy zwłaszcza gości). Eksperta Canal+ Kazimierza Węgrzyna rozogniło już nawet odosobnione podanie z tzw. klepki, po którym, to dodaję na marginesie, niejaki Chinyama wylądował na spalonym. Na razie, po półgodzinie, zgroza.17.41. Wreszcie zryw Wisły. Wystarczyło, że potrwał trzy minuty, a dał jej prowadzenie. Gol Marcelo, asysta Rafała Boguskiego. To chyba jedyny facet na boisku, który od początku próbuje być przy piłce i używać rozumu w tym samym momencie.17.50. Przerwa. Nie ma znaczenia, czy wysłannicy europejskich klubów dojechali do Krakowa na polski szlagier. Jeśli nie dojechali, wreszcie obcy nie rozkupią naszych czołowych drużyn, gwiazdy zostaną w ojczyźnie, liga będzie wciąż rosła w siłę. Jeśli dojechali, nie wrócą. I też nie rozkupią. Wisła miewa przebłyski, piłkarze Legii zachowują się jak katowane przez ojca degenarata dzieci, które tak bardzo boją się kolejnych tortur, że roztrzęsione nie są w stanie niemal żadnego ruchu wykonać poprawnie. Nie - z klasą. Poprawnie.18.17. Wisła kontroluje, Chinyama udowadnia - naprawdę pracowicie i z zapamiętaniem, wypada mu oddać - że jest taktycznym analfabetą.18.39. Kibice tęskniący za polskim klubem w Lidze Mistrzów wpadają chyba w przerażenie. Legia odzyskuje wigor, Legia ma szansę wyrównać. Jeśli zdobędzie tytuł, letnie eliminacje znów mogą okazać się koszmarem. Wisła też zresztą doskonale wyposażona nie jest. Z kontuzją zszedł Marcelo, rezerwowego stopera nie ma. Przydałby się teraz Cleber... Eeech, to niesłychane, jak wybrakowane drużyny biją się o mistrzostwo kraju.18.55. Wisła wygrała i Wisła liderem. Punkt za nią Lech oraz Legia. Finał ligi będzie, grrrrrl, pasjonujący. Przepraszam za chwilę przerwy w nadawaniu, muszę skrobnąć kawałek o tym spektaklu do „Gazety”. Zaraz wracam i zajmujemy się szlagierem mediolańsko-turyńskim.19.47. Uff, pokrakowskie refleksje spisane, można wracać do wielkiego futbolu. Skład Milanu prawie taki sam, jak tydzień temu - poza Kaką sami trzydziestolatkowie. Średnia wieku 33,64: Kalac (37 lat) - Zambrotta (32), Maldini (41), Favalli (37), Jankulovski (32) - Beckham (34), Pirlo (30), Ambrosini (32) - Seedorf (33), Kaka (27) - Inzaghi (36). Wydarzeniem jest powrót, na razie na ławkę rezerwowych, Gennaro Gattuso (31).19.48. Ał, znów błąd. Średnia ciut wyższa: 33,73. Nowy rekord:-)19.56. Juventus: Buffon - Grygera, Legrottaglie, Chiellini, De Ceglie - Camoranesi, Poulsen, Zanetti, Marchionni - Amauri, Iaquinta. Różnicę widać okiem nieuzbrojonym aż z Mokotowa: turyńczycy mają na boisku właściwie jednego wielkiego mistrza (w bramce) oraz dwóch graczy, którzy w życiu coś dużego wygrali (mistrzowie świata Iaquinta i Camoranesi).20.05. Ukaranemu grzywną Camoranesiemu zostało przebaczono, być może również ze względu na luki w kadrze (Pavel Nedved zdyskwalifikowany). Na ławce del Piero, który może rozegrać dziś 600. mecz w barwach Juve, oraz - zgodnie z tradycją - młodziutki kurdupel Giovinco. Sorry, zatkał mi się laptop, muszę zrestartować:-)20.11. W mordę, pomyłka. Wymażcie z pamięci średnie, na prawej obronie Milanu gra defensywny pomocnik Flamini. Ten sam, którego Wenger w Arsenalu długo wystawiał na lewej obronie. Francuz to niby udany transfer, ale to piłkarz trochę schowany, nie miał jeszcze swojego wielkiego dnia w Serie A. I mam wrażenie, że na nietypowej dla siebie pozycji będzie mu wyczynić coś zauważalnego łatwiej - w Milanie boczni obrońcy są kluczowi w ataku, a Flamini już sobie na flance radził bardzo dobrze.20.27. Stawka: wicemistrzostwo Włoch. Inter człapie i sapie, ale scudetto wyczłapie i wysapie. Od najbliższego lata co prawda nawet trzecie miejsce w Serie A daje bezpośredni awans do Ligi Mistrzów, ale zwłaszcza szefowie Milanu powtarzają, że wicemistrzostwo jest dla nich bezcenne ze względu na dodatkowe pięć milionów euro w budżecie. Wiadomo bowiem, że rossoneri znów banku nie rozbiją i kupować będą ostrożnie. Zresztą ostatnia seria utwierdziła ich w przekonaniu, że wszystko jest w porządku i europejską czołówkę mają na wyciągnięcie nogi.20.31. Niestety, Maldini rozegra jeszcze tylko kilka meczów, więc komentator Milko (ekspert od ligi włoskiej z Canal+) już się nie nauczy, że ten piłkarz ma na imię Paolo, nie Paulo. A szaleje z tym Paulo od lat...20.33. Mourinho w swoim stylu: Milan - Juve? Nie obejrzę. Chyba będę już spał. Zaczęli!20.47. Ranieri wiedział, że felerem obrony Milanu jest gra w powietrzu, więc postawił w napadzie dryblasów Amauriego i Iaquintę. Pierwsze efekty już przyszły, strąconą z drugiego piętra piłkę uderzał Camoranesi, ale chybił. Na razie niesamowicie żywy, ognisty mecz, choć wolałbym, żeby piłkarze jednak nie pourywali sobie nóg. Póki co polowanie trwa.21.21. Bez bramek do przerwy. Milan w swojej wersji, by tak rzec, niekonkluzywnej. Niby biegają chmarą wokół turyńskiego pola karnego, niby coś tam kombinują, ale rękawice Buffona jakoś nie płoną. Czy raczej - rzadko używane są. Co bym zmienił, gdybym był Ancelottim? Seedorf ma chyba jeden z tych wieczorów, podczas których publika na San Siro chętnie by go wydmuchała gwizdem z powrotem do Surinamu. Pato! Trochę więcej ruchu trzeba!21.25. Juventus mimo wszystko ciut lepszy. Zwłaszcza w porównaniu z ostatnimi tygodniami. Gdybym był Ranierim, na razie bym nie zmieniał. (Też mimo wszystko). Trzeci bramkarz rywali Zeljko Kalac już się gospodarzom przydał. Co przypomniało mi o tzw. polskim akcencie, obecnym, a jakże, nawet na San Siro. Tych, którzy uwierzyli brukowcom, że niejaki Michał Miśkiewicz już za pięć minut wlezie między słupki Milanu, uprzejmie donoszę, iż przeprowadziłem w jego sprawie rekonesans podczas niedawnego pobytu w Milanello. Otóż wielu tambylców nie ma pojęcia, kim Miśkiewicz jest. A poważnie: rossoneri zamierzają szukać młodego bramkarza poza klubem.21.28. O przepraszam, nawet Milan - Juve blednie. Wawrzyniak na dopingu! Przyłapany po powrocie ze zgrupowania kadry...21.48. No i trafiłem jak Chinyama do bramki z pięciu metrów, to Seedorf dał Milanowi 1:0. Wszystko było zaskakujące albo do góry nogami: Inzaghi, który długo biegnie z piłką, a potem jeszcze podaje, Ambrosini, który fatalnie uderza; wreszcie Juve grające typowo wyjazdowy futbol daje się ugodzić z kontrataku...21.50. Taktyka Juve się sprawdziła - do bramki przeć drogą powietrzną. Iaquinta (191 cm, 85 kg) powalił Flaminiego (177 cm, 67 kg) i bój o wicemistrzostwa wciąż trwa. 1:1.22.14. Zagrania Ronaldinho dzielą się na beznadziejne, bardzo złe i złe. Co zrobi Milan, gdy osadzony w rezerwie Brazylijczyk zacznie stroić fochy? Kiedy po krótkim wypadzie z Ameryki znów wróci Beckham, kiedy wyleczą się Gattuso i Borriello, kiedy klub jeszcze kogoś kupi, to dla Ronaldinho zostanie jeszcze mniej przestrzeni. A Włosi mówią o graczach w jego typie: fantasista...22.28. Skończyło się remisem. Milan spokojny, rywale powinni z niepokojem zerkać na czającą się czwartą w tabeli Fiorentinę i piątą Genoę - to ich przeciwieństwo, ostatnio ze wszystkimi transferami trafiają niemal idealnie. A Juve? Wyjąwszy weteranów i Chielliniego, nie ma ponadprzeciętnych osobowości. Giovinco protagonistą Serie A na razie nie został, bo nie dali mu nawet szansy. W wielkich włoskich klubach młodym jest naprawdę ciężko, nie was nie łudzą nazwiska Santona, Balotellego czy Pato. Co więcej, mam wrażenie, że transfer Diego (ponoć już zaklepany, koszt 25 mln euro) jeszcze skomplikuje sytuację Giovinco. Nie za bardzo umiem sobie wyobrazić, że Juve oddaje ofensywną grę w nogi dwóch kurdupli. To nie Barcelona.22.45. Kontynuując sprawę transferów: Mourinho ponoć ma już dwa łupy pewne - Diego Milito (z Genoi) i Johna Obi Mikela (z Chelsea). Jak dla mnie zwłaszcza drugi zakup nie zapowiada zauważalnej poprawy stylu gry Interu.22.51. O planach Milanu na razie dość cicho, decyzja o ewentualnym pozyskaniu kolejnego stopera zależy od generalnej diagnozy stanu zdrowia Kaładze i Nesty. Ten ostatni (wróżono mu nawet koniec kariery, widziałem go samotnie i na smutno pedałującego na rowerku stacjonarnym w MilanLabie) ma ponoć głównie problem z głową - jak samego siebie przekonać, że nic mi nie jest. Ale pamiętajmy, że i oni są po trzydziestce. Milan znów obserwuje stoperów w Brazylii, spogląda też na młodziutkiego Kjaera z Palermo.23.17. Seedorf - znów wygwizdywany Seedorf - powiedział właśnie w telewizorze, że mu przykro. Że nie zasłużył, nie rozumie i trzeba sondażu, by sprawdzić, dlaczego akurat on. Powody chce znać.23.39. Odgłos paszczą wydał też prezes Giovanni Cobolli Gigli. Nie potwierdził, że Ranieri pozostanie jesienią trenerem Juventusu: Po sezonie zsumujemy wszystko i ocenimy sytuację. 