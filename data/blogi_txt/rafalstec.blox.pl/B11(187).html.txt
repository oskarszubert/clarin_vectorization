Gdy będziemy wymieniać powody, dla których niełatwo uwierzyć w historyczny, pierwszy medal afrykańskiej reprezentacji na tegorocznym mundialu, najpierw wytkniemy palcami bramkarzy. Kto śledzi Puchar Narodów Afryki, wie, o co się rozchodzi. Do wczorajszej wpadki Kameruńczyka Carlosa Kameniego oglądaliśmy na turnieju dwóch solistów bez skazy, teraz ostał się już jeden Egipcjanin El-Hadary. Resztę podzieliłbym na fachowców ćwierćprzeciętnych, rozczulająco słabych i skończone melepety, które dla ich własnego dobra należało by trzymać z dala od muraw - tak jak podchmielonym odradza się chodzenie na szczudłach. Pewnie i wam ulżyło, gdy okazało się, że tamten puszysty niedorajda z Mozambiku jakimś cudem przeżył mecz z Beninem. Wyczytałem teorię, że bramkarzy z klasą Afryka nie produkuje, bo kandydaci zbyt często ćwiczą na betonie bądź betonie przysypanym kamieniami i szkłem. Dlatego co trzeci gol na angolskim turnieju pada dzięki rozpaczliwej pomyłce piłkołapa. Statystyk nie prowadziłem, ale na moje nieuzobrojone oko pada tak co drugi. A gdybym był trenerem na PNA, obierałbym taktykę o roboczej nazwie „na zderzenie czołowe”. Do wyćwiczenia zdaje się łatwa: wkopujesz piłkę między bramkarza oraz stoperów i czekasz, co będzie. Tzn. kto w kogo wyrżnie. Bez kolizji obywa się rzadko. Bramkarskich patałachów afrykańskie drużyny wystawiały na ważnych zawodach już wielu. Jeśli jesteśmy przy mundialach, to tamten z 1974 roku był pamiętny nie tylko dla nas. To wówczas po raz pierwszy w dziejach mistrzostw świata bramkarz został zdjęty z boiska z innej przyczyny niż kontuzja. Nazywał się Robert Kazadi Mwamba, grał dla Zairu, próbował bronić strzałów Jugosławii. Trener upokorzył go przy stanie 0:3. Między słupki wysłał niejakiego Dimbiego Tubilandu (co mogło mieć drugie dno, czytaj tutaj), a ten pierwszy raz dotknął piłki po strzale na 0:4. Jugosławia ostatecznie wtłukła dziewięć goli, w popisach golkiperów najbardziej uderza ich ograniczona ruchliwość i aktywność oraz pilnie skrywana zwinność. Zresztą zobaczcie sami: Wspomniany Robert Kazadi Mwamba został niedawno wybrany w swoim kraju - dziś Demokratyczna Republika Konga - najlepszym sportowcem poprzedniego milenium. Nawet nie najlepszym piłkarzem - najlepszym sportowcem. Popatrzcie jeszcze, jaki numer wyciął (ostatnia bramka) w mundialowym meczu z Brazylią: 