Nasza siatkówka pnie się wyżej i wyżej, potężnieją kluby, potężniejemy organizacyjnie, potężniejemy finansowo, potężnieje reprezentacja Polski. Każdy kolejny zagraniczny selekcjoner dokłada coś od siebie, każdy okazuje się wyborem celnym - pod Raulem Lozano zdobyliśmy srebro mundialu, pod Danielem Castellanim złoto mistrzostw Europy, pod Andreą Anastasim przeżyliśmy rok absolutnie bezprecedensowy, rozświetlony medalami aż trzech imprez. Obaj nasi poprzedni - argentyńscy - trenerzy splatali ruchy siatkarzy w sensowny plan taktyczny, przy obu Polacy z klasą przyjmowali, rozgrywali, atakowali, blokowali. Gdybym musiał wskazać element, w którym niedomagali, skrzywiłbym się co najwyżej na serwis. Ani Lozano, ani Castellani nie zdołali zainspirować podwładnych do bezkompromisowego, regularnego odpalania petard rozpruwających przeciwników już na początku wyprowadzania przez nich akcji. Bywało w polu zagrywki nieźle, bywało nawet dobrze, ale całkiem satysfakcjonująco nie bywało nigdy. Anastasi chyba odnalazł piąty element. Podoba mi się, jak przyspieszył grę kadry, podoba mi się, jak zaraża siatkarzy swoim klasycznie włoskim cwaniactwem, ale nade wszystko podoba mi się, że nasi w krytycznych lub rozstrzygających momentach nie hamletyzują, lecz tną z serwisu, jakby chcieli rozciąć piłkę. I rozpruwają rywali. Przeszyli przed chwilą Brazylię w końcówce pierwszego seta Bartman i Jarosz, przeszył ją w końcówce drugiego seta Bartman, przetrącił jej ręce w końcówce trzeciego Winiarski. Anastasi wzniecił serwisową rewolucję. Nie wiem jeszcze, czy Polacy dziś wygrają, piszę w trakcie czwartej partii. Nieważne, wyniki nabiorą znaczenia dopiero w sierpniu. Mnie na razie cholernie cieszy ów piąty element. Być może brakujący, być może ciut więcej precyzyjnej energii wkładanej w serwis dzieliło dotąd naszych siatkarzy od samego szczytu. Po tym, co ostatnio wyprawiają, nie ma powodu nie wierzyć, że na igrzyskach w Londynie będą w stanie skoczyć po najbardziej spektakularny sukces w polskich sportach zespołowych od co najmniej 30 lat.﻿ 