Skoro pod wpisem o Inzaghim rozgorzała dyskusja o tym, jak porównywać występy i klasę piłkarzy, by tworzyć rankingi najlepszych, proponuję przetestowanie nowatorskiej metody statystycznej, której wejście anonsowałem w prorokującym stechnicyzowane jutro sportu felietonie ”E=mc2, czyli futbol przyszłości”.Właśnie opublikowane zostały bowiem wyniki analizy meczów eliminacji mistrzostw Europy, którą przeprowadzono programem Castrol Performance Index (szczegóły w przywołanym wyżej felietonie). Jedenastka gwiazd ustawiona w systemie 4-4-2 wygląda, jak sądzę, nieco zaskakująco:Możecie przejrzeć też klasyfikacje najlepszych bramkarzy (wygrał Chorwat Stipe Pletikosa), obrońców (Grek Sotirios Kyrgiakos), pomocników (Czech Tomas Rosicky) oraz napastników (brazylijski Chorwat Eduardo). Czołową „20” tej ostatniej kategorii zamyka Radosław Matusiak, najefektywniejszy pośród naszych snajperów (co tylko świadczy o marnej konkurencji na tej pozycji w reprezentacji Leo Beenhakkera).Najwyżej sklasyfikowanym Polakiem został Ebi Smolarek (szósty pomocnik), niewiele niżej oceniono Artura Boruca (dziesiąty wśród bramkarzy). Inni wyróżnieni Polacy to Jacek Krzynówek i Wojciech Kowalewski. Uwadze zainteresowanych pogłębioną analizą polecam też obserwację, że zaledwie 37,5 procent gwiazd - w każdym razie: statystycznych gwiazd - eliminacji Euro 2008 występuje w bieżącej edycji Ligi Mistrzów.Aha, jeszcze jedno. Podoba się czy nie, UEFA będzie używała programu CPI do oficjalnej analizy turnieju finałowego ME. 