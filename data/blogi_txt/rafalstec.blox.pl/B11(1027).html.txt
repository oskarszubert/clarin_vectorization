Ze sportowego punktu widzenia mianowanie selekcjonerem reprezentacji siatkarzy Jacka Nawrockiego jest nawet nie ryzykowne, lecz ryzykanckie - zwłaszcza w przededniu olimpijskich kwalifikacji i przy świadomości, że jeśli Polacy do igrzysk w Londynie nie doskoczą, zadadzą nokautujący cios całej dyscyplinie. Nie ma powodu, by podważać jego trenerskie kompetencje. Skoro Nawrocki pracuje z panującą od lat w kraju - i usiłującą podbić, na razie bezskutecznie, Europę - Skrą Bełchatów, to znaczy, że nadąża. Kadrę powinniśmy jednak powierzać najlepszym z najlepszym. Albo wielokrotnie sprawdzonym i zasłużonym, albo przykuwającym uwagę atutami, które niemal nie zostawiają wątpliwości, że honorujemy wybitny talent. Nawet jeśli to debiutanci lub prawie debiutanci. Innych wariantów krajowi tak siatkarsko mocnemu, z szefostwem szczycącym się sukcesami menedżerskimi i znakomitą kondycją finansową związku nie wolno w ogóle rozważać. Trener z Bełchatowa ledwie zaczął. Samodzielnie przepracował jeden pełen sezon, do zdobycia mistrzostwa kraju wystarczyło mu nie roztrwonić miażdżącej, wieloletniej przewagi Skry nad całą konkurencją. To osiągnięcie ładne, ale nie oszałamiające. Zaimponować mógł w rozgrywkach międzynarodowych - niestety, do turnieju finałowego Ligi Mistrzów jego drużynę wciągnęli działacze, którzy turniej zorganizowali, więc trzecie miejsce bełchatowianie zajęli nie po wielorundowym znoju fazy pucharowej, ale po jednym zwycięstwie nad słoweńskim Bledem. Nawrocki nie odniósł też sukcesu na klubowych MŚ; nie udowodnił, że umie perfekcyjnie wymierzyć przygotowania drużyny, by formą eksplodowała w tym jednym, najważniejszym momencie; nie terminował wreszcie jako asystent poprzednich selekcjonerów, w przeciwieństwie do trenerów Świderka, Stelmacha, Panasa, Sordyla czy Kowala, którzy specyfice pracy z kadrą się przyglądali. Co oznacza, że szefowie PZPS jeszcze przed chwilą nie widzieli go nawet w szerokim gronie kandydatów na selekcjonera. Powtórzmy: pięknej przyszłości nie wolno Nawrockiemu odmawiać, już za chwilę może on przecież wynieść Skrę na szczyt kontynentalny. Tyle że musimy opierać się na domniemaniach, konkretami dysponujemy dziś znikomymi. Na pewno wiemy jedynie, że trener znienacka wskoczy w zupełnie obcą dlań rzeczywistość - przywódcy siatkarskiej reprezentacji muszą u nas wytrzymywać niesłychaną presję, nigdzie indziej na świecie nie pracują pod wyższym napięciem. Znosili je Lozano i Castellani, Nawrockiego czeka próba jeszcze cięższa, na miarę elektrowstrząsów, jeśli istotnie spróbuje udźwignąć więcej niż poprzednicy - i kadrę, i czołowy klub. Z takimi rozwiązaniami już się oswoiliśmy - w siatkówce selekcjoner Waldemar Wspaniały pracował kiedyś równocześnie w Mostostalu Kędzierzyn, w piłce ręcznej selekcjoner Bogdan Wenta pracuje dziś równocześnie w VIVE Targi Kielce. Obu tamtych przypadków nie sposób jednak do wyzwania stojącego przed Nawrockim porównywać. Tylko we współczesnej siatkówce rok dzieli się na krańcowo intensywny sezon klubowy i krańcowo intensywny sezon reprezentacyjny, co wywołuje nieuchronny spór pomiędzy oboma światami. Meczów przybywa szybko, organizmy ludzkie ewoluują wolno, nawet wyczynowcy muszą kiedyś odpoczywać. Nawrocki wielokrotnie stanie więc między dylematem, czy podjąć decyzję, na której potencjalnie ucierpi Skra, czy taką, na której ucierpi polska kadra. To ewidentny, niedopuszczalny konflikt interesów. Kolekcjonującemu czołowych rodzimych graczy klubowi przybędzie też fantastyczny atut w negocjacjach - dla siatkarza z ambicjami reprezentacyjnymi stanie się jasne, że warto podpisać kontrakt w Bełchatowie. Kto stoi bliżej selekcjonera, temu łatwiej być zauważonym. Logiczne. Piłka ręczna podejmuje ryzyko podobne, acz z dwiema istotnymi różnicami - ryzyko uzasadniają tam odmienne realia finansowe i wyjątkowość Wenty, który najpierw został osobistością ponad wszystkie w tym sporcie i zdobywał z kadrą medale, a dopiero potem poświęcił część swojej energii VIVE. Znów: nie mamy powodów, by kwestionować osobistą uczciwość Nawrockiego. Ale jego dwuwładza i tak faworyzowałaby bełchatowski klub. I uprzykrzyła mu - jemu, debiutantowi! - pracę, bo grozi podłą atmosferą wokół reprezentacji. Wątpliwości, podejrzeń ani mocnych oskarżeń nowy selekcjoner nie uniknie. Przygniecie go też powszechne przeświadczenie, że zbyt aktywnie sufluje mu zwierzchnik z klubu Konrad Piechocki.  Piechocki, którego pojedynczo tytułować już nie wypada. Chyba, że użyjemy wielofunkcyjnego terminu „nadselekcjoner”. Nasza siatkówka wyhodowała w jednej osobie: członka zarządu krajowej federacji, prezesa najpotężniejszego klubu męskiego (Skra), prezesa najbogatszego klubu żeńskiego (Atom Trefl Sopot), człowieka, który już po raz drugi z rzędu oddaje swojego trenera reprezentacji. Porównywalnie wpływowego działacza nie znajdziemy prawdopodobnie w żadnym europejskim kraju w żadnym poważnym sporcie zespołowym. Pozostaje tylko czekać, kiedy swego kolejnego podwładnego - Alessandro Chiappiniego z klubu sopockiego - Piechocki mianuje selekcjonerem reprezentacji kobiet. 