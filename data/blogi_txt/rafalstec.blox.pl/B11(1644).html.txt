Ciepło przywitał się z Raulem Lozano, z którym był skonfliktowany; mówił, że argentyńskiemu selekcjonerowi przebaczył; był bardzo miły dla dziennikarzy; codziennie powtarzał, że się zmienił, bo zrozumiał, co w życiu ważne, a co ważniejsze. W szczegółach swojej nowej hierarchii wartości nie przedstawiał, mnie nie opuszczało wrażenie, iż na jej samo dno spadł sport. Gracz typowany na superbohatera polskiej siatkówki i najlepiej zarabiający w lidze (ma kontrakt do 2015 roku) w kadrze zaakceptował rolę rezerwowego, drużynie nie przydał się ani razu. Ilekroć przytuptał na boisko, wywoływał podejrzenie, że grę symuluje lub bojkotuje. Nie twierdzę, że istotnie mu nie zależało, po klęsce z Bułgarią wyglądał raczej na autentycznie przejętego - próbuję interpretować to, co widziałem. Podskoczyć nie umiał nawet Serbom, którzy niespecjalnie się opierali. Nie umiał też zebrać się w sobie, gdy Daniel Castellani wystawił go w treningowej gierce w podstawowej szóstce (sugerując, że postawi na niego w meczu) - zepsuł pierwsze pięć ataków. Jeżdżę za Polakami na niemal wszystkie reprezentacyjne turnieje od schyłku lat 90. i nigdy dotąd żaden nasz siatkarz nie wywarł na mnie bardziej przygnębiającego wrażenia. Przed chwilą zajrzałem w statystyki. Zbijał Mariusz Wlazły z kompromitującą, 23-procentową skutecznością - pośród 137 uczestników mistrzostw, którzy atakowali minimum dziesięciokrotnie, tylko jeden, reprezentujący Kamerun, ma wydajność niższą. (Na razie, dziś może ją jeszcze poprawić). A jeśli wziąć pod uwagę, że nasz upadły gwiazdor 15 razy - na ledwie 43 prób - wyrzucił piłkę w aut lub dał się zablokować, to nie ma żadnych wątpliwości, że nikt we Włoszech nie zbijał gorzej od niego. Serwował skrzydłowy Skry Belchatów też byle jak (oficjalne rankingi zaliczają mu jednego asa, ja go przeoczyłem), ani razu rywali nie zablokował. Słowem, nie mamy alternatywy - wypada nam ogłosić Mariusza Wlazłego najsłabszym siatkarzem mundialu.  Cztery lata temu nominowano go do nagrody dla gracza najlepszego. Wtedy przegrał tylko z genialnym Gibą, dziś toczy równy bój z Kameruńczykiem o wdzięcznym imieniu i nazwisku Malloum Adam Abbas El Hadj. 