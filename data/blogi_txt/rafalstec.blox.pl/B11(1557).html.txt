Wczorajszy bohater Ligi Mistrzów, żegnany przez Santiago Bernabeu owacją na stojąco Alessandro del Piero strzelił Realowi Madryt 40. gola w karierze - nie wliczam sparingów - z rzutu wolnego. Od jesieni 2005 roku co trzeciego strzela w ten sposób. Wcześniej kopnięciom nieruchomej piłki zawdzięczał zaledwie 7,5 proc. zdobytych bramek. Liczby ładnie oddają ewolucję Włocha - odkąd się zestarzał, tracąc nieco dynamiki i zdrowia, bazuje na czystej technice. Z oszałamiającym skutkiem.- Każdy może to robić. Wystarczy regularnie zostawać po treningach i do znudzenia kopać piłkę w kierunku pustej bramki. No, może jeszcze potrzebne jest trochę szczęścia - wyjaśniał kiedyś tajemnicę sukcesu. - A kontroli nad piłką nauczyłem się jako dziecko. Po całym dniu spędzonym na ganianiu po boisku z kumplami zamykałem się w garażu, gasiłem światło i kopałem piłeczkę tenisową.Przypominam sobie jego słowa zawsze, kiedy wraca lament, że polski futbol nie dochował się specjalistów od uderzania ze stałych fragmentów gry. Lament uzasadniony, bo istotnie się nie dochował. Uchodzą za wirtuozów kopnięć Iwański, Garguła czy Mila, ale gdyby ktoś próbował podeprzeć ich reputację statystykami, znalazłby się w kłopocie. Piłkarzy regularnie - kilka razy w sezonie, w meczach o niebagatelną stawkę - strzelających gole z rzutów wolnych nie mamy w ogóle.Dlaczego?Rozumiem, że polski futbolista wyrasta na technicznego niechluja, skoro w wieku szczenięcym trenuje na kartoflisku i pod okiem ziewającego trenera, któremu się nie chce, bo zarabia 700 złotych, pospiesznie kończy zajęcia i leci dorobić na innej fusze. Rozumiem, że polski futbolista niedomaga atletycznie i nie wytrzymuje sezonu w mocnej zachodniej lidze, skoro jego organizm nie został - jak tłumaczy gehennę naszych emigrantów Jan Urban - za młodu należycie wytrenowany. Wiem, że nikt nie dba o jego mentalne dojrzewanie. Przyjmuję, że i analfabetą taktycznym zostaje wskutek cudzych zaniechań.Ale uderzenia nieruchomo leżącej, błagającej, by jej porządnie przyłożyć, piłki? Czy polski junior odruchowo traktuje z buta wszystko w miarę okrągłe, co nawinie się pod stopę? Czy bez wytchnienia wymierza kopniaki wszystkim piłkom tenisowym i pingpongowym, wszystkim podgnitym jabłkom i cytrynom? Czego okolicznemu seniorowi brakuje, by regularnie zostawać po treningach i do znudzenia kopać w kierunku pustej bramki? Ilu w ogóle się na takie wybryki porywa?Del Piero mówi coś jeszcze: Kariera piłkarza to tortura.Właśnie. Kiedy nasi leniwi kopacze wreszcie się zorientują, że kariera piłkarza to tortura? 