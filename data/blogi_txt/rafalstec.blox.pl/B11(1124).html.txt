Przynajmniej w kwestiach mundialowych ulice Kapsztadu żyją w jakiejś innej, zbudowanej na nieznanych mi prawidłach rzeczywistości. Wierzą tubylcy, że mundial wybawi całą Afrykę od wszelkich nieszczęść (o czym pisałem poprzednio), wierzą też, że mundial natchnie reprezentację RPA do boiskowych ewolucji na miarę światowej czołówki, więc gospodarze na dobiciu do skromnego 1/8 finału raczej nie poprzestaną. Merytorycznych argumentów znów nie podają. Mówią emocjami, marzeniami, ufnością w nadludzką waleczność piłkarzy. Wariackich kibicowskich uniesień nie są w stanie stłumić głosy tych, którzy umieją odróżnić futbolowych wirtuozów od patałachów i przestrzegają, że otwarcie mistrzostw będzie dniem srogiego sądu nad reprezentacją RPA. Sceptycy grasują w prasie. Nie tyle powątpiewają w sukces, co przepowiadają spektakularną klapę - gospodarze po raz pierwszy w historii mundiali mają ich zdaniem rozstać się z turniejem już po rundzie grupowej. Argumentów sceptycy kładą stosy. Piłkarze RPA nie umieli awansować do ostatnich mistrzostw kontynentu, w sparingach leją co najwyżej Zimbabwe i Madagaskar, zanudzają setkami minut bez strzelonego gola, ranking FIFA w samej tylko Afryce 19 zespołów ocenia wyżej. W listopadzie po serii dziewięciu meczów z jednym zaledwie zwycięstwem posadę oddał selekcjoner Joel Santana, a jego następca Carlos Alberto Parreira, również Brazylijczyk, rzadko miewa okazję, by spotkać się z kadrowiczami. A jeśli nawet ją miewa, to nie przyjeżdżają najlepsi, trzymani w europejskich firmach. Zwierzchnicy Parreiry nie zdołali też spełnić podstawowego życzenia trenera i nie wyszukali klasowych sparingpartnerów, którzy by przećwiczyli RPA. Nie dość, że przygotowania zakłócają organizacyjny bezwład i decyzyjny chaos, to swoje dokłada przyroda. W zeszłym tygodniu przylot na towarzyską gierkę we Frankfurcie odwołali Estończycy, których uziemił wulkaniczny pył. Gierki z drugoligowym niemieckim Greuther Furth oraz trzecioligowym SpVgg Unterhaching odwołał sam Parreira. Wściekł się, że naganiają mu przeciwników poniżej godności reprezentacji RPA, przeciwników o umiejętnościach, które odbierają wybieganiu na murawę jakikolwiek sens. Z umiarkowanym entuzjazmem przyjął nawet udaną próbę - podjętą w trybie alarmowym, niemal z dnia na dzień - ściągnięcia na sparing trenujących w Hiszpanii graczy Korei Północnej - finalisty MŚ, lecz uważanego za jednego z najsłabszych. Piłkarze wybiedzili 0:0, a nad nimi trwała, trwa i zapewne będzie trwać permanentna, ognista awantura. Działaczom zarzuca się, że zabierają się do załatwiania kluczowych spraw zbyt późno i źle, ci oskarżają siebie nawzajem, a czas biegnie. Generalnie dzieje się tutaj to, co dzieje się w większości afrykańskich federacji piłkarskich. Nonsensowny pomysł goni nonsensowny pomysł, tuż przed najważniejszym turniejem wylatuje trener, wszystko działa prowizorycznie i trzyma się kupy na słowo honoru działacza dyletanta. Gdzie indziej w Afryce rodzą się jednak przynajmniej tłumy graczy znakomitych, a RPA z trudem znajduje graczy przyzwoitych, więc powołuje również tych, których lojalność wszyscy kwestionują - Benni McCarthy dwukrotnie ogłaszał koniec kariery reprezentacyjnej. Macie przed oczami cały obrazek? Dostrzegacie na nim coś okazalszego niż walkę o honor i ostatnie miejsce w grupie z Francją, Urugwajem, Meksykiem? Sam im mniej wierzę w ludzi Parreiry, z tym większym niepokojem wysłuchuję prezesa FIFA, który zawsze znajduje czas, by obficie skomentować występy gospodarzy mundialu. Po ostatnim 0:0 z Koreą pouczył piłkarzy Parreiry, że muszą wreszcie zacząć strzelać gole, bo inaczej na mistrzostwach się nie da. Sportowych rozstrzygnięć Sepp Blatter zazwyczaj publicznie nie omawia, ale RPA traktuje specjalnie. Karci, dopinguje, doradza, dodaje otuchy. Każdy mundial traci przecież trochę uroku, gdy odpadają gospodarze - zwłaszcza odsuwani od turnieju bardzo wcześnie. A co szkodzi mundialowi, szkodzi FIFA. Dlatego można powiedzieć, że porażki RPA zdecydowanie nie leżą w jej interesie. O czym Blatter przypomina coraz nachalniej, choć nie wprost. Przypomina osiem lat po mistrzostwach świata współorganizowanych przez inny kraj, którego reprezentacja miała nie wyjść z grupy, a po wyjściu z grupy tak się rozochociła, rozpędziła i zauroczyła sędziów, że ci wykatapultowali ją w pobliże podium. Trener Guus Hiddink ulepił wtedy z Koreańczyków całkiem niezłą drużynę. Nie przypuszczam, by Parreira ulepił równie dobrą, już szybciej typowałbym, że bez szczęśliwych pomyłek arbitrów - pomyłek rangi tamtych koreańskich - RPA będzie miała potworne kłopoty z przeciśnięciem się przez rozgrywkę grupową. Dlatego czuję się nieswojo, gdy Blatter otula specjalną troską reprezentację gospodarzy i rozszerza jeszczę tę troskę na reprezentacje Wybrzeża Kości Słoniowej oraz Nigerii, by w puencie zadeklarować, że „czeka na afrykańską drużynę w półfinale”. Też widziałbym w afrykańskim medalu na pierwszym afrykańskim mundialu wspaniałą historię, ale wolałbym, żeby sędziowie nie wiedzieli, komu dobrze życzy szef karmiącej ich organizacji. Sukces, który Afryka w powszechnej opinii zawdzięczałaby Blatterowi, to dopiero byłaby spektakularna klapa. 