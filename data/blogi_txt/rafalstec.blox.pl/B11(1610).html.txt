Mija dzisiaj 35 lat od najwspanialszego chyba moralnego triumfu w dziejach naszego futbolu, czyli legendarnego meczu na wodzie we Frankfurcie, który Niemcy zaplanowali podczas mundialu w 1974 roku na dzień klęski żywiołowej i pokonali drużynę Kazimierza Górskiego 1:0. Jego rocznicę obchodzimy mniej natrętnie niż rocznicę Wembley, choć mnie przy okazji obu nachodzą podobne myśli - to niesamowite, że żaden z dwóch najsłynniejszych meczów reprezentacji kraju nie jest meczem zwycięskim. W pierwszym przetrwaliśmy, bo piłkarze byli gotowi umrzeć za remis, w drugim ponieśliśmy porażkę. Co intrygujące, również wśród hitów następnego mundialu - w 1978 roku - najbardziej zapadł w zbiorową pamięć ten przegrany - 0:2 z Argentyną, w trakcie którego rzut karnego nie strzelił Kazimierz Deyna. Kibicowskie wspomnienia są pokręcone, sam czuję niesłychany sentyment do klęski z Brazylią 0:4 z mistrzostw świata w 1986 roku. Moją szczenięcą wyobraźnię poruszała wówczas sama możliwość zmierzenia się z reprezentacją, którą uważałem za synonim piłki nożnej (nigdy wcześniej Polaków grających z „Canarinhos” nie widziałem), a w ekstazę wpędziły mnie strzały w słupek i poprzeczkę Tarasiewicza i Karasia. Nawet jedyny biało-czerwony gol turnieju (Włodzimierza Smolarka) aż tak nie rozpalił emocji. Ilekroć telewizory zirytują mnie powtórkami bramki Domarskiego, zaczynam się też zastanawiać, czy wiele jest krajów, z których fani jako historyczny - i radosny - wspominają mecz z Polską. Sam wiem tylko o jednym. Pewien Albańczyk opowiadał mi kiedyś, że jego rodacy swoje Wembley mieli w Mielcu. Blisko ćwierć wieku temu zremisowali tam 2:2 z Polską, czyli aktualnym medalistą mundialu. Tamte eliminacje - do meksykańskich MŚ' 1986 - w ogóle były wspaniałe, bo niedługo potem pokonali Belgię, dzięki czemu po raz pierwszy i ostatni uwierzyli przez moment w awans na turniej rangi mistrzowskiej. Porównywalny wynik osiągnęli dopiero we wrześniu 2004, kiedy na inaugurację eliminacji do mundialu pokonali mistrza Europy Grecję 2:1. Czy zwycięstwa nad Polską przeszły także do historii futbolu koreańskiego, ekwadorskiego lub łotewskiego, nie wiem. Z Koreańczykami, Ekwadorczykami i Łotyszami jeszcze nigdy wiadomych meczów nie wspominałem. Może to nadrobię (nie zamierzam tylko wypytywać Cypryjczyków o tamten przeklęty remis), na razie wymyśliłem sobie, że zbadać, jak wyglądałby ranking meczów wszech czasów reprezentacji według czytelników mojego bloga. Kandydatury dobrałem stronniczo, pretensje zgłaszajcie w komentarzach. Głosujemy na trzy mecze: 