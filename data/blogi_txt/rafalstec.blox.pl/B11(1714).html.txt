Tylko na chwilę wpadam, nie mam czasu dzisiaj pisać, ale tego linka muszę tutaj włożyć, bo dawno żadna informacja związana - choćby luźno - ze sportem tak mnie nie zszokowała. Z uzasadnienia umorzenia przez krakowską prokuraturę śledztwa w sprawie rasistowskich i antysemickich okrzyków, które ubarwiły nam jesienne derby Krakowa, wyciągam wniosek, że kibolstwo na następnym meczu może nie tylko skandować „Do pieca”, ale i równocześnie przykryć cały sektor transparentem ze zgrabnym hasłem „Zawsze nad wami, pierdolonymi Żydami”. Hasło nie powinno wywoływać choćby podejrzenia popełnienia przestępstwa ze względu na stuletnią „tradycję rywalizacji sportowej łączonej z antagonizmami o charakterze wyznaniowym i narodowościowym” oraz fakt, że pewne „stereotypy przetrwały do czasów współczesnych”. Naprawdę nie mam teraz czasu blogowo rozpaczać, o szczegółach przeczytajcie sami (tutaj), mnie rozbroił jeszcze jeden fragment: ...prokuraturze nie udało się też oskarżyć nikogo za znieważenie piłkarzy. „Nie można z pewnością wymaganą dla prawa karnego” stwierdzić, czy powodem małpich gestów i okrzyków „był kolor skóry” Clebera. Rozmaite już widziałem w rozmaitych krajach reakcje na rasistowskie wybryki na stadionach - od wspaniałych i właściwych po niewłaściwe i skandaliczne - ale po raz pierwszy stykam się z publicznie wyrażaną wątpliwością (przez wymiar sprawiedliwości!), czy imitowanie małpich odgłosów aby na pewno wiąże się z kolorem skóry piłkarza, który jest przy piłce. Bo z czym się, do ciężkiej cholery, wiąże? Stylem gry!? Getry i gacie cała drużyna ma w tym samym kolorze. W prokuratorskim wywodzie brakuje na dobrą sprawę tylko jednego: zaapelowania wprost do radosnego wznoszenia pieśni „o pierdolonych Żydach”, by stuletnia tradycja nie wygasła i wzrastały z nią kolejne pokolenia. 