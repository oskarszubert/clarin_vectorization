Zanim ustalimy, dlaczego nasi mali bohaterowie Turnieju Czterech Skoczni nieświadomie odpowiadają na fundamentalne pytania dotyczące całego polskiego sportu, czuję się w obowiązku zeznać, że uprawiają dyscyplinę najbardziej tajemniczą pośród wszystkich, które oglądałem intensywniej niż mimochodem. Każdy leci z grubsza tak samo, a jednak każdy opada gdzie indziej. Każdy leci tak samo, a jednak sędziowie wykrywają drobne różnice w paraboli skoku, by rozdąć je do niedrobnych różnic w rozdawanych notach. Zbyt to wyrafinowane dla kibica nikczemniejszego niż niedzielny - tylko w niemowlęctwie oglądałem konkursy od pierwszego do ostatniego skoku, w dorosłości już nie umiałem - zbyt to podejrzane, by nie kultywować współczucia dla Jana Boklöva jako jednej z najbardziej tragicznych postaci w dziejach wyczynowego sportu. Młodsi mogą nie mieć pojęcia, do kogo piję, bo Szweda nigdy nie uhonorowano na miarę zasług, środowisko wolało wyprzeć z pamięci śmiałka, który udowodnił, jak poważnie mylili się wszyscy wybitni specjaliści przekonani, że wiedzą, na czym polega przeskakiwanie buli. Starsi pamiętają, że Szwedowi zdarzało się lądować dalej niż konkurentom, lecz brutalnie karano go za rozwieranie nart - dziś stosowane przez wszystkich - i w tabeli wyników ustępował lądującym bliżej. W modzie było trzymanie nart równolegle, więc sędziowie rżnęli mnóstwo punktów za styl rewolucjoniście, który nad lot ładniejszy przedkładał dłuższy. Coś tam Boklöv powygrywał, ale nie powygrywał tyle, ile powinien, ajatollahowie strzegący jedynie słusznego kanonu estetycznego nie zezwolili, pozostała mu cierpka świadomość, że wyprzedził epokę. Dlaczego międzynarodowa federacja do dziś nie porachowała, jak wyglądałby jego dorobek, gdyby przywrócić mu oderżnięte punkty? Dlaczego pod każdą szanującą się skocznią nie stoi pomnik geniusza, który zademonstrował, o co się rozchodzi w skakaniu? Dlaczego nie rehabilitowano go symbolicznym zaproszeniem do panteonu zawodników wszech czasów? *** Wspominam szwedzkiego innowatora, był bowiem jedynym, który sprawiał, że skok różnił się od skoku. Odkąd wszyscy postanowili go małpować, spadliśmy w epokę nużącą - każdy zjeżdża w kucki, podnosi pupę w celu zwanym elegancko wyjściem z progu, popisuje się schowaniem rąk za plecy (że niby normalny śmiertelnik odruchowo spadałby na cztery łapy), rozkracza się w tym samym telemarku. Monotonia, aż się zwoje mózgowe prostują w nartę. Tajemniczość dyscypliny wielokrotnie ujawniali polscy skoczkowie, którzy po porażkach nie wiedzieli, dlaczego przegrywają, by po zwycięstwach nie wiedzieć, dlaczego wygrywają. Nawet arcymistrz Małysz nie wiedział, beztrosko się do niewiedzy przyznając. W rozdźwięku między skalą zadziwienia a prostotą czteroelementowej ledwie operacji: zjazd - wybicie - lot - lądowanie, widzę spektakularny paradoks, trochę to wszystko przypomina metafizykę jądra atomowego. Niby cholerstwo małe i banalnie skonstruowane, ale jak chcesz je pokroić, znaczy rozszczepić, to musisz uważać, żeby przy okazji nie poturbować całego miasta lub nawet województwa. Jednak to właśnie dzięki skokom wezbrałem nadzieją, że Polska wzleci na sportowy szczyt. Że wreszcie zapanujemy nad jakąś dyscypliną totalnie, z nuklearnym rozmachem, bez dania szansy innym nawet na czwarte miejsca. Przeczucie wzmagała obserwacja, że do powietrznych odmian kultury fizycznej zawsze mieliśmy dryg i szczęście - pierwsze zimowe złoto olimpijskie wziął nomen omen Fortuna, który generalnie radził sobie na nartach średnio; w grach drużynowych notorycznie zwyciężali tylko fruwający nad siatką herosi Wagnera; dominację absolutną, zatwierdzaną podbijaniem w mistrzostwach globu całego podium, uzyskali nasi wirtuozi latania precyzyjnego. Możecie nie wiedzieć, nie dorastaliście jak ja obok aeroklubu - zdobyli 13 złotych medali w ostatnich 16 mundialach. Oraz 11 srebrnych. Oraz 9 brązowych. Nie chcę w analizach popłynąć i sięgać do bitwy o Anglię, dzielę się tylko refleksją, że w przestworzach czujemy się jak Yeti w śniegu. *** Nadzieję dał mesjasz, czyli Małysz. Podtrzymywał ją Apoloniusz Tajner - czasem trener, czasem dyrektor albo sekretarz generalny chyba, właściwie nieważne, ważne, że w telewizorze sprawnie objaśniał, kto dlaczego skoczył daleko lub blisko, wytrawnie recenzował zarówno próby austriackie, jak i norweskie. Panował nad materią absolutnie, słuchałem urzeczony, on pierwszy odarł skok ze złowrogiej tajemniczości, w jego opowieściach skok stawał się operacją prozaiczną jak schrupanie bułki z bananem. A wraz z jego słowami i Małysza rekordami wybuchł entuzjazm dla narciarstwa powietrznego - dzieci się garnęły, czasami zdawało się, że zbyt brutalnie przepychają się w pędzie na wielkie i małe krokwie, ulgę dawała świadomość, że nie potrzebują kijków, którymi mogłyby się okładać. Działo się sporo, rosła we mnie pewność, że idziemy na złoto, srebro i brąz. Zajęliśmy się - na poważnie! - dyscypliną niszową, od południa i zachodu atakują nas jedynie ludy alpejskie, a od północy skandynawskie, skądinąd wrogowie raczej nie nadciągają, a skoro stać nas jeszcze na werbowanie różnych Kuttinów i Lepistö, to nie ma alternatywy dla prędkiego podbicia podiów wszelkich najważniejszych imprez. Skoro rywali stosunkowo niewielu, a nas wiedzie nakręcona małyszomanią pasja, to nie okażemy litości. Przeżyłem iluminację, jaką przeżył Maks Paradys, gdy uświadamiał kumpla: „Albercik, gdyby się tak dobrze zakręcić, to przecież tu mógłby być dla nas raj. (...) Same kobitki, niezamężne, nas dwóch, konkurencji praktycznie żadnej”. Znacie? Klasyfikacje generalne Pucharu Świata to przecież też potencjalny raj. Wyjąwszy cud Małyszowy oraz odosobniony wybryk Czecha Jandy, wszystkie miejsca na podium w XXI wieku zajmowali tylko przedstawiciele rzeczonych ludów przyalpejskich oraz skandynawskich. *** Tylko zatem patrzeć, jak zagarniemy te miejsca dla siebie. Wszystkie. Nie myślę o pojedynczym Stochu, tutaj chodzi o sprawę donioślejszą niż kolejny wybryk natury, kolejny odosobniony messerchmitt w eskadrze nielotów, który da złudzenie, że sztukę skoków przez bulę opanowaliśmy w stopniu ponadprzeciętnym. Zakradajmy się powolutku, byle konsekwentnie, zadowalajmy się nawet statystycznymi fakcikami w rodzaju trzech lub czterech naszych w serii finałowej, byle w ostatecznym rozrachunku spaść na podium całym stadem. W roku 2009 Stoch wylądował w Pucharze Świata na miejscu 30. W sezonie następnym - na 24. W kolejnym - na 10. W minionym - na 5. Ważniejsze jednak, że poprzedniej zimy doskoczył doń niejaki Żyła sklasyfikowany ostatecznie na pozycji 19. Że teraz rozbujały się aż dwa nasze podlotki - do czołowej trzydziestki wtargnęli Kot i Kubacki - że w zakończonym TCS podrygiwało już wielogłowe polskie stadko, bezkompromisowe zwłaszcza w sesjach treningowych i kwalifikacyjnych, co należy wyłącznie chwalić - ostrożności nigdy za wiele, nieodwołalnie frontalny atak przypuśćmy, gdy zwycięstwo będzie pewne. A przecież musi być pewne, przecież jeśli i tutaj nie weźmiemy pełnej władzy, to już naprawdę nigdzie. Możliwe scenariusze widzę dwa. Albo w skokach wyspecjalizujemy się niczym Jamajczycy w bieganiu, Nowozelandczycy w rugby czy Hindusi z Pakistańczykami w krykiecie, aż do językowego zakrztuszenia się niemieckich ekspertów zmuszonych cmokać nad Beskidzko-Tatrzańską Szkołą Skoków, albo udowodnimy, że do pewnych misji jesteśmy jako naród genetycznie niezdolni. I zostaniemy zmuszeni do zorganizowania referendum, w którym będzie można zagłosować za ostatecznym wypisaniem Polski z wyczynowego sportu.﻿ 