Po bezprecedensowej mundialowej traumie - obrońcy tytułu nie wygramolili się z pierwszej rundy - Włosi zaordynowali porządki totalne. Selekcjonerem seniorów został uchodzący za świetnego wychowawcę młodzieży Cesare Prandelli, który już inauguracyjnymi powołaniami radykalnie obniżył średnią wieku w reprezentacji. Jego nadzorcą - i nadzorcą drużyn narodowych we wszystkich kategoriach wiekowych - mianowano Arrigo Sacchiego, niegdyś wybitnego trenera, ostatnio surowego krytyka współczesnego calcio, przeczuwającego jego zapaść od pewnego czasu. Reformą zaniedbanego systemu szkolenia zajmą się inne żywe pomniki, dawni czarodzieje boiska Gianni Rivera oraz Roberto Baggio. Klubom zezwolono na zatrudnianie tylko jednego piłkarza spoza Unii rocznie, choć prezesi chcieli ruchu w przeciwnym kierunku - zwiększenia limitu z dwóch do trzech. Federacja będzie im płacić za graczy wysyłanych do kadr juniorskich. Wesprzeć walkę ze stadionowym chuligaństwem ma specjalna kibicowska legitymacja, bez której nie można kupić całosezonowych karnetów, dopingować piłkarzy na wyjazdach ani oglądać z trybun meczów wysokiego ryzyka. Rewolucyjną decyzję podjęła nawet publiczna telewizja RAI, która rezygnuje z drobiazgowego analizowania każdej decyzji sędziowskiej mogącej uchodzić za kontrowersyjną, co zazwyczaj przeradza się w awantury wyzwalające u fanów najniższe instynkty. Stacja chce opowiadać o futbolu z punktu widzenia taktyki i techniki, by wznieść na wyższy poziom podupadłą we Włoszech kulturę sportową. O kryzysie debatuje się już bez przerwy, w katastrofie na mundialu nikt nie widzi nieszczęśliwego splotu okoliczności, lecz klęskę - tyleż boleśniejszą od porażek klubów, że angażującą cały kraj - podsumowującą stan rozkładu. Wakacje ran nie zaleczyły, raczej je rozdrapały. Na juniorskich mistrzostwach kontynentu Włosi nie strzelili gola i zajęli ostatnie miejsce w grupie; odnowiona reprezentacja seniorów przegrała sparing z Wybrzeżem Kości Słoniowej; Sampdorii do Ligi Mistrzów nie dopuścił Werder Brema; Inter w kiepskim stylu oddał Superpuchar Europy piłkarzom Atletico Madryt. Fanów nie ożywiły też transfery. Włoskich zakupów nie ma wśród 15 najkosztowniejszych tego lata na świecie, obficiej inwestowały w nowych piłkarzy m.in. ligi rosyjska i turecka, choć kluby Serie A obłowiły się jak nigdy dotąd na sprzedaży praw do transmisji - dostały 900 mln euro. Wstrzemięźliwość właścicieli i prezesów to kolejny przejaw głębokich przemian w calcio. Massimo Moratti, niegdyś czołowy zakupoholik w Europie, wyszydzany za łapanie wszystkiego, co się napatoczy, uczynił właśnie swój Inter jedyną obok Bayernu potężną futbolową korporacją, która nie pozyskała ani jednego kandydata do podstawowej jedenastki. Dopiero teraz ponownie zainteresował się Diego Forlanem, wcześniej niby zabiegał o Javiera Mascherano i Dirka Kuyta, ale specjalnej determinacji nie wykazywał. Na transferach zarobił, wydalając za 30 mln euro niereformowalnego hultaja Mario Balotellego. Ci, którzy próbowali w minionym sezonie sprostać Interowi, jak zwykle szukali promocji. Roma przejęła za darmo Fabio Simplicio oraz Adriano - przed laty typowanego na megagwiazdę, potem zionącego na treningach alkoholem, zapowiadającego koniec kariery, ostatnio dźwigającego 10-kilogramową nadwagę. Po powrocie z ligi brazylijskiej chudł zbyt szybko, właśnie doznał urazu, na murawę wróci za miesiąc. Milan znów wziął natomiast piłkarza odrzuconego przez ligę hiszpańską (do Ronaldinho dołączy Zlatan Ibrahimovic, szczegóły transakcji poznamy prawdopodobnie wieczorem), a wcześniej uprawiał coraz popularniejszą w Serie A transferową ekwilibrystykę z pogranicza finansowej inżynierii, która zmniejsza ryzyko i pozwala ukryć dziury w budżecie. To Genoa ściągnęła z Portsmouth Kevina-Prince’a Boatenga, ale ten być może nigdy nie założy jej koszulki - został natychmiast wypożyczony na San Siro, rossoneri mają też prawo pierwokupu. Zrzekną się go, jeśli reprezentant Ghany rozczaruje.  O ile medaliści poprzedniego sezonu stąpają ostrożnie, o tyle największy przegrany - Juventus - zareagował nadpobudliwie i do dziś utrzymuje zespół na permanentnym zakręcie, serwując kibicom zwrot za zwrotem. Napastnika Fabio Quagliarellę kupił wczoraj, a już jutro wystawi prawdopodobnie w podstawowej jedenastce. Jej skład zmienił się radykalnie, na drugą szansę nie zasłużył nawet brazylijski rozgrywający Diego (odesłany z powrotem do Bundesligi), choć klub zdołał odzyskać ledwie 15 z 25 mln wydanych nań przed rokiem. Pomimo przedłużających się, prawdopodobnie wywołujących wątpliwości testów medycznych turyńczycy wypożyczyli za to kruchego Alberto Aquilaniego, a całość ich manewrów znów prowokuje pytanie, czy aby na pewno przestaną być najgorzej zarządzaną - w sensie sportowym - słynną europejską firmą. Juventus postawił niemal wyłącznie na Włochów, ale Serie A ustanowiła właśnie rekord, bo zatrudnia już 247 obcokrajowców. I to oni są raczej kandydatami na nowych i/lub młodych bohaterów. Kiedy Inter zdobywał wiosną Puchar Europy, w finale jako pierwszy w historii miał w jedenastce wyłącznie piłkarzy zza granicy, a teraz marzy mu się, że szybko rozkwitnie talent 18-letniego Coutinho. Milan patrzy z nadzieją na teoretycznie fenomenalny tercet Pato-Ibrahimovic-Ronaldinho. Mierzące w awans do Ligi Mistrzów Palermo - na Urugwajczyka Abela Hernandeza oraz Argentyńczyka Javiera Pastore; równie ambitna, od lat rewelacyjnie operująca na rynku transferowym Genoa - na Portugalczyków Eduardo i Miguela Veloso, Lazio - na Brazylijczyka Hernanesa i Argentyńczyka Mauro Zarate; Napoli - na Słowaka MarkaHamsika, Urugwajczyka Edinsona Cavaniego, Argentyńczyka Ezequiela Lavezziego, Udinese - na Chilijczyka Alexisa Sancheza... (Szkoda, że Fiorentina na wiele miesięcy straciła fantastycznego Joveticia). Włoskich kandydatów na gwiazdy znajdziemy tylko wśród postaci, które podziwiamy od dawna, najczęściej z trzydziestką na karku. Nawet Sebastian Giovinco skończy w styczniu 24 lata, a przecież między dorosłymi na dobrą sprawę kariery nadal nie rozpoczął. Opłacający aż 25 obcokrajowców Inter pożąda szóstego tytułu z rzędu - nie dokonał tego jeszcze nikt. Czy rzeczywiście jest absolutnym faworytem, skoro wiosną Roma opierała mu się do ostatniej kolejki? Czy Rafael Benitez nie przeżyje koszmaru trenerów, którzy zastąpili Jose Mourinho w Porto i Chelsea, żeby prędko przekonać się, że poprzednik wywarł zbyt silne piętno na piłkarzach, by łatwo zaakceptowali innego szefa? Kogo stać, by rzucić hegemonowi poważne wyzwanie? Atutem stołecznego klubu jest stabilizacja - jako jedyny wśród potentatów zatrzymał trenera, a niespełnionego Claudio Ranieriego napędza palące pragnienie, by wreszcie zdobyć mistrzostwo czegokolwiek. Inni wielcy bawią się w linoskoczków. W Milanie niedoświadczony Massimo Allegri musi zyskać autorytet w grupie starych mistrzów, którzy wygrali już w futbolu wszystko, oraz zapanować nad trudnymi do okiełznania Ibrahimoviciem oraz Ronaldinho. W poszukującym kompletnie nowej tożsamości Juventusie władzę objął Luigi Delneri, który dotąd sprawiał niespodzianki z klubami o mniejszych aspiracjach (Chievo, Sampdoria), lecz tam, gdzie pracuje się pod presją, nie wytrzymywał. Z FC Porto i Romy wypędzano go, zanim zdążył zapamiętać drogę na trening. Teraz wiemy tylko tyle, że turyńczycy jako jedni z nielicznych w lidze postawią na ulubiony przez nowego trenera system 4-4-2 i nacisk na grę skrzydłami (roztańczyć ma się Serb Milos Krasić).  Mnie najbardziej intrygują florenckie losy trenerskiego żółtodzioba Siniszy Mihajlovicia, który ocalił przed utonięciem Catanię. Najznakomitsi włoscy fachowcy (Capello, Ancelotti, Trapattoni, Spalletti, Mancini) uciekli, Serie A nie zatrudnia obecnie ani jednego z tytułem mistrzowskim w dorobku. Benitez osiągnął więcej niż wszyscy konkurenci razem wzięci... 