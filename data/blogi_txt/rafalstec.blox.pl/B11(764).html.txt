W idealnym świecie naturalnymi kandydatami byliby Antoni Piechniczek, Janusz Wójcik oraz Jerzy Engel. Dwaj pierwsi jako ostatni odnosili sukcesy z reprezentacjami Polski (seniorską oraz olimpijską), trzeci jako jedyny najwłaściwiej rozpoznaje możliwości naszych piłkarzy („nie widzę w Europie nawet kilku drużyn z większym potencjałem”), więc jego nominacja automatycznie podniosłaby aspiracje kadry - mierzylibyśmy jeśli nie w medal, to co najmniej ćwierćfinał mundialu.Niestety, Piechniczek zaskakująco wcześnie, nie bacząc na dobro polskiego futbolu, odszedł na emeryturę i pracuje dla ojczyzny w Senacie, Wójcik związał swoją przyszłość z Wrocławiem, a Engel dba całościowo o sprawy szkoleniowe, no i jest zwierzchnikiem Beenhakkera, więc chyba mu nie wypada zostać jego następcą. Murowanych faworytów zatem nie ma, zostaje mnóstwo wątpliwości. W lidze pracuje dwóch ludzi, którzy trochę międzynarodowych meczów powygrywali - Franciszek Smuda i Henryk Kasperczak, a gdyby nawet za granicą udało się znaleźć kogoś bardziej - jeszcze bardziej - kompetentnego, to nie sądzę, by PZPN w ogóle za obcokrajowcami się rozglądał. Nawiasem mówiąc, nie sądzę też, by Beenhakker stracił posadę, ale zachciało mi się sprawdzić, czego chcieliby czytelnicy „A jednak się kręci”. Klikniecie i skomentujecie? 