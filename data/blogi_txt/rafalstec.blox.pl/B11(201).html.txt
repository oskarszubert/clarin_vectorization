To będzie blogowy nieregularnik, bo dyżuruję dziś w redakcji, ale nie zdołałem się powstrzymać przed kanalizowaniem tutaj emocji, które wyzwala we mnie ten piękny futbolowy wieczór. O godz. 20 będziemy gapić się przez Eurosport 2 na Dortmund, a o 21.55 przez Canal+ na Madryt, łypiąc oczywiście od czasu do czasu za kanał La Manche i do Italii, bo tam trwają awantury o awans do eliminacji Ligi Mistrzów. Dzieje się na całego, więc do dzieła. 16.21. Mecze będziemy oglądać na kilku poziomach. Po pierwsze, rozstrzygają się losy tytułu w Bundeslidze i Hiszpanii. Bayern chce go odebrać Borussii, Real - Barcelonie. W tytuł piłkarzy z Madrytu najmocniej wierzy kataloński trener Pep Guardiola, który powtarza, że to oni zostaną mistrzami, z uporem godnym czołowych wirtuozów „mind games”, czyli wywierania presji na rywala przez publiczne wypowiedzi. I rzeczywiście, Real zdawał się już pewnym swego, sam w pewnym momencie gratulowałem mu już triumfu (bodaj na Twitterze). Skoro ta drużyna nigdy nie roztrwoniła 10-punktowej przewagi, to dlaczego mielibyśmy przypuścić, że zgubi ją za kadencji Jose Mourinho, który wszędzie, gdzie się pojawi, konstruuje broń masowego wygrywania? A jednak napięcie wzrosło, przed tą kolejką przewaga lidera zmalała do czterech punktów. Jeśli jeszcze zmaleje, to El Clasico zamieni się w finał ligi hiszpańskiej...﻿ 16.38. Po drugie, porównamy sobie kolosów, którzy zderzą się w półfinale Ligi Mistrzów. Ja już po zeszłorocznym finale prorokowałem, że w następnym obejrzymy El Clasico, a przez cały bieżący sezon upierałem się na blogu, że Barcelona oraz Real Madryt skupiły w sobie wszystko, co najlepsze we współczesnym futbolu, więc konkurencji na kontynencie nie mają żadnej. Zdania nie zmieniam, ale przyznaję, że Królewscy nieco ostatnio zbledli, za to Bawarczycy malują we wszystkich kolorach tęczy - zdarzyła się im nawet kanonada ponad możliwości plujących ogniem ciągłym machin hiszpańskich, bo pewnego marcowego tygodnia rozbili kolejno Hoffenheim (7:1), Basel (7:0) i Herthę Berlin (6:0). Tak, naprawdę żyjemy w wystrzałowej erze futbolu.﻿  17.01. Po trzecie, spoglądamy na naszych. Wszyscy uczestnicy dzisiejszych hitów zatrudniali ju Polaków, choć żeby dostrzec epizodziki w Bayernie Sławomira Wojciechowskiego, trzeba bardzo zdeterminowanych poszukiwaczy tzw. polskich akcentów. Zagrał ledwie trzy mecze, został wzięty głównie dlatego, że trener Ottmar Hitzfeld chciał finansowo pomóc szwajcarskiemu Aarau, ale formalnie jest jednym z najbardziej utytułowanych klubowo naszych piłkarzy - wygrał Ligę Mistrzów, Puchar Interkontynentalny, Bundesligę, Puchar Niemiec i Puchar Ligi Niemieckiej. Jerzy Dudek też w Realu Madryt głównie trenował (dwa mecze ligowe przez cztery sezony), ale zdobył w Hiszpanii mistrzostwo i puchar kraju. Za to Romana Koseckiego starsi kibice Atletico powinni pamiętać - spędził tam dwa sezony, udzielał się intensywnie, wcześniej strzelał dla Osasuny. To w ogóle był obieżyświat, podróżował w trakcie kariery także po lidze tureckiej, francuskiej i amerykańskiej. Żaden z tych klubów nie był nigdy tak biało-czerwony, jak obecna Borussia, zwana przez Niemców czasem Polonią Dortmund. Jeśli Piszczek, Błaszczykowski i Lewandowski nie wyhamują ani nie uciekną, mogą wbić się w pamięć fanów niemal tak, jak w pamięć zagranicznych kibiców wbijali się Andrzej Szarmach (legenda Auxerre) czy Krzyszof Warzycha (legenda Panathinaikosu). Od 1996 roku w Bundeslidze nie obronił tytułu nikt poza Bayernem...﻿ 17.45. Atletico nie pokonało potężniejszego Realu od 1999 roku, natomiast Borussia obija potężniejszy Bayern jak chce - jesienią zwyciężyła w Monachium 1:0 (gola strzelił Mario Goetze, który uchodzi za wielką nadzieję niemieckiego futbolu, ale wobec rewelacyjnej postawy Błaszczykowskiego drużyna jego nieobecności nie odczuwa), a w poprzednim sezonie 2:0 (gole Lucasa Barriosa, dziś już zasłoniętego przez atletyczną sylwetkę Lewandowskiego, oraz Nuriego Sahina, dziś rezerwowego Realu Madryt) oraz 3:1 (gole tych samych Barriosa i Sahina, a także kandydata na czołowego stopera na świecie Matsa Hummelsa oraz Luisa Gustavo).﻿ 17.50. Poza tym przypominam, że trwa konkurs, w którym możecie wygrać dwie okrągłe, pomazane przez gwiazdy Borussii i Bayernu nagrody. Kto jeszcze nie wziął udziału, niech pędem kliknie tutaj.﻿ 18.11. Pisałem już w poniedziałkowej notce, że w Dortmundzie zmierzą się finansowa szara myszka z finansowym szczurem mutantem o gabarytach stadionu. W Borussii Jurgen Klopp od czterech lat rozwija swój projekt w oparciu o taniochę, Bayern na niemieckim rynku stać na każdego. Najdrożsi w aktualnej kadrze gospodarzy kosztowali 5 mln (Ivan Perisić) i 4,5 mln euro (Lewandowski), w kadrze drożsi byli wszyscy poza zrabowanymi krajowym konkurentom bez odstępnego kluczowi gracze, którzy nie są wychowankami - na Gomeza trzeba było wyłożyć ponad 30 mln, na Ribery’ego 25 mln, na Robbena też 24 mln, na Neuera 22 mln, na Luiza Gustavo 17 mln, na Tymoszczuka 14 mln, na Boatenga 13,5 mln, na Breno 12 mln, na Rafinhę 5,5 mln.  18.59. W Madrycie też większy połknąłby mniejszego przy nieznacznym otworzeniu paszczy. Real wystawia najdroższą jedenastkę w dziejach futbolu, a Atletico 40 mln rzucone na Radamela Falcao zawdzięcza tylko eksportowi Sergio Aguero i Davida De Gei (zyskali na nich 65 mln), tak jak przed kilkoma laty temu 20 mln rzucone na Diego Forlana zawdzięczało eksportowi Fernando Torresa. Kolumbijczyk spłaca się błyskawicznie, w Atletico od lat oglądamy korowód znakomitych napastników (nazwiska czterech wymieniliśmy). Co przypomina nam, że w kwartecie głównych ogniowych drużyn bohaterów wieczoru najuboższe statystyki strzeleckie w bieżącym sezonie ma jednak Lewandowski (24 gole w 40 meczach Borussii). Wydajniejszy jest i Gomez (39 goli w 43 meczach Bayernu), i Cristiano Ronaldo (49 goli w 46 meczach Realu), i Karim Benzema (28 goli w 43 meczach), Falcao (28 goli w 39 meczach).﻿ 19.21. Znajomy szczęściarz obecny na stadionie w Dortmundzie donosi, że hasło do wi-fi dla dziennikarzy to dziś „lewandowski”;-)﻿ 19.30. Lewandowski przebija się do siatki rzadziej, ale Gomeza przebija wszechstronnością. Zagarnia w swojej grze ogromne połacie boiska, tymczasem Niemiec najchętniej przycupnąłby w polu karnym na pełne 90 minut i sobie tam po cichutku siedział, żeby z ciszy wychynąć tylko z powodu szansy na gola. Polak to mocarny wojownik z wizją - w szarpaninach z obrońcami często fauluje, zbiera żółte kartki (kolejna skaże go na jednokolejkową karną banicję z Bundesligi), ale też ewidentnie zdradza zmysł do gry kombinacyjnej. Rzuca się też w oczy, jak rozwija fizycznie, rośnie z niego naprawdę kawał atlety. Transfermarkt wycenia go na 15 mln euro, przy 42 mln przypisywanych Gomezowi. Ja sądzę, że różnica jest mniejsza. Nawiasem mówiąc, ciekawe, jaki bilans miałby Lewandowski w Bayernie - z dopływem prądu od Ribery’ego i Robbena... Ciekawe, ale chciałbym oglądać, jak nasi ludzie zostają w Borussii, bawią się w Lidze Mistrzów, ciągną drużynę na europejskie szczyty, wyznaczają erę w historii klubu znaną potem jako era „Polonii Dortmund”. To byłoby coś!﻿ 19.35. Są składy. BORUSSIA: Weidenfeller - Piszczek, Subotic, Hummels, Schmelzer - Kehl, Gundogan, Blaszczykowski, Kagawa, Grosskreutz - Lewandowski. BAYERN: Neuer - Lahm, Boateng, Badstuber, Alaba - Luiz Gustavo, Kroos - Robben, Müller, Ribéry - Gomez. Nic zaskakującego, choć miał grać Schweinsteiger.﻿ 19.50. Wspominałem o „mind games” barcelońskich, a o monachijskich - są z nich bardzo znani - milczałem, bo tym razem wielkogębni zarządcy Bayernu werbalnych akcji zaczepnych zaniechali. Niemcy donoszą, że woleli dortmundczyków nie prowokować, by nie wzbogacać przemowy mistrza motywowania Juergena Kloppa. Po ostatnich porażkach doszli do wniosku, że napięcie wokół hitu wzrasta, to średnio im to sprzyja. Wolą grać na chłodno;-)﻿ 19.57. To jeszcze zaktualizuję dane z niedawnej notki. Otóż w Europie jest już tylko jeden klub, dla którego Polacy zdobyli w tym sezonie więcej ligowych bramek niż dla Borussii - to Ruch. Nasi strzelili dla chorzowian 36 goli. Dla dortmundczyków - 26, dla Śląska Wrocław - też 26, dla GKS-u Bełchatów - 24. Mam nadzieję, że Borussia dzisiaj nie tylko ucieknie Bayernowi, ale i pościga Ruch;-)﻿ Jeszcze kilka chwili nacieramy na Bayern! 20.35. Nieprawdopodobna jest ta Kloppowa łamigłówka. Kontratak, z prawej flanki dośrodkowuje Lewandowski, a na pozycji środkowego napastnika - i spalonej - stoper Hummels... 20.41. To było prawie, jak mówi trener Smuda, perfektne. Idealna trajektoria po kopnięciu Błaszczykowskiego, idealny wyskok Lewandowskiego, niemal idealne uderzenie głową. Tak ma być na Euro 2012, tyle że zamiast słupka ma być gol.﻿ 20.53. Pogodynki przewidywały oberwanie chmury, a nad Signal Iduna Park - znacie paskudniejszą nazwę stadionu? - na razie kapuśniaczek. Lewandowski potwierdza, że rośnie w oczach na snajpera klasy światowej, Błaszczykowski też OK, Piszczek trochę się poobracał wokół własnej osi na widok Ribery’ego czy Kroosa, no i bywa niechlujny. Borussia lepsza, Bayern wygląda na drużynkę, którą Real zrówna z murawą. Zobaczymy, ile zmieni wejście - chyba pewne - Schweinsteigera. 21.40. Jednak polska noc? Lewandowski tym razem subtelnie, trąca piłkę piętą. W stylu Zlatana Ibrahimovicia, tyle że Ibrahimović nie umie tak czarować w hitach, czaruje na tle słabych;-) To 20. gol w rozgrywkach i wyrównanie polskiego rekordu należącego do Jana Furtoka, który w strzelał w sezonie 1990/1991. W tym momencie Borussia odjeżdża Bayernowi na sześć punktów!﻿ 21.57. To nad Lewandowskim (20 goli + 8 asyst) w klasyfikacji punktowej Bundesligi już tylko Klaas Jan Huntelaar (24 + 11). Niemal perfekcyjne uderzenie głową w słupek, wyrafinowane, wykonane w pełnym spokoju drgnienie pięty na gola, poprzeczka po miękkim podbiciu piłki. I osłanianie jej, które zmuszało rywali do faulu. Napastnik kompletny. Czy ktoś widział dziś jakiegoś Gomeza?﻿ Aha, uczestnicy wiadomego konkursu niech pamiętają o podliczaniu wyników. 22.03. Europa oglądająca skróty z tego szlagieru poogląda przede wszystkim Lewandowskiego w roli bohatera pozytywnego oraz to chodzące holenderskie nieszczęście, Arjena Robbena w roli bohatera negatywnego. W Madrycie odetchną z ulgą, choć skutkiem dortmundzkiej porażki może być również ostateczna rezygnacja z walki krajowej i włożenie całej energii w Ligę Mistrzów.  Tyle że dużo tej energii dzisiaj nie widzieliśmy. Powtarzam: marzy mi się, żeby nasi rośli razem z Borussią i podpisali erę w historii klubu znaną jako „Polonia Dortmund”.﻿ 22.11. Pół roku temu wykazywałem, że Lewandowski ze średnią 0,36 gola na mecz przeskoczył wszystkich rodaków strzelających kiedykolwiek w Bundeslidze - Furtoka (0,32), Ebiego Smolarka (0,31), Juskowiaka (0,30). Od tamtej pory Robert jeszcze podniósł poziom. W całej niemieckiej karierze zdobywa przeciętnie 0,44 bramki na kolejkę. Dziś wytrwał bez żółtej kartki, więc pauzował nie będzie. Stanie za to przed szansą na dublet - na tydzień przed monachijskim finałem Champions League zagra w berlińskim finale Pucharu Niemiec. Znów z Bayernem.﻿ 22.29. Wdzięku nie ma w sobie Cristiano Ronaldo wcale, ale w bramkarzach przed rzutami wolnymi musi budzić przerażenie. Jak cię piłka minie, to pada gol. A jak cię nie minie, to pewnego dnia możesz stracić zdrowie. Znów odpalił, 1:0 dla Realu, powrót do czteropunktowej przewagi nad Barceloną. I 50. bramka Portugalczyka w 47 klubowym spotkaniu w sezonie.﻿ 22.47. Doniesienia ze stadionu Dortmundu: Lewandowski broni Peszki. Mówi, że jego wina nie została udowodniona, będzie apelował o łaskę u trenera Smudy, niczego nie uważa za przesądzone.﻿ 22.50. „Też mam na sumieniu różne grzeszki” - mówi napastnik Borussii. Cholera, prawie nie oglądam derbów Madrytu, redagować trzeba. Zaraz zacznę prosić, żebyście to Wy relacjonowali mi na forum, co się dzieje;-)﻿ 23.14. Trwa wieczór seryjnych goleadorów: po Lewandowskim i Ronaldo trafia Falcao, w Madrycie remis. Bardziej czytam niż widzę, że piłkarze Realu ledwie łażą. A może Mourinho przygotowuje szczytową formę fizyczną na decydujące starcia w Lidze Mistrzów i liczył, że te dni w Primera Division uda się jakoś przeczłapać? W wywiadzie dla magazynu „Champions” CR mówi, że w Madrycie - w szatni, na korytarzach klubowych, w rozmowie z działaczami i zwykłymi pracownikami Realu na okrągło pada słowo „Decima”, że to dziesiąty Puchar Europy stał się obsesją Królewskich.﻿ 23.27. Najpotężniejsze udo nowoczesnego futbolu znów się naprężyło, 2:1 dla Realu. Już trochę patrzę, trzeba przyznać, że wszyscy żołnierze Mourinho umieli się sprężyć w trudnej chwili.﻿ 23.45. Błaszczykowski też pomstuje na niemieckich taksówkarzy, też broni Peszki. Próba sił. Czują się z Lewandowskim mocni, pokazują Smudzie, kto rządzi.﻿ 00.02. Atletico - Real 1:4, a Ronaldo prowadzi z Messim 40:39. Ciekawe, kiedy doczekamy się następnej takiej strzelaniny na szczycie. Nigdy? W całym sezonie klubowym, jeśli podliczymy wszystkie rozgrywki, prowadzi Argentyńczyk. 61:52. Uff.﻿ 00.09. Dziaam pyta na forum, dlaczego cicho o Hummelsie. Odpowiadam: Bo wszystkich zasłonił Lewandowski. Zanim rąbnął, gadałem ze współoglądaczami głównie o nim. Żonglowaliśmy Matsem, Thiago Silvą, Kompanym i Pique;-) A madbringer nazywa Gomeza nowym Inzaghim. O tyle się nie zgodzę, że Włoch gania jak opętany, wciąż się na niego patrzy, a Niemiec długimi minutami szlaja się schowany, aż zapominasz, że istnieje.﻿ 00.23. Komu nie dość polskich czarów, niech zerknie, co wyprawiał Wojtek Szczęsny. Tutaj.﻿ 00.57. Ładna ta jutrzejsza okładka „Kickera”;-)﻿ Podrzucił gkaczmarek. 01.17. Michael Cox, internetowy guru od taktyki, podkreśla, jak marnie przy wielofunkcyjnym Lewandowskim wypadł Gomez, I oddaje honory Hummelsowi - to on spacyfikował Niemca i zdaniem analityka Zonal Marking był najlepszy na boisku. Całość tutaj.﻿ 