Jose Mourinho co rusz wyciąga podwładnych na długie, indywidualne pogawędki i z każdym, z kim to możliwe, rozmawia w jego ojczystym języku. Tylko wtedy bowiem, jak sam twierdzi, jest w stanie nawiązać z piłkarzem naprawdę intymny kontakt, tylko wtedy piłkarz jest w stanie precyzyjnie przekazać, co czuje i czego potrzebuje, tylko wtedy obaj interlokutorzy są w stanie budować między sobą silną więź. A ponieważ Mourinho zna biegle aż pięć narzeczy - angielskie, francuskie, hiszpańskie, portugalskie i włoskie - to żadnym klubie nie wpada na wielu graczy, których musi pytać, jaki język uważają za swój „drugi”. W szerokiej kadrze Realu Madryt pełnego komfortu nie ma tylko na spotkaniach z Niemcami Khedirą i Ozilem oraz naszym Dudkiem. Myślałem o tej jego językowej giętkości, gdy patrzyłem - jednym okiem, drugim podglądałem oczywiście Podbeskidzie - jak piłkarze z Madrytu zrównują z murawą drużynę Lyonu, od lat Real prześladującą. Piłkarze bezlitośnie agresywni i wygłodniali triumfu, w niczym nie przypominający samych siebie sprzed kilku tygodni (Karim Benzema) albo samych siebie sprzed sezonu (cały zespół). Nie wiem, czym ich trener uwodzi, ale zaczynam podejrzewać, że jego ludzie rzeczywiście biegają z rozszerzonymi źrenicami i w ogóle wyostrzonymi wszystkimi zmysłami. Tylko czasem Portugalczyk dociera do nich drugim sezonie (Inter), a czasem w pierwszym (Real?). Kiedy przywołuje się jego niesamowite rekordy - jak dekada przeżyta bez jakiejkolwiek porażki w krajowej lidze lub krajowym pucharze - niechętni mu wypominają, że prowadzi wyłącznie wielkie kluby, dzięki swej finansowej hegemonii skazane na sukces. To chyba najpopularniejszy, z braku innych, zarzut stawiany Mourinho. Facet bezczelnie pcha się do uznanych firm, zamiast udowodnić klasę w byle jakiej. Nawiasem mówiąc, to argument podnoszony tylko przy próbach kwestionowania osiągnięć trenerskich, na piłkarzy nie spada - Messiemu czy Cristiano Ronaldo nikt zdrowy na umyśle nie każe iść kopać na wygwizdowie, byśmy poznali całą prawdę o ich umiejętnościach. Tymczasem Porto przegrywało u siebie przed i po Mourinho. Chelsea przegrywała u siebie przed i po Mourinho. Inter przegrywał u siebie przed i po Mourinho. A Królewscy przed Mourinho przegrywali z każdym, kto miał ochotę ich zlać, w 1/8 finału Ligi Mistrzów. I nie wystarczało im profesjonalizmu, by trzymać fason w Pucharze Hiszpanii. Nie zdobyli go od 18 lat, musiał stanąć nad nimi dopiero Mourinho, by po ciągnących się od 2004 r. porażkach i klęskach łaskawie raczyli dotrzeć do finału. Na razie mało kto powie, że nowy szef na Santiago Bernabeu odniósł sukces. A odniósł niebagatelny. Co z tego, że ambicje Realu sięgają wyżej niż ćwierćfinał LM, skoro rzeczywistość się jego ambicjom opierała? Mourinho z powodzeniem wprowadza w Madrycie zupełnie inną kulturę. Kulturę zwyciężania bez chwili wytchnienia - uporczywego, bez prawa do pomyślenia, że jutrzejszy mecz waży trochę mniej niż poprzedni. Każdy tamtejszy gwiazdor wie, że jeśli nie będzie mu się chciało podnieść na treningu nogi, to trener nie zawaha się opowiedzieć o jego etosie pracy nawet publicznie, na konferencji prasowej. W dowolnym języku, przekłamań nie będzie - we wtorek rozmawiał z dziennikarzami w czterech. Ale każdy gwiazdor wie też, że jeśli podniesie nogę wyżej niż może, znajdzie w szefie szefa najlojalniejszego, najhojniejszego w komplementach, zagrożenie katastrofą redukującego do minimum. Tej legendy nie skruszy nawet 0:5 w Barcelonie, Mourinho z łatwością wyjaśni wątpiącym - bez względu na ich narodowość - że misja powalenia takiego kolosa musi potrwać dłużej.  Zamierzam to dopiero - przy jakiejś ładnej okazji - policzyć, ale nawet przed sprawdzeniem daję głowę, że odkąd Mourinho pracuje samodzielnie, żaden trener nie wypracował okazalszego bilansu meczów. Teraz np. minął rok od dnia, w którym po raz ostatni nie wygrał - biorę pod uwagę wszystkie rozgrywki - na własnym stadionie. Po bezbramkowym remisie z Genoą z 7 marca 2010 r. odniósł z Interem oraz Realem 30 kolejnych zwycięstw, ozdobionych 95 golami (strat prawdopodobnie nie zanotowano, choć pewności nie mam). A w Lidze Mistrzów jego rok na swoich boiskach wyglądał tak: 2:1 z Chelsea, 1:0 z CSKA, 3:1 z Barceloną, 2:0 z Ajaksem, 2:0 z Milanem, 4:0 z Auxerre, 3:0 z Lyonem. Gdyby stworzyć europejski ranking trenerów klubowych - wzorowany na klasyfikacji szachistów, których zwycięstwa wycenia się w zależności od siły przeciwnika - Mourinho nie miałby absolutnie żadnej konkurencji. Czy analizowalibyśmy miniony rok, czy minione pięć, czy dziesięć lat. A przecież w przeciwieństwie do różnych Fergusonów i Guardiol Portugalczyk podbija wciąż nowe światy, często rządzone przez charyzmatyczne, nieskore do zrzeknięcia się władzy osobistości, których zmusić do uległości trudniej niż zauroczyć młodych chłopców od pieszczenia się z piłką... http://www.sport. pl/sport/1,86005,8806770,Syndrom_sierot_po_Mourinho.html 