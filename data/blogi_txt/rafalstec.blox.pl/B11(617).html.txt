Do głowy pchają się pytania szalone, bo kolejne mecze polskich piłkarzy przed Euro 2008 napawają albo pogodnym optymizmem, albo owacyjnym entuzjazmem. Jest tak dobrze, że aż nudno.Owszem, grała dziś reprezentacja głęboko rezerwowa, ale i pobiła rywala, oględnie mówiąc, niekoniecznie najmocniejszego, który ostatnio nie radził sobie z Uzbekistanem i Arabią Saudyjską. Kolejny panegiryk o kadrze i holenderskim selekcjonerze oddawałby raczej egzaltację komentatora niż rangę sparingowego zwycięstwa nad Estonią. Bo jak tu opiewać gole po stałych fragmentach gry, które reprezentacja strzela rzadko, skoro mierny przeciwnik zwłaszcza pierwszemu wcale nie próbował zapobiec? Jak sławić debiutanckią bramkę Zahorskiego, skoro nie była powalającej urody?Coraz bardziej zasadne zdaje się jednak przede wszystkim pytanie tytułowe. Już nawet niektórzy czytelnicy obruszają się, że „Gazeta” traktuje Leo Beenhakkkera z nabożną rewerencją, że nie przeprowadza z nim wywiadów, lecz jest przyjmowana na audiencjach, że nie ośmiela się na krytyczne półsłówko czy choćby pytajnik. Aż chciałoby się jakiś powód do niepokoju wreszcie znaleźć.Tylko gdzie dziury w całym szukać? Holendrowi wychodziło niemal wszystko w eliminacjach i wychodzi po eliminacjach. Cztery razy za jego kadencji mierzyła się kadra z przyszłymi finalistami Euro 2008 (Rosją, Czechami i dwukrotnie Portuglią) i nigdy nie przegrała. Jak natrafia na solidnego rywala w składzie uszczuplonym o gwiazdy (niedawno Finlandia) lub słabiutkiego (dzisiaj Estonia), to podoba się jej w miarę płynny styl gry, nieczęsto spotykany w sparingach tego typu - podrzędnych, bo rozgrywanych poza terminarzem FIFA i pozbawionym najlepszych piłkarzy, zazwyczaj niestrawnie nudnych. Jak nabierasz podejrzeń, że Beenhakker się podkłada i powołuje każdego byle ligowca, to byle ligowiec robi błyskawiczne postępy i z ławki rezerwowych wdziera się do podstawowej jedenastki. I nawet najbardziej nieufni, przyzwyczajeni do lansowania w kadrze przeciętnych kopaczy poleconych przez transferowych pośredników, siedzą cicho.Poprzedni selekcjonerzy, którzy przywiedli reprezentację Polski na wielkie turnieje - Jerzy Engel oraz Paweł Janas - tracili głowę jeszcze w trakcie przygotowań do tych turniejów. Sparingi wypadały alarmująco nijako lub rozpaczliwie słabo, trenerzy niepokoili niekonsekwencją w decyzjach personalnych lub kontrowersyjnymi występami pozaboiskowymi (szli w marketing albo wojnę z mediami), morale grupy podupadało.Teraz panuje cisza, zaburzana tylko małymi towarzyskimi sukcesikami. Po eliminacjach piłkarze rozegrali cztery mecze, wszystkie wygrywając i nie tracąc gola. Ci, którzy pobierali niezłe pieniądze za ślęczenie na ławkach rezerwowych w ligach zagranicznych, pospiesznie wracają do kraju, by uwieść selekcjonera i zasłużyć na Euro 2008. Beenhakker przynudza w kółko powtarzanymi tezami o swojej filozofii futbolu i uporczywym spoglądaniu na jasną stronę księżyca, bo jemu przynudzają dziennikarze - w kółko powtarzanymi tymi samymi pytaniami. A potem jeszcze słyszymy Jakuba Wawrzyniaka, który wyjątkowym autorytetem selekcjonera tłumaczy jego skuteczność w wydobywaniu z graczy czegoś więcej niż pokazują na co dzień, w lidze.Słowem, idylla. Nawet najwytrawniejsi mąciciele jakby odrętwieli, nawet bojownicy o honor polskiej myśli szkoleniowej przestali przypominać, że importowany selekcjoner stał się beneficjentem perfekcyjnego systemu hodowania talentów nad Wisłą. Manewry przed mistrzostwami oferują emocje raczej letnie, mniej wytrzymałych mdli tylko od lukrowanych probeenhakkerowskich hymnów. I tak sobie pomału człapiemy do tego Euro, pielęgnując rozpasane uwielbienie dla selekcjonera.Rozochocone ludziska potraciły głowy? Póki nie straci jej Beenhakker, jakoś z tym ubytkiem przeżyjemy.PS Bez obaw, o tym incydencie pisał nie będę. Bałbym się kogoś skrzywdzić lekkomyślnym uogólnieniem ;) Ale małe pytanko - jak zwykle ostatnio - jednak mam: pomoglibyście trochę i wymyślili, za co mógłbym surowo Beenhakkera skrytykować? 