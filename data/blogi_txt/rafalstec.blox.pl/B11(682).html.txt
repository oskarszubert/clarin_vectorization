Ściślej rzecz relacjonując, na tę godzinę czasu polskiego piłkarz zwołał tylko w brazylijskim Recife konferencję prasową. Gdyby jednak chciał ogłosić, że klubu nie zmienia, nie urywałby się chyba ze zgrupowania reprezentacji na testy medyczne przeprowadzane przez wysłannika madrykiego klubu. Poinformować świat, że do Realu się nie idzie, można bez testów. Kilka miesięcy temu, również w poniedziałkowy wieczór, Kaka z papieską dyskrecją pojawił się w oknie swej mediolańskiej rezydencji, by ujrzeli go czuwający na styczniowym mrozie wierni z San Siro. Oni wznosili modły, on w odpowiedzi uderzał się w serce dłonią, w której ściskał koszulkę Milanu. Gwiazdor miał wtedy przejść do Manchesteru City za ponad 100 mln euro, trwały negocjacje między jego tatusiem menago i działaczami. Napięcia nie wytrzymał nawet brazylijski kościół, w którym Kaka brał ślub. Kilka godzin wcześniej wziął i się zawalił. Ale do transferu nie doszło. Dziś o padających świątyniach cicho, kibice na mszę pod gołym niebem nie mają co liczyć, bo bożek uciekł na drugą półkulę, Real daje co najwyżej 70 mln euro. Jego nowy prezes Florentino Perez znów dowiedzie, że nie oprze mu się żaden gracz. Że on nie pyta o możliwość transferu, tylko do Los Merengues powołuje. Rozanieleni Hiszpanie nie zauważą, iż trochę szczęścia w biznesie też jest niezbędne. Real dobierał się do Kaki od kilku sezonów, ponoć oferował nawet więcej pieniędzy, zawsze bez skutku. Brakowało menedżera o sprawności Pereza? A może i on nie dałby rady transakcji sfinalizować, gdyby kryzys włoskiego calcio jeszcze się nie pogłębił? Pobłogosławi madryckie barwy Kaka, łatwiej będzie o inne megagwiazdy. Na początku stulecia Perez brał jedną rocznie, teraz planuje wziąć hurtem cały zastęp. Przed chwilą znów bąknął o Cristiano Ronaldo. To będzie naprawdę spektakularne transferowe lato. Może nawet najbardziej spektakularne w historii. 