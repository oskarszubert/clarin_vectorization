Pośród całej kupy kibicowskich upodobań, fobii, przesądów i najdziwniejszych punktów widzenia jednej rzeczy szczerze nie znoszę: aberracji polegającej na mierzeniu atrakcyjności futbolowego spektaklu liczbą goli. Z czego zwierzam się właśnie tej nocy, bowiem w zakończonej kilka godzin temu kolejnej rundzie gier Ligi Mistrzów oglądałem dwa znakomite mecze, na których poziom wielu osobników w moim otoczeniu i generalnie mediach - nie będę wskazywał palcem - marudziło.Pierwszym była wtorkowa batalia Liverpoolu z Interem, którą ledwie pięć minut dzieliło od powszechnie znienawidzonego 0:0.Drugim było środowe oblężenie przez piłkarzy Arsenalu fortecy chroniącej pole karne Milanu, tym razem już zakończone znienawidzonym 0:0.O historycznych zasługach słynnych bezbramkowych remisów prawił tu nie będę, niepopartych dowodami frazesów o oblizywaniu się na widok taktycznych niuansów również sprzedawać nie zamierzam. Powiem, co w obu wspomnianych szlagierach lubiłem.W meczu Liverpoolu z Interem (2:0) lubiłem Javiera Mascherano, który zwłaszcza przez początkowe pół godziny (przed czerwoną kartką Materazziego) zachowywał się jak najlepszy defensywny pomocnik świata. Umiejętnym przesuwaniem się po boisku kontrolował rozwój każdego natarcia przeciwnika, by interweniować w ostatniej chwili, gdy partnerzy zawiedli - zawsze skutecznie. Dzięki temu każdy piłkarz Liverpoolu miał swojego Anioła Stróża. Tego samego. Mascherano.Lubiłem też wszędobylskiego przywódcę mediolańskiej defensywy Ivana Cordobę, którego pech - kontuzja i przedwczesne opuszczenie boiska - przesądziły o zwycięstwie gospodarzy. Gdyby dotrwał do ostatniej sekundy, moim zdaniem mecz zakończyłby się owym przeklętym - ale nie dla mnie - 0:0. I też zaklasyfikowałbym go jako rewelacyjny.Lubiłem świetnie zorganizowaną pracę w defensywie całej drużyny Interu, dzięki której - ale nie tylko - spotkanie miało tzw. przestoje, czyli okresy pozbawione podbramkowych spięć. To wtedy obaj rywale grali perfekcyjnie, wręcz nieludzko.Lubiłem śledzić lekkomyślność gości, którzy przyzwyczaili się, że we włoskiej Serie A sędziowie (młodzi, ich kariery przyspieszyły dzięki aferze Calciopoli) wiele drobnych przewinień puszczają im płazem. I przekraczali przepisy, nawet jeśli nie musieli. Być może dlatego przegrali. Kończynami górnymi sięgali piłki tak często, jakby chcieli pograć w szczypiorniaka.Lubiłem obserwować rosnącą determinację piłkarzy Liverpoolu, którzy eksplodowali w okolicach 60. minuty. A potem trener Benitez zaszalał i wpuścił trzeciego napastnika. A potem padł pierwszy gol - harującego Dirka Kuyta. A potem Steven Gerrard oddał strzał wyglądający jak strzał rozpaczy, ale będący typowym strzałem gerrardowym - nie mającym nic wspólnego z desperacją, lecz ucieleśniającym jego pragnienie zwycięstwa.Dość. Nie będę wyłuskiwał z tamtego wieczora kolejnych drobiazgów. Jest późno, a został jeszcze drugi megahit, Arsenalu pojedynek z Milanem. (Pod zdjęciem).W tym meczu lubiłem sprawdzać, czy fantastyczny i młody Cesc Fabregas, który nie wygrał prawie nic, rzuci wyzwanie fantastycznemu i znacznie starszemu Andrei Pirlo, który wygrał już wszystko, od Ligi Mistrzów po mundial. Rzucił. I był lepszy.Lubiłem również zdumiewać się, w jakim ścisku grają piłkarze. Tam, gdzie znajdowała się akurat futbolówka, nie było może tak tłoczno jak w tramwaju w godzinach szczytu, ale co najmniej tak, jakby mecz przeniesiono na boisko do piłki ręcznej. A przecież nie przeniesiono! Lubiłem ten ścisk, bo mogłem podziwiać, z jaką swobodą gwiazdy Arsenalu i Milanu próbują w tych skandalicznych warunkach pracy sklejać jakieś ataki.Lubiłem patrzeć, jak gospodarze usiłują narzucić szaleńcze tempo gry, by kondycyjnie wykończyć starszych rywali. I jak mediolańczycy cwaniactwem oraz poświęceniem niwelują atletyczną przewagę gospodarzy. (O łucie szczęścia nie wspominając). Lubiłem widzieć, jak mierzący 193 cm wzrostu Adebayor ustawia się zawsze nieopodal wspomnianego Pirlo, bo trener Arsene Wenger najwyraźniej uznał, że to w tych okolicach będzie mu najłatwiej wygrać powietrzną walkę o tzw. górną piłkę.Lubiłem zauważać, jak w szeregach Milanu następuje przemanewrowanie - arsenalskiego wieżowca postanawia powstrzymać niestrudzony i nieśmiertelny, blisko 40-letni Paolo Maldini.Lubiłem przypatrywać się cierpieniom obrońców Nesty i Kaładze, którzy toczą niemal zapaśnicze, heroiczne boje z owym niezmordowanym Adebayorem.Lubiłem wreszcie przeżywać kulminację. Strzał głową - znów Adebayora! - w poprzeczkę, w ostatnich sekundach doliczonego czasu gry. Lubiłem myśleć, że gdyby w rewanżu znów było 0:0 po intensywnej grze, gdyby Milan wygrał dwumecz po rzutach karnych, gdyby Milan - co jest prawie niemożliwe - obronił trofeum, to nikt tej poprzeczki nie będzie pamiętał.Jeśli miałbym w sobie moc i wytrzymałość tych piłkarzy, mógłbym o tylko tych dwóch meczach spłodzić powieść. Ale ich mocy i wytrzymałości nie mam. Dalej nie pociągnę, idę spać. Odurzony kolejnym fascynującym dwójwieczorem w Lidze Mistrzów. Zdeterminowany, by gonić wszystkich sponiewieranych bezbramkowym nudziarstwem arsenalsko-mediolańskim. Oni zasnęli jeszcze przed poprzeczką Adebayora... 