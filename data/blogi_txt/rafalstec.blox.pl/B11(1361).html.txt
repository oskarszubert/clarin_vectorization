Szkoda Cesca Fabregasa (21 lat), który kontuzję kolana będzie leczył niemal do końca sezonu, szkoda całego Arsenalu, na którego w 2008 roku spadła cała kupa nieszczęść - od ciężkich urazów Eduardo (25) i Rosicky'ego (28), przez notoryczne urazy van Persiego (25) i utratę (bez finansowej rekompensaty) Flaminiego (24), po wyskoki niesubordynowanego Gallasa (31), wynoszącego z szatni brudy i piorącego je na łamach prasy. Wszyscy wymienieni biją dziecięce gwiazdki londyńczyków doświadczeniem - wynikającym albo z wieku, albo ze stażu w lidze angielskiej - i mam wrażenie, że ich stała obecność na boisku dałaby drużynie wyższe miejsce w tabeli niż piąte. Odetchnąłby też trener Arsene Wenger, poddawany zmasowanej krytyce za uparte eksperymentowanie z chłopcami posyłanymi do walki z dorosłymi mężczyznami.Jeszcze przed kontuzją Fabregasa, najważniejszego piłkarza drugiej linii Arsenalu, francuski szkoleniowiec nasłuchał się, że powinien czym prędzej pozyskać klasowego środkowego pomocnika - otrzaskanego z poważnym futbolem, nie takiego, którego trzeba przysposabiać do grania między Lampardami i Gerrardami. Czy teraz wypadałoby kupić aż dwóch?Na razie angielskie gazety huczą od plotek o niechybnym transferze Andrieja Arszawina (27 lat), gwiazdy reprezentacji Rosji oraz Zenitu Sankt-Petersburg. Piłkarza od nieco innych zadań, w dodatku prowokującego spore ryzyko. Rosjanie niespecjalnie aklimatyzują się na Zachodzie, po Aleksandrze Mostowoju, niegdysiejszym idolu kibiców Celty Vigo, znaczącej kariery nie zrobił nikt.Sprawa intryguje z innego względu. Choć szefowie Zenitu pogodzili się już z utratą wyrywającego za granicę Arszawina, to żądają za niego 20 mln funtów. Gdyby Wenger je wyłożył, pobiłby klubowy rekord i wyparł się swojej świętej zasady, że Arsenal nigdy nie epatuje transferowymi megahitami, czyli nie płaci nieprzyzwoicie dużych pieniędzy za ukształtowanych już graczy.To byłaby druga w ostatnim czasie sensacyjna wolta Francuza, który na początku grudnia ogłosił, że w Pucharze Anglii nie będzie ryzykował z wystawianiem gołowąsów, bowiem po trzech sezonach bez trofeum wreszcie chciałby jakieś zdobyć. Od tamtego czasu nie powtarza już swojej ulubionej tezy, iż meczów nie wygrywa się metryce, lecz inteligencji.Jeśli Wenger rzeczywiście wznieca rewolucję we własnej głowie, Arsenal - poważnie zagrożony sezonem 2009/2010 bez Ligi Mistrzów - może tylko zyskać (choć mam wątpliwości, czy akurat dzięki Arszawinowi). Sam trener zresztą też - w tym zawodzie elastyczność i gotowość do zmiany poglądów to zalety bezcenne. 