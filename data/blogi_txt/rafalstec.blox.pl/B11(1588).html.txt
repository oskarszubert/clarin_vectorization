Każde mistrzostwa Europy i świata mają swoją grupę śmierci, ale niewiele brakowało, by ta, która właśnie zakończyła rozgrywki, była absolutnie wyjątkową. Pamiętacie rozstawienie przed losowaniem? Wystarczyło jedną kulkę wyciągnąć w innym momencie, by z Francją, Holandią i Włochami zagrały - zamiast Rumunii - Niemcy. I mielibyśmy prawdopodobnie najbardziej śmiercionośną (OK, trochę głupio to brzmi) grupę śmierci w dziejach wielkich turniejów, być może już nie do powtórzenia - z czterema najbardziej utytułowanymi reprezentacjami kontynentu. W rankingu FIFA zajmują miejsca 3., 5., 7., 10. (Rumunia jest 12.).Statystycznie rzecz biorąc jeszcze mocniej obsadzoną grupę śmierci oglądaliśmy na ME w 1996 roku, kiedy zagrały ze sobą Niemcy (2. miejsce w świecie), Rosja (3.), Włochy (7.) i Czechy (10.). Kryterium rankingu FIFA nie umożliwia jednak prześledzenia całej historii imprez rangi mistrzowskiej, bowiem powstał na początku ubiegłej dekady. Nie umiem więc udowodnić swojego subiektywnego poglądu, że batalię nad bataliami stoczyły na mundialu przed ćwierćwieczem Argentyna, Brazylia i Włochy. Tylko jedna drużyna wychodziła do półfinału, a o awansie rozstrzygnął tamten niesamowity mecz:  Zwróćcie uwagę, że triumfatorzy obu najmocniejszych grup śmierci radzili sobie w turnieju rewelacyjnie. W 1982 roku Włosi zdobyli złoto, w 1996 roku do finału dobrnęli i Czesi, i Niemcy.O wszystkim piszę z jednego powodu: rewanż między Holandią i Włochami mógłby być pięknym - fascynującym i sportowo, i fabularnie - zwieńczeniem całego Euro 2008. Niestety, to niemożliwe, bo UEFA zmieniła formułę rozgrywek, podzieliła uczestników na dwie odrębne połówki i skazała na siebie grupowych rywali już w półfinale. Chciała, by w fazie pucharowej drużyny odpoczywały tyle samo czasu.Koszt jest wysoki. Moim zdaniem zbyt wysoki. Po raz pierwszy w historii nie każde zestawienie w finale jest możliwe. Jeśli najlepsi wpadli na siebie w grupie, nie mieli szans dotrwać w duecie do ostatniego dnia mistrzostw - skrzywdził ich i los, i UEFA. Holendrzy już przed turniejem wiedzieli, że o złoto nie zagrają ani z Francją, ani z Rumunią, ani z Włochami. 