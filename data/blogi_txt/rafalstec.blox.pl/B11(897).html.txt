Justyna Kowalczyk z klasą wygrywa, Adam Małysz z klasą także przegrywa. Nie tylko dlatego sportowcem roku 2010 ogłosiłbym - gdybym oczywiście miał władzę - naszego odlotowego skoczka, który w klasyfikacji medalowej bezdyskusyjnie biegaczce ustąpił. On na igrzyskach znów dofrunął tylko do sreber, ona wycierpiała i brąz, i srebro, i złoto. Bardziej podziwiam Małysza. I za jeszcze jeden powrót na szczyt w kluczowym, olimpijskim momencie, co przyjąłem jako sportowe arcydzieło. I za całokształt. Za to, że nie pozwolił przerobić się na medialną małpę; za monumentalną wytrwałość w zwyciężaniu, której zabrakło np. innej bohaterce ubiegłej dekady Otylii Jędrzejczak, a jemu dało wyczynową długowieczność; za swoistą rycerskość (w środowisku skoczków zaskakująco powszechną) i autentyczny, niewymuszony szacunek dla przeciwnika - nawet w czasach zajadłej rywalizacji ze Schmittem i Hannavaldem rodacy nie wciągnęli go w wojnę polsko-niemiecką, choć niektórzy bardzo się starali. I jeszcze maturę zdał po trzydziestce - mnie chyba by się nie chciało. Odkąd cyniczny biznes ostatecznie wyparł ze sportu wartości niewymienialne na żadną walutę, aż wstyd pisać, ale Małysz to zwyczajnie wzór, idol prawie bez skazy. Nawet jeśli jakieś drobne plamki na jego wizerunku potrafilibyśmy wypatrzeć, to wytykanie ich byłoby co najmniej małostkowe. Niewykluczone, że szansę na piąty w życiu tytuł najpopularniejszego sportowca Polski miał po raz ostatni. On, który dla mnie był numerem jeden nie tylko w roku 2010, ale i całej dekadzie, a także całym moim świadomym życiu. W różnych rankingach jego pozycję zawsze będzie obniżał brak olimpijskiego złota, ale w skokach jest największą obok Matti Nykaenena legendą wszech czasów - w swojej konkurencji osiągnął pozycję, którą przebija chyba tylko status Roberta Korzeniowskiego w chodzie. Tyle że osobliwymi wygibasami Korzeniowskiego nie delektowaliśmy się z weekendu na weekend, milionami i z zapartym tchem, on poza czasem igrzysk niemal dla Polaków nie istniał. Swój nabożny stosunek do Małysza z trudem ogarniam rozumem, bo jego startów - i w ogóle skoków, widowiska nudnawego, w sam raz na leniwe familijne popołudnia - od pewnego czasu już niemal nie oglądam, wyjątek czyniąc dla imprez absolutnie najważniejszych. Bożyszcza tłumów bez skazy też generalnie mnie nie pociągają, tacy bohaterowie zdają mi się trochę bajkowi, a przez to infantylni. Ale świadomość, że Adam znów wybija się z progu, zawsze mnie uspokaja - skoro się wybija, to znaczy, że wszystko w porządku, kula ziemska się zaraz nie rozpadnie. I wiem, że dopiero z zejściem ze skoczni Małysza koniec kariery polskiego sportowca odczuję jako schyłek epoki. Tej jeszcze jednej wygranej w corocznym głosowaniu kibiców brakuje mi dlatego, że dzięki niej prześcignąłby gigantów przedwojnia (Stanisława Walasiewicz) oraz przednowoczesności (Irenę Szewińską) i jako jedyny w historii triumfowałby w najbardziej prestiżowym u nas plebiscycie „Przeglądu Sportowego” pięciokrotnie. To osiągnięcie chyba precyzyjnie oddawałoby siłę, z jaką zawładnął wyobraźnią Polaków. Od wczoraj większą szansę, by swoje poprzedniczki pobić - zauważyliście, jak mocno Polacy żyją sportem kobiet, często pogardzanym? - ma jednak Justyna Kowalczyk. 