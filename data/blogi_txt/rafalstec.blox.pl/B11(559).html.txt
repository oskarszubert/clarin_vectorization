Mój typ to, z grubsza licząc, okrąglutkie zero. Żaden Roger, o którego udziale w mistrzostwach trąbi dziś „Przegląd Sportowy”, nigdzie nie pojedzie, cała sprawa jest klasyką strategii koncernu Axel Springer: wymyślamy coś, robimy harmider, jakaś rozświergotana dziennikarka TVN24 na pewno się rozochoci, rozegzaltuje i będzie pod domem brazylijskiego piłkarza Legii czatować od zmierzchu do świtu, a potem jeszcze od świtu do zmierzchu. Będą nas cytować, staniemy się najbardziej opiniotwórczym pismem w całej Europie Środkowo- Wschodniej.„Niemal rok temu powiedział Pan (tamten wywiad zainspirował „PS” - przyp. RS), że dla Polski by chętnie zagrał. Mówił Pan serio? Byłby Pan tak miły?” Roger nie będzie miał wyjścia. Z rozanielonym uśmiechem odpowie dobroczynnym „tak”.Teoretycznie wszystko oczywiście jest możliwe. Ogólnoświatowym trendem naturalizowania każdego obcokrajowca, który akurat prosto kopnął piłkę i przydałby się kadrze przybranej ojczyzny, już się na tym blogu zajmowałem (Typowałem nawet tutaj, że jakiś Brazylijczyk zostanie królem strzelców Euro 2008.). Większość spośród Was, czytelników, widzi w tym groźny proceder i żąda surowych ograniczeń, ja też instynktownie się buntuję, choć wiem, że to reakcja straceńcza - zacierania się granic nie powstrzymamy, kupowania sobie piłkarzy do reprezentacji kraju też nie. Ale tym razem zadaję sobie inne pytanie: dlaczego prosić o pomoc akurat Rogera?Dlaczego, skoro dziurą na lewym skrzydle kadra nas nie straszy, a są palące problemy istotnie nakazujące bić na alarm?Dlaczego nie ubłagać Ediego Andradiny, jeśli poza Smolarkiem nie mamy ani jednego regularnego snajpera? Dlaczego nie sprawdzić jako zmiennika dla Błaszczykowskiego Radovicia? Dlaczego nie pożebrać u każdego Brazylijczyka? „A może jednak by Pan nas wsparł? Przecież dobrze Panu tu, w Polsce? Nie zakochał się Pan jeszcze w Central Station zwanej u nas zwyczajnie Centralnym i w legendarnym Palace of the Culture and Science? Dlaczego nie sprawdzić, czy przodków z naszym paszportem nie ma Dudu, były król strzelców ligi indyjskiej? Jego sprawą trzeba się zająć bezzwłocznie, bo niektóre źródła podają, że grał w nigeryskiej młodzieżówce. Czym prędzej sprawdźmy te podejrzane źródła, z Afrykanami nigdy nic nie wiadomo.Dlaczego nie przypuścić zmasowanego szturmu na najlepszych ligowych obrońców, którymi są niemal w komplecie obcokrajowcy? Cleberowi co prawda lat nie ubywa, ale ostatecznie można by go wziąć na jeden turniej, nic wielkiego, a Jacek Bąk na pewno czułby się raźniej. „No niech Pan zagra, ledwie kilka meczów, nowa ojczyzna Panu tego nie zapomni, a chłopaków z kadry na pewno Pan polubi, to świetna paka jest.”A Inaki Astiz? Czy jemu moralnego prawa do biegania po boiskach Euro 2008 nie daje już to, że zjeździł naszą ziemię od południa do północy, że zwiedza najstarsze nasze grody, poprzestając nie tylko - jak się zwierzał - na rutynowym wypadzie do Krakowa? A Hernani?Im dłużej o tym myślę, tym bardziej jestem pewny: świetny defensor Arboleda, który kasę bierze w Zagłębiu Lubin a bezczelnie zagrał cztery razy dla Kolumbii, zwyczajnie nas zdradził. 