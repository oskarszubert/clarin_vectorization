Definicji doskonałego trenera powstało, jak wiadomo, około trzystu tysięcy i na żadną się jeszcze ostatecznie nie zgodzono. I ja nie popadłem w obłęd, by forsować na blogu własną, zdaję sobie sprawę, że forum stanęłoby w ogniu i że byłby to ogień polemicznie jałowy, spłonęłyby co najwyżej wasze klawiatury. Dlatego bez podania jakichkolwiek argumentów wyznaję, że dla mnie dziś na Old Trafford zmierzą się współcześni najwięksi – Alex Ferguson (panujący w gatunku szefów osiadłych, obwołałbym go bohaterem ostatniego dwudziestolecia) i José Mourinho (panujący wśród obieżyświatów, bohater ostatniej dekady). I tak się złożyło, że akurat teraz, na okazję prawdopodobnie najbardziej odpowiednią, wystawią drużyny, jak się zdaje, w stanie idealnym. Wypolerowane na picuś-glancuś, wyszykowane taktycznie, fizycznie i mentalnie. Manchesterowi United nie wypomina się już, że wygrywa trochę bezstylowo i właściwie nie wiadomo dlaczego, po siedmiu kolejnych zwycięstwach odniesionych w kraju wypada raczej dostrzec, że wreszcie odbudował defensywę, a sobota przebiegła tak nieprzyzwoicie idyllicznie, że nawet Shinji Kagawa mógł wreszcie poczuć się gwiazdą Premier League. Realowi Madryt nie wypomina się już, że wszyscy tam najchętniej zasztyletowaliby wszystkich, a jeśli nie wszystkich, to przynajmniej ten przeklęty, hańbiący królewską biel trenerski szwarccharakter. Po pięciu kolejnych zwycięstwach odniesionych w kraju apokaliptyczne zawodzenia zostały przeniesione do Barcelony, a im niżej upada morale katalońskie, tym wyżej wystrzeliwuje madryckie, tak już wiruje tamten świat. Skoro nawet schorowany Iker Casillas poleciał na rewanż, to chyba z portugalskim przybłędą umieją przetrwać wspólne śniadanie bez dłubnięcia łyżką w oko tego drugiego. Jeszcze raz: w szczytowym momencie przyszła szczytowa forma. Wzruszycie ramionami, że przypadek? Ja oczywiście w przypadek nie wierzę. Kulki ciepłe i kulki gorące wyciągała UEFA w połowie grudnia, od losowania upłynęło zbyt wiele czasu, by pozostawiać przypadkowi kwestie dla sezonu fundamentalne. Piłkarze MU i Realu mieli kopać żwawo i sensownie właśnie teraz. O piłkarzach myślę jednak mniej, myśli ciążą ku ich szefom. Znajdującym się w diametralnie różnych sytuacjach nie tylko dlatego, jeden z nich niemal na pewno zdobędzie mistrzostwo kraju, a drugi na pewno nie zdobędzie. Fergusona niepowodzenie zaboli, jednak nazajutrz przyjdzie do pracy bez rysy na wizerunku – on oczywiście nadal kolekcjonuje trofea (np. usiłuje dorównać w Pucharze Europy Bobowi Paisleyowi), więc może sporo wygrać, ale do przegrania ma niewiele, niezależnie od wszystkiego pozostanie fenomenem absolutnie unikalnym, już nikt nigdy nie wytrwa tyle w tak wielkiej firmie. Mourinho odczuje natomiast niepowodzenie dotkliwie – odwlecze się realizacja planu zdobycia Pucharu Europy z trzema klubami (gdzie indziej może być jeszcze trudniej), pomimo fantastycznego ubiegłego roku w La Liga opuści Madryt przegrany, a jeśli zezwolą mu zostać do wieńczącego sezon finału Copa del Rey, następne miesiące będą torturą. Dzieli obu adwersarzy wiele (nawet światopoglądowo ściera się tutaj lewica z prawicą), ale być najmocniej to, że Portugalczyk nie przeżył tych wszystkich klęsk, dzięki którym Szkot się rozwijał i szczytowo wydajnym trenerem został dopiero grubo po sześćdziesiątce. Mourinho na wczorajszej konferencji bił prywatne rekordy w wyrażaniu szacunku, a mnie ciekawi, czy on w ogóle zakłada, że mógłby się czegokolwiek od Fergusona nauczyć.﻿ 