Bałem się trochę o piłkarzy Lecha, bo widziałem w nich gromadę utalentowanych narwańców kierowanych przez również narwanego trenera, którym może zabraknąć zimnej krwi, wyrachowania oraz - ze względu na młodzieńczy wiek i niemowlęce doświadczenie w europejskich pucharach - zwykłego cwaniactwa. Bałem się niepotrzebnie. Poznaniacy sprawiali w Rotterdamie wrażenie odwalających rutynową robotę starych fachurów - z miejsca objęli pełną kontrolę nad boiskiem, przy pierwszej okazji strzelili gola, potem powstrzymywali się od frontalnego ataku, ubili podrygujący po juniorsku Feyenoord tak łatwo, jakby awans do wiosennych rund Pucharu UEFA nie był dla nich niczym nadzwyczajnym. Dojrzale zachowywali się zwłaszcza w samej końcówce, gdy umiejętnie odepchnęli grę od własnego pola karnego, a piłkę umiejętnie osłaniał - chyba świetnie się przy tym bawiąc - nawet kompletny żółtodziób Robert Lewandowski. (Czyżbyśmy wreszcie doczekali się w polskiej piłce ekspresowo dorastającego 20-latka, którego nie trzeba traktować jak dziecko?)Należne hołdy za wspaniałą jesień już poznaniakom składałem (najbardziej wystawnie tutaj), teraz zrekapituluję tylko hasłowo najważniejsze - jest Lech najlepszą polską bezwzględnie drużyną roku 2008, wliczając oczywiście reprezentację; szacunek wzbudza zdolnością pogodzenia międzynarodowej rywalizacji z ligową; to głównie jemu zawdzięczamy drugi najlepszy sezon polskich klubów w europejskich pucharach w minionej dekadzie. Osobny akapicik chcę tylko poświęcić trenerowi Franciszkowi Smudzie, który lubi powtarzać, że polscy piłkarze przegrywają w pucharach głównie wskutek swoich kompleksów.Odruchowo bym protestował, może nawet zaczepnie zwrócił uwagę, że gole w decydujących meczach Lecha - z Deportivo i Feyenoordem wypracowywali wyłącznie obcokrajowcy (Arboleda, Rengifo, Stilić, Djurdjević). Ale awanturował się nie będę, bo rzuciłem okiem na przeszłość i bilans Smudy w międzynarodowym rozgrywkach. Ten facet faktycznie nie ma powodów do jakichkolwiek kompleksów, a wśród współczesnych polskich trenerów - żadnej konkurencji. Słusznie sławiony za pamiętne triumfy nad Schalke i Parmą Henryk Kasperczak miewał także zawstydzające wpadki (Valerenga, Dinamo Tbilisi), Smuda w pucharach nie skompromitował się, co u jego polskich kolegów po fachu rzadkie, nigdy.Dosłownie - nigdy.Jeśli wyraźnie przegrywał, to z przedstawicielami najsilniejszych lig, od czasu do czasu wbijając trzy gole samej Barcelonie. A remisował bądź wygrywał mecze z całą kupą nie byle jakich firm - Broendby Kopenhaga, Borussią Dortmund, Steauą Bukareszt, Udinese, Parmą, Hajdukiem Split, Interem Mediolan, Deportivo La Coruna, Feyenoordem. To naprawdę ładna dziesiątka, można z niej przyrządzić niczego sobie miksturę na leczenie polskich kompleksów.No i grał Smuda w Lidze Mistrzów. Znajdziecie mi polskiego trenera czasów nowożytnych z okazalszą listą łupów? 