Musimy coś wygrać, bo nie pozostanie po tym wszystkim żaden ślad - kwituje kolejne zniewalające popisy Barcelony Josep Guardiola. Młodziutki trener musi się ostatnio skupiać na najprzyjemniejszej chyba w tym fachu robocie: pilnowaniu, by komplementy nie otumaniły piłkarzy aż do zapomnienia, że najcenniejsze trofea dadzą tylko krew, pot, łzy i autentyczny respekt dla przeciwnika. Zwłaszcza trofea, których dopaść chcą konkurenci formatu Realu Madryt, Chelsea, Manchesteru United etc. Dlatego słowa Guardioli doskonale rozumiem.Rozumiem, ale zawartej w nich tezy nie podzielam. Co się nie stanie w najbliższych tygodniach, nie zatrze śladów po tej niesamowitej drużynie z sezonu 2008/2009. Jest już za późno, Katalończycy zachwycają zbyt intensywnie i długo, byśmy ot tak, po byle porażce (w półfinale Ligi Mistrzów np.), wyrzucili z pamięci ich arcydzieła. Jaźń prawdziwego entuzjasty futbolu mieści jeszcze coś poza rejestrem zwycięzców, a Barcelona oddziałuje nawet - słowo honoru, wiem z autopsji - na nieszczęśników, którzy abstrakcyjnej urodzie kopaniny zazwyczaj nie ulegają. Krwi, potu, łez i respektu dla przeciwnika właściwie nie widać, widać tylko uwodzicielską lekkość, bajeczną wirtuozerię, beztroskią uciechę z hulania po cudzym polu karnym. W sobotę piłkarze Guardioli strzelili 87. gola w lidze hiszpańskiej (i 132. we wszystkich rozgrywkach!), co już dziś, na dwa miesiące przed końcem sezonu, czyni z nich rekordzistów Primera Division w XXI wieku. I sprawia, że nawet gdyby od jutra znienacka zaniemogli, z mozołem ciułali następne bramki i w ogóle zaczęli patałaszyć na potęgę, to zostaliby prawdopodobnie najskuteczniejszym zespołem bieżącej dekady we wszystkich czołowych europejskich rozgrywkach. Na szeroko ujętym szczycie wytropiłem ledwie jeden wyczyn okazalszy - PSV Eindhoven w sezonie 1999/2000 strzelało na holenderskich boiskach średnio 3,1 gola na mecz.Nie przypominam sobie natomiast grupki atakujących o osiągach okazalszych niż dorobek tercetu Leo Messi - Samuel Eto'o - Thierry Henry. Pichciła swego czasu Barca „fantastyczną czwórkę” (jak reklamowano wymienionych wraz z Ronaldinho), ale wyszedł zakalec. Teraz afektowanych propagandowych sloganów nie było (słyszeliśmy raczej utyskiwania, że Francuz się jako wybitny snajper skończył, oraz doniesienia o rychłym odejściu Kameruńczyka), a wyszła plująca bramkami mikstura, jakiej futbol naszych czasów dotąd nie poznał. Messi, Eto'o, Henry - każdy wywiera presję na rywalu do utraty tchu, każdy broni z nadzwyczajną u napastnika zadziornością, każdy uwielbia współpracować z partnerami, każdy młóci gola za golem. Każdy też utrzymuje się nieustającym ruchu - wyskakiwać nad obrońców i strzelać głowami raczej nie umieją, wolą dryblować, przechytrzać, uciekać. Ich zbiorczych statystyk (już 85 trafień w sezonie!) nie warto nawet porównywać z innymi ofensywnymi tercetami, można co najwyżej przeciwstawić im całe drużyny. I to najsilniejsze. Gdyby zsumować strzelecki dorobek z Ligi Mistrzów i lig krajowych, europejska czołówka wyglądałaby tak (nie wliczam Barcy, która ze 119 bramkami byłaby bezdyskusyjnym liderem):1) Bayern                           82 gole2) Liverpool 793) Real Madryt                    784) Messi-Eto'o-Henry 76 5) Atletico                          756) Arsenal 737) Chelsea                          70Juventus 709) Manchester U.                 6910) Inter 65Statystyki nie mają mocy rażenia absolutnej, przy miernym poziomie rywalizacji i przeciętniacy mogą pokonać historyczne bariery, sam widziałem niedawno pewien mecz przegrany przez San Marino 0:10. Powyższe liczby dotyczą jednak rozgrywek elitarnych, w których multibramkowe seanse powinny zdarzać się rzadko. Dlatego podejrzewam, że egzotyczne trio argentyńsko- kameruńsko-francuskie do historii dyscypliny przejdzie niezależnie od wyników Barcy. Choćby jako jedyne na długim dystansie czasowym, które skończyło sezon z ponad setką goli. Główkuję, kombinuję i wciąż nijak nie umiem wygrzebać z lat minionych innego ofensywnego tercetu, który spajałaby tak niezwykła chemia i tak swobodnie wieńczone strzałami parcie na pole karne przeciwnika. Nie miał go ani tamten galaktyczny Real Madryt, ani ów niezapomniany Arsenal „Niezwyciężonych” z sezonu 2003/2004, ani chyba żadna klubowa superpotęga początku naszego stulecia chcąca również wabić stylem gry.Łatwiej byłoby pewnie wynaleźć duet (pamiętacie manchesterską parę rówieśników Dwight Yorke - Andy Cole?), ale łatwiej nie znaczy - łatwo. Pomożecie? 