Sprawa zdaje się już przesądzona, o czym pisze nie tylko Sport.pl - przygasła megagwiazda wyniesie się wkrótce z Camp Nou i spróbuje rozbłysnąć na San Siro. W dodatku za promocyjną cenę, która w najgorszym razie nie sięgnie nawet 30 mln euro. (To kwestia kluczowa, zbiedniałych Włochów stać ostatnio tylko na okazyjne kupowanie największych. Teraz Milan planuje ściągnąć też Szewczenkę - rzecz jasna za kwotę znacznie niż 45 mln euro, wypłacone półtora roku temu przez Chelsea).Według popularnej gdzieniegdzie teorii brazylijskich piłkarzy powinien najmować każdy szanujący się klub z ambicjami (bez nich drużyna zawsze będzie jakoś niekompletna), ale powinien zarazem uważać, by import detaliczny nie rozrósł się do hurtowego. Wszystko przez ich mentalność, niechętnie akceptującą sportowy tryb życia okrojony głównie do wyrzeczeń. O ile bowiem pojedynczych osobników można do pewnego stopnia kontrolować (przypadki Adriano, Ronaldo, Romario czy właśnie Ronaldinho temu przeczą), o tyle w masie ich skłonność do zabawy sforsuje wszelkie ograniczenia. Gdyby reguła była bezwzględnie sprawdzalna, Milan fundowałby sobie całkiem liczną grupę bankietową. W końcu „Canarinhos” zebrał już ponad pół tuzina. Na szczęście dla rossonerich o prawdy absolutne w futbolu trudno, a teorię brazylijską podważa nie tylko przypadek stambulski - ten ze stadionu Fenerbahce.Dlatego mediolańczycy ryzykują tylko trochę. Jeśli Ronaldinho odessie sobie w MilanLabie trochę tłuszczu, zacznie rzadziej zakłócać sąsiadom ciszę nocną, wpadając zarazem częściej na treningi (w Barcelonie opuszczał co drugi), to może tchnąć w zwycięzcę ostatniej Ligi Mistrzów nowe życie. Na razie Milan jest uzależniony od duetu Kaka - Seedorf, który w ulubionym przez trenerskiego Ancelottiego systemie gry biega za plecami osamotnionego napastnika. Zmiana taktyki niemal zawsze zwiastuje klęskę. Kiedy w tym sezonie ktoś z tamtej dwójki leczył się lub był niedysponowany, drużyna zachowywała się jak po lobotomii.Ronaldinho zdaje się - teoretycznie, przy założeniu, że odzyskamy dla wielkiej piłki dawnego Ronaldinho - transferem doskonałym. I ze względu na promocyjną cenę, i dlatego, że powinien idealnie wkomponować się w koncepcję Ancelottiego, stanowiąc wsparcie tudzież atrakcyjną alternatywę dla pary Kaka - Seedorf.Niewykluczone, że za kilkanaście miesięcy szpic mediolańskiego ataku będzie w całości brazylijski. Przestrzeń przed Ronaldinho (28 lat) i Kaką (26) opanuje Pato (18 lat) - nieziemsko zdolny, lecz na razie zapominający niekiedy zabrać na boisko rozum, a egoizmem bijący samego Inzaghiego. I jeśli Kaka wytrwa w Milanie, Ronaldinho odżyje, a Pato dojrzeje, być może zobaczymy kanarkowe trio, jakiego Liga Mistrzów jeszcze nie widziała. 