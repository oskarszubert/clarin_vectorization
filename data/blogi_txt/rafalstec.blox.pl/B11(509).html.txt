Kolonializm wiecznie żywy - kogo nie zagadnę w Kapsztadzie o ulubioną drużynę piłkarską, wskazuje klub angielski. Dopiero przyparty dodatkowymi pytaniami bąknie coś o uczuciach względem lokalnych barw. Nie wiem, ile w tych pierwszych, spontanicznych reakcjach emocjonalnej szczerości, a ile podejrzenia, że w RPA uprawiają kopaninę odległą od prawdziwego futbolu, więc obcokrajowca zapewne interesują boiska z innych części świata. Widzę tylko, że transmisje i retransmisje z Premier League wylewają się z tutejszych telewizorów w ilościach oceanicznych, reszta piłki nożnej zdaje się niewiększa od kałuży. Na szczęście Ligę Mistrzów w Kapsztadzie serwują. Niezbyt orientuję się, co wyrabiają/wygadują przed dzisiejszym półfinałem w Barcelonie i Mediolanie, bo podawany tutaj kropelkowo internet zasysam incydentalnie, ale medialnie musi się dziać na całego, bo nieczęsto trafiają się dwumecze tak obfitujące w fabularnie pociągające starcia. Mamy pojedynek braci Milito - Diego spróbuje bramkę Barcelony zdobyć, Gabriel spróbuje ją ochronić. Mamy pojedynek dwóch najlepszych prawych - a może w ogóle bocznych? - obrońców świata, którzy ścigają się także w reprezentacji Brazylii (Dani Alves i Maicon). Mamy pojedynek bohaterów najgłośniejszej ostatnio transferowej wymiany - obaj byli zabójczo skutecznymi snajperami w poprzednich klubach, by po przeprowadzce przycichnąć i od ekspertów raptusów usłyszeć już, że ponieśli sportową klęskę (Zlatan Ibrahimovic, Samuel Eto'o). Mamy pojedynek maciupeńkich generałów boiska, którzy preferują fascynująco odmienne style organizowania ataków - Xavi to styl bujny, pełen podań drobiazgów, Sneijder to styl oszczędny, zbudowany na rzadkich ostrych pchnięciach. Mamy pojedynek wybitnych Argentyńczyków - kruchego, zniewalającego młodziutkiego wirtuoza, którego pożera wzrokiem cała ludzkość (Messi), z niezniszczalnym, sumiennym w swoich małych robótkach weteranem, który nie zauważa nikt (Zanetti). Mamy pojedynek Gerarda Pique ze wszystkimi - hiszpański stoper wciąż zachował szansę, by jako pierwszy piłkarz wygrać Ligę Mistrzów trzy razy z rzędu. Moglibyśmy małych historii tworzących wielką Historię przywołać jeszcze więcej, ale nad nimi wszystkimi toczy się pojedynek chyba najdonioślejszy - w końcu to Josep Guardiola i Jose Mourinho mają nad całą epiką zapanować. Obu zarzucano, że zwyciężali dzięki grupom fenomenalnych piłkarzy (Barcelony i Chelsea), których bez strachu o wynik można by wypuścić na murawę samopas. Obu zarzucano zarazem, że zbierają przesadne w stosunku do zasług pochwały dzięki łutowi szczęścia (Barca wsparta przez sędziego w ubiegłorocznym półfinale LM, Porto wsparte przez sędziego w pamiętnym meczu 1/8 finału LM z Manchesterem Utd). Ale przede wszystkim obaj rozpoczęli trenerskie kariery tak perfekcyjnie, że trzeba chorobliwej upierdliwości, by na serio im cokolwiek wypominać. Guardiola szaleje na krótkim dystansie - w kilkanaście miesięcy uzbierał imponującą gablotę trofeów, po triumfie w Champions League dotarł do półfinału, ma duże szanse na obronę tytułu w lidze hiszpańskiej, a jego ludzie w swoich najlepszych chwilach dają show, jakiego w futbolu nie daje nikt inny. Mourinho szaleje na średnim dystansie - przez niespełna dekadę Leirię popchnął do najwyższego w jej historii piątego miejsca w lidze portugalskiej; z Porto wziął krajowe zaszczyty, Puchar UEFA i sensacyjnie Puchar Europy; Chelsea przywrócił panowanie w Anglii po pół wieku; opierający się wszelkim - także wstrząsowym - terapiom Inter wyleczył z międzynarodowego kompleksu, który zdawał się nieuleczalny. Dlatego jak by mi współczesny sport nie wmawiał, że rację mają tylko zwycięzcy, po mojemu w tym półfinale obaj wodzowie z Camp Nou i San Siro mogą znacznie więcej wygrać niż przegrać. Niezależnie od rozstrzygnięcia jedno pozostanie bez zmian - Guardiola i Mourinho nadal pozostaną trenerami o karierach bez skazy. 