By z miejsca rozwiać potencjalne wątpliwości: piłkarze Legii grają marnie, zatem prawdopodobnie niemal każde słowo krytyki wymierzonej w Jana Urbana znajduje uzasadnienie w boiskowej rzeczywistości. Nie ma sensu bronić sprawy beznadziejnej i wmawiać, że nie jest aż tak źle, skoro jest fatalnie. Nie sposób uprawiać prourbanowej agitacji, jeśli wszyscy widzimy to samo: nasz pierwszy szkoleniowiec hiszpańskiego pochodzenia nie umiał przygotować Legii do rundy wiosennej.Komentarzowy ruch wyprzedzający ewentualne porywcze ruchy legijnych dygnitarzy uczynić jednak warto. Rozmyślać o przyszłości będą oni przecież w zgiełku prasowej krytyki totalnej, a nieśmiertelna tradycja polskiej ligi nakazuje trenerów usuwać tym prędzej, im cudowniejszego dzieła po nich oczekiwano.Tymczasem Legia pada właśnie ofiarą własnej - czyli obranej, mam nadzieję, świadomie - strategii, wspartej na trzech fundamentach. Pierwszy: na transferowym rynku zachowujemy się wstrzemięźliwie i oszczędnie, nie skupujemy - jak Wisła Kraków - hurtowo lokalnych gwiazd, niechętnie wydajemy nawet miliony euro zyskane na wyeksportowaniu za granicę Janczyków czy Grosickich. Drugi: stawiamy na melanż obcokrajowców z rodzimymi młodymi talenciakami, więc inwestujemy raczej w jutro niż dziś. Trzeci: decydujemy się na eksperyment niemal bezprecedensowy, powierzając posadę trenera drużyny zobowiązanej do stałego wygrywania kompletnemu debiutantowi, który owszem, szkolił rezerwy Osasuny Pampeluna, ale pod presją wyniku nie pracował nigdy.Całość sprawia, że szefostwo Legii powinno na dobrą sprawę czas kryzysu przecierpieć ze spokojem, akceptując go jako nieuchronną konsekwencję własnych wyborów. Mistrzostwo kraju nawet w Polsce niełatwo zdobyć za półdarmo, a drużyna zdecydowanie najmłodsza w ligowej czołówce (pośród kluczowych postaci podstawowej jedenastki tylko Edson jest trzydziestolatkiem) obiecuje pomyślność wtedy, gdy przy Łazienkowskiej stanie wreszcie okazały stadion i ITI ruszy ze śmielszymi inwestycjami w ludzi. Urban natomiast był wręcz skazany na błędy, które nawiasem mówiąc na początku kariery bywają dla trenera bezcenne, bo pozwalają mu się rozwijać i nie popaść w narcystyczną bezkrytyczność wobec własnych metod.Gołym okiem widać, że warszawski szkoleniowiec - wraz z przybocznymi - chybił nade wszystko z przygotowaniem atletycznym. Piłkarze Legii grają chwilami futbol chodzony, nacierają w tempie spacerowym, wyglądają, jakby ktoś im obwiesił łydki workami z piaskiem. A jeśli brakuje sił, trudno oceniać cokolwiek innego. Uniewinnić Urbana się nie da, ale też porażka w Sosnowcu - z bądź co bądź ligowym autsajderem - nie mówi pełnej prawdy o Legii, która poległa mimo kanonady na bramkę Zagłębia i miażdżącej przewagi, płacąc w końcówce za próbę frontalnego ataku. Gospodarzom udał się niezwykle rzadki wyczyn, bo strzelili tyle goli, ile razy zagrozili bramce przeciwnika. Czego w normalnych okolicznościach nie wolno rozpatrywać jako okoliczności łagodzących, bowiem potężne futbolowe firmy - taką jest w Polsce Legia - rozlicza się z wyników. Normalne okoliczności w potężnej futbolowej firmie wykluczają jednak transferowe skąpstwo i oddawanie drużyny pod opiekę żółtodzioba.Irytowało mnie wieloletnie żonglowanie trenerami w Wiśle Kraków, irytowałoby mnie w drugim ligowym potentacie. Popędliwość prezesów uważam za zjawisko szkodliwe, zniechęcające szkoleniowców do ryzyka, a w Urbana wciąż wierzę z jednego banalnego powodu - wyuczył się i dostał posadę w kraju, który wypuszcza świetnych fachowców taśmowo, a przyjechał do kraju, który nie wypracował własnego pomysłu na produkowanie świetnych fachowców w egzemplarzach choćby pojedynczych. Edukacja odebrana w Hiszpanii powodzenia mu nie gwarantuje, ale zachęca, by ciut cierpliwej wyrozumiałości jednak wykazać.Dlatego mam nadzieję, że będziemy mieli szansę ocenić legijne dokonania ściągnietego z Pampeluny nowicjusza także w połowie następnego sezonu. I że nasza liga zrozumie wreszcie prostą zależność: trenerów notorycznie zwalnia tylko mierny prezes, który notorycznie myli się, podejmując decyzję, by ich zatrudnić. 