Przypominam, w co gramy. O 20.45 ruszają największe futbolowe derby, a ja bloguję w tej sprawie od wczorajszego wieczoru. Tutaj pierwszy sążnisty odcinek wokółmediolańskich wynurzeń. 15.19. Zabłąkanym niezorientowanym przypominam najważniejszy - dla Milanu wstrząsający - news dnia. Nesta nie zagra. Wczoraj dawałem Interowi 51 proc. szans na zwycięstwo, teraz daję 60 proc. Mediolan poczułby, co dla rossonerich znaczy uraz Nesty, gdyby zawaliło się TO. 15.25. Ależ słodko ta zemsta musiała smakować! Czytam opowieść Ranieriego po Juve - Roma (1:2): „Pozdrawiałem każdego piłkarza Juve, na którego się natknąłem. Działacze? Nie, ich nie pozdrawiałem”. 16.01. Mediaset porównał obu trenerów (na pierwszym miejscu Mourinho, na drugim Leonardo, wybaczcie pospieszne, niezgrabne tłumaczenie): zarządzanie drużyną 8-9, szatnia 8-8, doświadczenie 10-7, styl gry 7-9, osobowość 9-9, zmiany w trakcie gry 8-9, kierowanie piłkarzami z ławki 8-9, szczęście 10-9, gra drużyny bez piłki 7-8, odwaga 7-8, wyciskanie maksimum możliwości z piłkarzy 9-8. W sumie 93-92 dla Leonardo, co o tyle zrozumiałe, że koncern należy do Berlusconiego:-) 16.09. Ja sprawę trenerów widzę inaczej:-) Jeśli wygra Inter, to Mourinho będzie wyrozumiały wobec świata przed mikrofonami (czyli przynudzi), a Leonardo nadstawi drugi policzek. Jeśli wygra Milan, to Mourinho udowodni, że wygrał Inter, a Leonardo w swej miłości do całej ludzkości i tak go pocałuje. 16.55. Sorry, że niezbyt intensywnie nadaję, ale w redakcji nadciągają godziny szczytu na drodze do poniedziałkowej „Gazety Sport.pl”. Rzucam okiem na kolejkę Serie A i widzę, że silną na presję na Milan wywiera już nie tylko Roma, ale również Napoli, no i rozpędza się Palermo. Jeśli derby wygrają rossoneri, spragnieni emocji Włosi rozwrzeszczą się o nowym początku w wyścigu po scudetto. Jeśli wygra Inter, Milan okaże się mieć znacznie mniej bezpieczną sytuację, niż się otumanionym wywijasami Ronaldinho i wolejową ekwilibrystyką Borriello kibicom wydawało. 17.41. Najokazalsze serie związane z Interem. 1) 154 meczów u siebie Mourinho bez porażki - jedyną w karierze poniósł w lutym 2002 roku jako trener Porto; 2) niesamowita passa ligowych występów w podstawowym składzie Zanettiego, który nie opuścił drużyny od października 2006 roku; 3) aż siedem razy tracił w tym sezonie Inter gola jako pierwszy, a mimo to umiał się obronić przed porażką (mecze z Cagliari, Rubinem Kazań, Dynamem u siebie i w Kijowie, Romą, Sieną, Bari). Myślałem nad równie wspaniałymi seriami związanymi z Milanem. Bez skutku. 17.49. Zapomniałem o najprzyjemniejszej dla Interu liczbie w trwającym sezonie. W jesiennych derbach mistrz zwyciężył 4:0, boleśniej dla Milanu skończyło się ostatnio w... 1910 roku. 18.25. Marco „van Basten” Borriello miał tydzień temu w ogóle nie grać, bo wykręcało go od bólu kolana, a potem załadował Sienie oszałamiającego woleja (mimo że „nie widział frunącej piłki, tylko ją słyszał”). Kilka dni temu ujawnił swój sekret: „poświęcałem 7 godzin dziennie na fizjoterapię”. W mordę, ja po ubiegłorocznym złamaniu dusiłem 3 godziny na dobę, a i tak niewiele zabrakło, żebym się od znużenia zmienił w posąg Buddy. 19.12. Chyba się wyjaśnia, dlaczego Milan straszy niekiedy rozległą jak lotnisko dziurą między obroną i atakiem. Trener Mauro Tassotti ujawnił podział obowiązków - on zajmuje się na treningach defensywą, a Leonardo ofensywą. I generalnie jest cierpliwym nauczycielem Brazylijczyka, który wcale nie chciał przejmować drużyny i zdaje sobie sprawę, że jego asystenci znają się na tej robocie lepiej niż on. 20.11. Przepraszam za przerwę, nie ja zawiodłem, blox nie przyjmował wpisów. Są składy. Inter: Julio Cesar; Maicon, Lucio, Samuel, Santon; Zanetti, Cambiasso, Muntari; Sneijder; Pandev, Milito. Milan: Dida; Abate, Favalli, Thiago Silva, Antonini; Gattuso, Pirlo, Ambrosini; Beckham, Borriello, Ronaldinho. 20.14. Zaskoczył tylko Mourinho, który nie lubi tego, że każdy włoski dziennikarz ma układ z dobrze poinformowanym klubowym źródłem i gazety nadzwyczaj trafnie typują skład. Dlatego pewnych rzeczy Portugalczyk nie mówi na wszelki wypadek nawet swojemu psu. Jak zaskoczył? Wystawił Santona, postępując wbrew italiańskiej regule - trzymaj młodych z dala od wielkich wyzwań tak długo, jak to możliwe. (Wiecie, to kraj 30-letnich maminsynków utrzymywanych przez rodziców). 20.46. Grają po raz 272., wszyscy wiemy, że zagrają następne 272. razy, a mimo to wciąż jest fascynująco. Inter z Milanem ruszyli. W minionych 16 latach tylko dwukrotnie ośmielili się potraktować nas bezbramkową posuchą:-) Dlaczego cholerny blox co rusz wysiada!? Czarno widzę to blogowanie... 20.57. Najpierw Inter trafił w słupek (Sneijder), potem Inter trafił w Didę (znów Sneijder), aż wreszcie pomógł mu młodzian z Milanu Ignazio Abate - podał do Milito, czyli zaproponował wynik 1:0 dla rywali. Dostał 1:0, początek do czerwono-czarnego bólu przewidywalny. 21.10. Na razie Inter szybki, stalowy i w ogóle udaje Terminatora, Milan wolny, aksamitny i woli bawić się w Teletubisie. Jednostronnie. 21.15. Mózg Terminatora odłączony. Sneijder ironicznie oklaskiwał sędziego, obrażalski sędzia nie poznał się na jego poczuciu humoru i wyprosił go z boiska. Przełom? 21.35. Do przerwy 1:0. Inter jak nasi piłkarze ręczni, przewagi liczebnej przeciwnika umieją zwyczajnie nie zauważyć. (Choć automat w bebechach Zanettiego po stracie Sneijdera natychmiast przełączył Zanettiego na wyższy bieg). Wieczór trochę upokorzający dla ludzi Milanu - jest ich więcej, a nie trafili ani razu w bramkę wroga. 21.54. Milan był do przerwy statyczny, Leonardo postanowił go rozpędzić wypuszczeniem Seedorfa. Pewnie liczy, że szybciej będzie krążyła piłka, bo sam Seedorf drepcze chyba najwolniej w drużynie. A Inter schował się w szatni i nie wychodzi - stary numer Mourinho, który w porównaniu do swoich peror tornad pewnie nawet ''Yes, we can'' uważa za komunikat przymulający i zawiły. 22.11. Gdyby futbol premiował ostrzał dośrodkowaniami, Milan już by miał wyrównanie. Oblężenie trwa, styl rossonerich sugeruje, że wszyscy pracują dla komfortu Pana Efektowny Wolej, czyli Borriello. To się może powieść. 22.17. Pandev uderza w wolnego, którego nie powinno być, Dida zmierza do piłki energicznymi ruchami hipopotama, czyli 2:0 dla Interu. Gdyby tyle przegrywał Inter, wierzyłbym, że zdoła wyrównać, bo jego piłkarze przejęli charakter Mourinho. W Milan nie wierzę. 22.28. Ten wieczór oddaje przebieg ostatnich pięciu sezonów, w których Inter uzbierał 391, a Milan 297 ligowych punktów. Dwa światy. 22.45. Czerwona kartka dla Lucio i rzut karny. Strzela Ronaldinho, broni Julio Cesar. Cudowny wieczór Interu. 2:0. Ambrosini mówił, że w razie sukcesu trzeba będzie mężnie spojrzeć prawdzie w oczy i przyznać, że Milan celuje w tytuł. Teraz raczej trzeba się odwrócić i spojrzeć na pościg Romy, Napoli, Palermo. Inter lewituje w innej, wyższej lidze. I już wyczekuje upragnionej Champions League. Bój się, Chelsea. Śpij spokojnie, Manchesterze. Ja zaraz wracam, tylko spiszę szybko relację do GW. 23.19. Słucham Włochów, raczej są zgodni, że gdyby jedenastu grało na jedenastu, skończyłoby się jak jesienią. Jupitery rozbłysnęłyby na czarno-niebiesko. 23.22. Słucham Mourinho. "Już w pierwszej minucie czuło się, że wygraliśmy". I tyrada o tym, że inni za te same przestępstwa nie są karani czerwienią. 23.31. Rozjuszony Mourinho o sędziowaniu: "Wstyd, nie jestem w stanie być teraz szczęśliwy. Arbiter obrażalski, Totti ubliża mocniej, ale nie ogląda czerwonych kartek. Jestem zatroskany, wygląda, jakbyśmy dzisiaj mieli nie wygrać". Dziennikarze przekonują, że spisków wymierzonych w Inter nie ma. Bez skutku. 23.56. Gdybym miał wskazać najbardziej symptomatyczny obrazek, to wskazałbym owe nieszczęsne brawa Sneijdera dla sędziego. Mourinho też oklaskiwał arbitra w szlagierze z Juve, też wyleciał. Symboliczne - charakter trenera przeniósł się na drużynę, podwładni patrzą w niego jak w szamana. Chichotacie na forum z tradycyjnego odrętwienia Interu w Lidze Mistrzów, ale wyrób portugalskiego zuchwalca to naprawdę nowa jakość, poczekajcie z werdyktem. 00.05. Cooo, Berlusconi świętuje? Nie, to Materazzi z gumową maską na twarzy:-) 00.28. Odpowiadam na pytanie, jak widzę Milan w LM. Otóż widzę Milan chudziutki w kadrze, niełatwo mi uwierzyć, że jego bez ustanku eksploatowane najważniejsze postaci wytrzymają na dłuższym dystansie, zwłaszcza, że niemal wszyscy przeszli na niewłaściwą stronę trzydziestki. Naturalną nieufność budzi drużyna, której pierwszym rezerwowym stoperem jest Favalli, zastanawiam się, czy jej dobre wyniki w Serie A nie wynikają poniekąd z niskiej intensywności gry w tej lidze. Milan musi mieć idealny moment, by wygrać na europejskim szczycie. A Manchester? Wrócili van der Sar i Ferdinand, zaraz wróci Vidić, ich bramkę znów osłoni potężne pole siłowe. Ta banda nawet grając nieszczególnie, jest w stanie srogo obić rossonerich. Choć wiemy, że w LM rozstrzygają pojedyncze wieczory, a w te wieczory może zdarzyć się wiele niesamowitych historii... 00.52. Mourinho jeszcze raz: "Zwyciężylibyśmy nawet w siedmiu, jedynym sposobem, by nas pokonać, było - zostawić nas tylko sześciu". Oj, uważaj, Jose, bo w Lidze Mistrzów Sneijder wyleci trzy klaśnięcia wcześniej. 01.03. Z głupia frant sprawdziłem, kiedy poprzednio Inter nie stracił gola w obu ligowych derbach. W sezonie 83/84. Ale wtedy Milan skończył lepiej - było 0:2 i 0:0. Ciekawe, czy są jeszcze delikwenci wystarczająco szurnięci, by mnie o tej porze czytać:-) 01.08. A czy kiedykolwiek dwumecz wypadł dla Interu piękniej? Wypadł. 100 lat temu było 5:0 i 5:1. Przekażcie Mourinho, żeby ostudzić chłopa trochę, żeby po przebudzeniu nie zastanawiał się, gdzie zgubił aureolę. 01.32. Po pierwsze, uroczyście przepraszam za nagłe zniknięcie ostatniej nocy, ale zostałem w pewnym momencie przygwożdżony przez czynniki wyższe i nie miałem szansy się uwolnić:-) Po drugie, po raz ostatni zacytuję Mourinho, ten typ umie dawać show: "W przerwie poszedłem do sędziego po wyjaśnienia. Spytał, czy bym się nie zezłościł, gdyby moi piłkarze ironicznie by mnie oklaskiwali. Odpowiedziałem, że nie". Kłamczuch. Poszedłby tajfun, który by zmiótł. Jego albo wszystkich klaszczących. 01.46. Tutaj Materazzi z gębą Berlusconiego:-) 01.53. Zapomniałem - moim man of the match Javier Buldożer Zanetti. Możecie wypominać - to mój harujący wyrzut sumienia - że przez blisko 12 lat pracy w GW nie napisałem o nim czołobitnego felietonu! Błagam, nie demaskujcie mnie i nie rozpowiadajcie, ja to kiedyś z przytupem nadrobię. 02.25. W czwartek Inter bije się z Juve w Pucharze Włoch. Ci ostatni nie znaleźli nowego trenera, więc Ferrara chwilowo ocaleje. Jutro w Italii wybuchnie awantura, bo Mourinho rzucił ciężkie oskarżenia. To miał być dłuższy wpis, ale blox krzyczy, że nie wystarcza w notce miejsca. Spiszę rzecz osobno albo na forum zaraz zejdę:-) Dobrej nocy. 