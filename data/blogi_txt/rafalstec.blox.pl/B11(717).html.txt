El Diego zstąpił (prawie) na ławkę trenera reprezentacji Argentyny. A ludzie, którzy go do zstąpienia zaprosili, wykonali ruch karkołomnie niekonwencjonalny i ryzykancki. Powiedziałbym nawet, że z ducha awanturniczy.To pierwszy bóg obejmujący piłkarską drużynę narodową. I zarazem pierwszy na selekcjonerskim stołku były ćpun, który lata poprzedzające nominację poświęcił na zatargi z prawem, zbijanie monstrualnej nadwagi, wizyty w klinice psychiatrycznej oraz zaprzyjaźnianie się z oszołomami o subtelności Ahmadineżada czy Chaveza.Każdy człowiek zasługuje na drugą szansę, bóg zasługuje na szans nieskończenie wiele. Zwłaszcza jeśli dostaje je od samego siebie. Moja prywatna teoria brzmi: szefowie argentyńskiej federacji mianują Maradonę nie dlatego, że Maradona zechciał, a bogu się nie odmawia. Oni tylko pozornie dokonali wyboru samodzielnie. W istocie Maradona wyznaczył sam siebie, zsyłając na wiernych oświecającą łaskę, która pozwoliła im podjąć jedynie słuszną decyzję.O trenerskich talentach piłkarza wszech czasów wiemy niewiele, obie jego wprawki sprzed kilkunastu lat - na ławkach Racingu i Textiles Mandiyu - wypadły bladziutko i trwały króciutko. Tym bardziej nie wiemy, kiedy rodacy zaczną bluźnić a kiedy ruszą, by Maradonę ukrzyżować. Pewne tylko, że zwłaszcza wśród młodych reprezentantów Argentyny będzie miał nowy selekcjoner autorytet i posłuch.O jego bożych atrybutach i ludzkich cnotach już pisałem tutaj (polecam, mogliście nie czytać, publikowane było w akurat dziale kulturalnym „Gazety”). Dziś, poruszony początkiem nowej, niebiańskiej ery reprezentacji Albicelestes, nie potrafię sobie odmówić autocytatu z tamtego artykułu, w którym dałem ulubiony passus z autobiografii El Diego:Wizytę u Papieża wspomina [Maradona] jako wielkie rozczarowanie, bo podarowany mu różaniec, który Jan Paweł II nazwał wyjątkowym, niczym nie różnił się od podarowanych jego matce i żonie: „Zbliżyłem się więc do niego i zapytałem: - Przepraszam, Wasza Świątobliwość, jaka jest różnica między moim i mojej matki? Nie odpowiedział... Tylko spojrzał, poklepał mnie, uśmiechnął się i poszliśmy dalej. Kompletny brak szacunku, poklepał mnie i uśmiechnął się, nic więcej! Diego, daj se spokój i spadaj już, bo inni ludzie na mnie czekają - to mi powiedział tym klepaniem po plecach. Czy zrozumiałe jest, dlaczego się na niego wkurzyłem?”.Ale za bardzo się z Argentyńczyków nie śmiejcie. Oni mają selekcjonera Maradonę, my zaraz możemy dostać prezesa PZPN Grzegorza Latę. 