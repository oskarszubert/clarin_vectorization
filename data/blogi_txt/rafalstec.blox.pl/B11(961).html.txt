Blogowanie dlatego między innymi sprawia cholerną frajdę, że pozwala bazgraninę rozpocząć od wyjaśnień, na które w gazecie nie ma miejsca, a czytelnicy albo ich łakną, albo na nie zwyczajnie zasługują. Mnie np. pytali wielokrotnie - w mejlach - dlaczego tuż po futbolowym superhicie pochylam się często nad przegranymi zamiast wyśpiewać serenadę pod balkonem zwycięzców. Dotąd odpowiadałem pojedynczo, teraz mam szansę dać głos wszem i wobec, do wszystkich czytelników naraz.Otóż znęcam się nad pobitymi z jednego powodu: to ostatnia okazja, oni właśnie odchodzą, ich już w nie ma, kibicom pozostaje swoje odcierpieć, nie zgorzknieć doszczętnie od zgryzoty i rozmarzyć się o następnym, pełnym triumfów sezonie. A wygranymi zająć się można przed lub po kolejnym meczu.O Arsenalu, choć po triumfie sprzed kilku godzin nad Milanem zasłużył na hołd, jeszcze będę śpiewał. Ostatniego wieczoru był lepszy bez cienia wątpliwości, zdumiewając zwłaszcza odwagą w rewanżu - bezkompromisowo nacierał, choć wystarczy wspomnieć ubiegłoroczne 3:0 mediolańczyków nad Manchesterem United, by wiedzieć, że na San Siro niełatwo piłkarzom gości wziąć głębszy oddech. Dwumecz wykreował też dwie londyńskie megagwiazdy. Fabregas oraz Adebayor strzelili po golu i trafili po razie w poprzeczkę, ten pierwszy wygrał pojedynek z Pirlo, ten drugi rozbijał się po defensywnych rejonach rywali, jakby chciał samotnie zadręczyć całą formację obronną najmocniejszej drużyny Ligi Mistrzów ostatnich lat. Tak, wiem, obaj zachwycają na angielskich boiskach od miesięcy. Ale nie mam wątpliwości, że prawdziwe wyświęcenie kandydatów na piłkarskich półbogów możliwe jest dopiero w Champions League.Specyfika rozgrywek sprawia jednak, że wyeliminowanie obrońców trofeum - choć podniebnie przyjemne - o niczym nie przesądza. Jeden nieudany wieczór wystarczy, by Arsenal zanotował jak na swoje aspiracje występ średni, bo zakończony na ćwierćfinale. W lidze angielskiej też zdarzyć się może wszystko, łącznie z utratą pozycji wicelidera.Natomiast los Milanu w sezonie 2007/2008 przesądzony już został. Ekstremalna strategia rossonerich, polegająca na specjalnym traktowaniu międzynarodowych rozgrywek przy jednoczesnym zaniedbaniu rozgrywek krajowych, ekscytowała, ale i groziła katastrofą. I katastrofa nastąpiła. Na mistrzostwo Włoch szans nie ma, drużynie najlepszego piłkarza świata i całego tłumu aktualnych mistrzów świata pozostaje bić się o czwarte miejsce w Serie A, by w następnej edycji LM w ogóle wystartować. Grupie notorycznych zwycięzców, których mobilizują jedynie wielkie wyzwania, pozostały do zrobienia drobne kroczki, cała seria małych ligowych meczów prowadzących co najwyżej do celu minimum. Minimum, dodajmy, rozpaczliwie zawstydzającego. Czy zdemoralizowanych sukcesami mediolańczyków w ogóle stać na takie ścibolenie?Milan przegrał m.in. dlatego, że okazał się niezdolny do podjęcia ryzyka, które dało sukces Arsenalowi. Strategię wybrał ekstremalną, ale taktykę - minimalistyczną. Co symbolicznie oddał wieczór w wykonaniu Gennaro Gattuso. Największy wojownik z San Siro nie popełnił ani jednego faulu, co zdarza mu się niebywale rzadko (bał się żółtej kartki, która wykluczałaby go z pierwszego meczu ćwierćfinałowego?). Jego vis-a-vis, defensywny pomocnik londyńczyków Matthieu Flamini, przekraczał przepisy aż ośmiokrotnie. Robił to jednak po cichu i został cichym bohaterem spektaklu, o czym z detalami mógłby opowiedzieć niejaki Kaka, który przez przeszło 180 minut walki z londyńczykami nie oddał ani jednego (!) celnego strzału.Europejska prasa pewnie będzie jednomyślna: era mediolańskiego domu starców dobiegła końca, zamiast powolnego konania obejrzeliśmy szybką śmierć z rąk młodocianych Arsenalu. Ale niewykluczone, że 40-letni Paolo Maldini, znów najlepszy w swojej drużynie, dojdzie do innego wniosku: może warto posłuchać Silvio Berlusconiego i przedłużyć karierę o jeszcze jeden sezon. Oczywiście już ostatni. Jak zwykle. 