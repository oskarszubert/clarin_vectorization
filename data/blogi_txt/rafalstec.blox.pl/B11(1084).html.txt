Dałbym się przekonać, że urządzanie konkursu na selekcjonera reprezentacji polskich siatkarzy - który wypalił cztery lata temu - to tym razem kiepski pomysł, więc trzeba szukać trenera „klasycznie”. Dałbym się też przekonać, że to wciąż koncepcja dobra. Dałbym się wreszcie przekonać do modyfikacji pomysłu i szukania drogi pośredniej - gdyby np. PZPS publicznie ogłosił, że czeka na oferty, a zarazem zapyta kilku najznakomitszych w świecie fachowców, czy nie zechcieliby przysłać swoich propozycji. I listę ich nazwisk - naprawdę największych nazwisk - również upublicznił.Każdy sposób dobry. Byle osiągnąć cel najwyższy - oddać reprezentację Polski w ręce możliwie najlepszego trenera.Ale reguły muszą być jasne.PZPS przyjął tylko jedną regułę - brak jakichkolwiek reguł. Kręcimy, mydlimy oczy, oszukujemy. Hugh McCutcheon powiedział w „Super Expresie”, że do konkursu w ogóle się nie zgłosił, więc nie spełnił jego warunków - wysłał tylko ogólny sygnał o zainteresowaniu, wciąż negocjuje z federacją amerykańską. To on czeka na konkretną propozycję, co można zresztą zrozumieć, zważywszy na jego dorobek. Mimo to związek podał nazwisko Nowozelandczyka na liście kandydatów, którzy do konkursu przystąpili.Jak mają się czuć dzisiaj ci konkurenci McCutcheona? Ci, którzy - jak mówił mi sam Artur Popko - napocili się nad ofertami przypominającymi wręcz prace doktorskie? Którzy sądzili, że wszystkich konkursowiczów obowiązują te same zasady?PZPS robi ich w balona. Z twarzą już z tego bałaganu nie wyjdzie. Czy jego szefowie - szef figurant (Przedpełski) i szef realny (Popko) - będą dalej bajdurzyć o konkursie, czy po prostu go przerwą. Ten drugi wariant byłby nieelegancki i podważający wiarygodność związku, ale pewnie uczciwszy. PZPS negocjowałby z tymi, których naprawdę chce, i wreszcie przestał kłamać. 