Każdy niemiecki fan wie, że Arjen Robben to primabalerina. Piłkarz, który nie przepuści żadnej okazji, by wypchnąć się na pierwszy plan, błysnąć, przyćmić wszystkich wokół. Mecz służy jego show, a nie dotarciu do wspólnego celu. Kiedy jednak zapytacie Holendra - ja pytałem, i to niejednego - kogo w reprezentacji uważa za najbardziej niesfornego, egoistycznego solistę, wcale nie wymieni Robbena. W ogóle nikogo nie wymieni bez głębszego namysłu. Za duża konkurencja. Gdyby założyć, że piłkarze są istotami pozbawionymi emocji, opisywalnymi tylko poprzez sumę ich umiejętności, falstartu Pomarańczowych na Euro 2012 byśmy nie pojęli. Wesley Sneijder, w Interze Mediolan od miesięcy toczący walkę z samym sobą, wreszcie odżył, kopał precyzyjnie i z wizją, po dwóch meczach zasłużył, by mieć więcej niż jedną asystę. Drużyna z rozgrywającym w takiej formie, który podaje piłkę snajperom formatu króla strzelców ligi angielskiej Robina van Persiego oraz króla strzelców ligi niemieckiej Klaasa-Jana Huntelaara, po prostu musi zdobywać bramkę w każdym meczu i stale powodować, że pole karne przeciwnika staje w ogniu. Zwłaszcza teraz, na turnieju szczęśliwym nawet dla napastników z niższej półki - Heldera Postigi czy Nicklasa Bendtnera. A jednak Holandia w pierwszym meczu strzelała wyłącznie na wiwat. A w drugim meczu chyba jednak nie zdołała spowodować, by Niemcy poczuli się zagrożeni. (Tutaj moja korespondencja z Charkowa) Nie wyjaśnimy wszystkiego wycieńczeniem sezonem klubowym, skoro Mario Gomez, zapracowany po finał Ligi Mistrzów, wyrósł na głównego kandydata do tytułu króla strzelców. Nie wyjaśnimy niczego błędną taktyką - czynienie z niej bożka nowoczesnego futbolu staje się coraz modniejsze - skoro Holendrzy na wrogie pola karne wtargnąć zdołali niejednokrotnie. Ja dziś znów odnosiłem wrażenie, że zgodnie z nieśmiertelnym stereotypem Holendrzy nie mogą wygrać, bo za bardzo są na siebie poirytowani. Bo zwyczajnie nie lubią ze sobą grać. Bo granie ze sobą traktują jako zło koniecznie. Bo jeśli grają ze sobą, to dlatego, że pomimo ich obsesyjnych starań nikt nie planuje przeobrazić futbolu w sport indywidualny. Wiem, w RPA zdołali dokopać się do finału, choć i wtedy się nie kochali. I co z tego? Wyjątek, nie zwiastun nowych czasów, w których futbol nie będzie premiował właściwej chemii w szatni. Powstało już mnóstwo tomów (ze sławnym „Brilliant Orange: Neurotic Genius of Dutch Football”) opisujących holenderską mentalność, która uniemożliwia zjawiskowo utalentowanym graczom uznać autorytet szefa, podporządkować się, wytrwać w dyscyplinie, skoncentrować na wspólnym celu. Nikt nie napisał tylko poradnika, który podpowiedziałby selekcjonerom „Oranje”, czym naszprycować podwładnych, by nie trwonili psychicznej energii na bezsensowne awantury i udowadnianie kolegom, że są lepsi. Dlatego wciąż oglądamy tę samą opowieść. Dzisiaj i w mowie ciała, i w mimice widziałem, że popełniający błąd Holender innego Holendra przede wszystkim rozdrażnia, na wzajemne szczere pocieszanie się nie ma tutaj co liczyć. Kibice też całą energię ładują w wystrojenie się (z imponującym skutkiem, to zawsze najbarwniejsza grupa), by w trakcie meczu, gdy reprezentacja potrzebuje wsparcia, popadać w odrętwienie. W Charkowie miałem deja vu - po drugim golu Mario Gomeza na trybunach tradycyjnie zapadła martwa cisza. Zbyt zgniła ta pomarańcza, by mogła smakować.﻿ 