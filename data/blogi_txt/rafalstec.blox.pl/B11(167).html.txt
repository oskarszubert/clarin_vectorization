Tomaszowi Kuszczakowi serdecznie gratuluję. Mój podziw dla niego bierze się stąd, że wytrzymał z zaciśniętymi ustami aż do meczu z Austrią. Mógł całą prawdę o sadystycznych skłonnościach trenerów reprezentacji Polski ujawnić jeszcze przed inauguracją z Niemcami, ale widocznie nie chciał podtruwać atmosfery w drużynie. Podziwiam też Artura Boruca, że treningowe tortury przetrwał bez kontuzji, choć on w klubie rozegrał w tym sezonie 45 meczów, a Kuszczak ledwie 16 (mógłbym dołożyć jeszcze statystyki reprezentacyjne, ale mi się nie chce, za bardzo wnerwiony jestem).Bardzo żałuję, że Beenhakker postanowił wziąć na Euro 2008 bramkarza Manchesteru. Niby już go w drużynie nie ma, ale na wielkich turniejach decydują niuanse, potrzeba zwartej, zjednoczonej we wspólnym celu grupy, więc wywoływanie przez niego skandalu tuż przed bojem o wszystko na wynik wpłynąć może. Kuszczak, niestety, potwierdził, że przedłożeniem interesu drużyny nad własny ma problemy. (Oby w Manchesterze nie próbował publicznie recenzować pracy asystentów Fergusona, bo zaliczy taką suszarkę, że przez cały sezon nie przełknie śliny).Wiem, teraz łatwo wyrzucać Beenhakkerowi pomyłkę, zresztą sam bardziej lubię styl Kuszczaka niż styl Boruca i jako selekcjoner nie chciałbym tracić żadnego z nich. To selekcjoner ponosi jednak odpowiedzialność, a w tym wypadku popełnił moim zdaniem błąd poważny, choć kiedy publikowaliśmy tamten słynny artykuł, zdawało się, że go uniknie.Nie przeszkadza mi brak w kadrze Brożka czy Zieńczuka, wołanie o Sikorę pobrzmiewało mi ciężkim dowcipasem, nie zgadzam się też z tezą, że błędem Leo było ufanie Żurawskiemu. Na deficyt napastników cierpimy od lat (co przejawia się m. in. właśnie płakaniem po Sikorze), tymczasem ekswiślak ma wszystkie umiejętności - bo już nie mentalność - potrzebne klasowemu snajperowi. No i nie mógł selekcjoner co pięć minut wzniecać personalnej rewolucji w kadrze.Ale Kuszczak? Jego zostawić mógł (poza nim miał jeszcze dwóch doskonałych bramkarzy), choć byłaby to decyzja niełatwa i zapalczywie krytykowana. Trudno, taki trenerski los. Pamiętacie jak Aime Jacquet nie wziął do reprezentacji genialnego Cantony (wcześniej zrobił go kapitanem!) i tylko trochę mniej świetnego Ginoli?Naród chciał go zgilotynować, a potem Francja zdobyła mistrzostwo świata. 