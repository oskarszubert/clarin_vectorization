Kiedy zmarł Zdzisław Ambroziak, zapadła cisza. Głos Ambroży miał przepotężny i słabo nad nim panował. Im dyskretniej szeptał, tym bardziej go było słychać po drugiej stronie ulicy. Brakuje mi tamtego bólu ucha po godzinach spędzonych wspólnie w samochodzie; brakuje mi jego wygłaszanych z literackim wdziękiem kazań, dzięki którym napisałbym w ostatnich latach mniej głupot; brakuje mi jego refleksji - nie umiem ich sobie nawet wyobrazić, bo On widział więcej, był mądrzejszy, wychwytywał niuanse dla zwykłych śmiertelników nie do wychwycenia. 2 lutego 1994 roku pisał Ambroży: Dzięki sportowi nawet notoryczny leń i wałkoń może nauczyć się na starość szacunku dla pracy, tak jak zarozumialec może nauczyć się pokory. Można również odkryć, że pewne wytarte slogany w rodzaju coubertinowskiego uczestnictwa, ważnego tyle samo, ile zwycięstwo, wcale nie są takie głupie. Kiedy człowiek bardzo się stara, ale przegra, wcale nie zawsze doświadcza mniej od zwycięzcy. Nigdy w życiu nie zdobyłem złotego medalu olimpijskiego, ale jestem przekonany, że znam wszystkie jego tajemnice tak, jak pacjent czekający w poczekalni do dentysty wie o bormaszynie tyle samo albo i więcej od tego, który właśnie szczęśliwie zakończył wizytę.Nie mam pojęcia, jaki felieton napisałby Ambroży na ostatnią kolumnę dzisiejszej „Gazety Wyborczej”, ale umiem sobie wyobrazić frajdę, jaką bym czuł, gdybym właśnie go czytał. 