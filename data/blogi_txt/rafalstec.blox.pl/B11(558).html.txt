W erze przednowoczesnej, kiedy nasza planeta wydawała się jeszcze ciut większa od wioski, którą można obejść w kilka chwil, sprawa była prosta - utalentowane brzdące nie wyprawiały się dla przyspieszenia kariery na drugi kraniec kontynentu, więc wychowankiem był ten, kto na swój pierwszy trening przygramolił się na czworakach, a potem w tym samym klubie wypluł smoczek, stanął na dwóch kończynach, złapał równowagę, podskoczył etc. Najczęściej był też chłopcem z sąsiedztwa. W 1967 roku zdarzyło się nawet, że Puchar Europy - a także mistrzostwo Szkocji, Puchar Szkocji i Puchar Ligi Szkockiej - zdobyli dla Celtiku Glasgow ludzie w komplecie urodzeni o mocniejszy wyrzut piłki z autu od stadionu. Potem rzeczywistość zaczęła się gmatwać, aż skomplikowała się tak bardzo, że nie zdołalibyśmy ustalić nawet satysfakcjonującej wszystkich definicji wychowanka. UEFA widzi w nim każdego, kto między 15. a 21. rokiem życia spędził w klubie trzy sezony (bez przerwy), choć dziś futbolową edukacją obejmuje się już przedszkolaków. Działacze musieli podać jakiś konkret, by umieścić go w regulaminie - wymagają bowiem od uczestników europejskich pucharów, by ci zgłaszali do rozgrywek przynajmniej czterech wyszkolonych u siebie graczy (plus czterech wyszkolonych w tym samym kraju). W oryginale chodzi o „locally trained players”. Definicja UEFA jest, oględnie mówiąc, osobliwa. Absurdalnie szeroka i absurdalnie wąska zarazem. Za wychowanka uznaje piłkarza, który podpisał z klubem kontrakt jako ukształtowany 18-latek, a nie uznaje za wychowanka piłkarza, który uczył się w klubie od 7. do 17. roku życia. Dopuszcza też, że piłkarz jest wychowankiem dwóch klubów - np. zaczął Villarrealu, by jako 18-latek przenieść się do Valencii. Ba, dopuszcza, że piłkarz nie jest niczyim wychowankiem - gdyby ów wspomniany 18-latek po dwóch sezonach zmienił Valencię na Levante. Co tylko pozornie brzmi nonsensownie. Każdy z nas jest wychowankiem i podstawówki, i szkoły średniej, i uniwersytetu. Każdy bez burzliwej młodości ani wybujałych potrzeb edukacyjnych, bo przecież ludzie zmieniają licea, studiują wieloetapowo - i wtedy zasługi dzieli między siebie jeszcze liczniejsze grono nauczycielskie. Piłkarzy słynącego z umiejętnej pracy z młodzieżą Arsenalu, który w środę pokonał w Lidze Mistrzów słynącą z umiejętnej pracy z młodzieżą Barcelonę, zawsze było trudno sklasyfikować. Londyńczycy łowią zdolnych nastolatków - często o uznanym już talencie, zademonstrowanym na mistrzowskich turniejach juniorskich - ze wszystkich muraw świata. I nikt nigdy nie rozstrzygnie, w jakim ułamku Ceska Fabregasa, wyjętego z katalońskiej La Masii w wieku 16 lat i 4 miesięcy, wyrzeźbiła Barca, a w jakim Arsenal. Czego innego uczy się chłopca wciąż walczącego z trądzikiem, a czego innego - chłopca, który trądziku już się pozbył. Trenera Wengera obwołałbym, skoro trzymamy się już analogii do powszechnego systemu edukacji, wybitnym nauczycielem akademickim, który uwielbia przyspieszać, zaciągając ich przedwcześnie na uniwersytet, kariery domniemanych młodocianych geniuszy. Najśmielej wypuszcza chłopców między mężczyzn. Nawet w rewiry szczególnie niebezpieczne, o czym przypominają nam właśnie początki na Highbury Fabregasa, który już jako 16-latek weekend w weekend bił się w środku pola, czyli tam, gdzie drągale z Premier League lubią rozpętać piekło. Wedle przepisów UEFA londyńczycy ubili w środę Barcelonę siedmioma wychowankami - Szczęsnym (wzięty jako 15-latek), Djorou (15), Clichym (18), Songiem (18), Walcottem (16), Fabregasem (16), Bendtnerem (16) oraz Wilsherem. Wychowankiem w sensie najściślejszym jest wyłącznie ten ostatni, który chadzał do arsenalskiej szkółki od pierwszej klasy, zaczął jako dziewięciolatek.  Jego rewelacyjny występ to wielki triumf Wengera - krytycy jego polityki personalnej wyrzucali mu niechęć do kosztownych transferów pozwalających mocno obsadzić przede wszystkim bramkę oraz środek pola (sam byłem w gronie awanturujących się). Trener trwał przy swoim, aż doczekał się obiecującego Szczęsnego oraz zachwycającego Wilshere’a. Może nawet, wobec prawdopodobnego jeszcze pełniejszego rozkwitu Anglika, „Profesor” - jak wołają na Wengera - będzie skłonny puścić do domu Fabregasa? W każdym razie Barcelona, jeśli fortunę w transfer zainwestuje, jako wychowanka w Lidze Mistrzów wystawić go nie będzie mogła. 