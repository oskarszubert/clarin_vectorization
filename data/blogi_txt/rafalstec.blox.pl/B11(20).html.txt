By awansować do następnej fazy eliminacji do najbliższego mundialu, piłkarze Bahrajnu potrzebowali dziś nie tylko swojego zwycięstwa nad Indonezją i porażki ściganego Kataru z Iranem, ale jeszcze takiej kombinacji wyników, by odrobić stratę do rzeczonego Kataru w stosunku bramkowym. A tracili do rywali 9 goli. Indonezyjczyków podejmowali przed chwilą. Indonezyjczyków, którzy uprzejmie złożyli drużynę z juniorów, reprezentacyjnych debiutantów oraz kadrowiczów z nikłym doświadczeniem. Indonezyjczycy, którzy tuż po rozpoczęciu gry popełnili faul - na czerwoną kartkę i rzut karnych. W sumie sprowokowali cztery rzuty karne. W każdym razie tyle podyktował sędzia Andre El Haddad, który w przeszłości już narażał się na podejrzenia. Dziś przyłożył też Indonezyjczykom jeszcze jedną czerwienią. Bahrajn, który w poprzednich pięciu kolejkach uciułał trzy bramki, wygrał 10:0. Nastrzelał tyle, ile potrzebował. Ale nie awansował, bo Katarczycy w samej końcówce meczu z Iranem wyrównali na 2:2. A mnie przypomniało się, jak pisałem obszerne dzieło o globalnej mafii futbolowej. Dlatego czekam, aż bonzowie FIFA zabulgoczą ze złości, będą chorobliwie podejrzliwi i zarządzą intensywne śledztwo. Bo jeśli nie po takim meczu, to kiedy?﻿ 