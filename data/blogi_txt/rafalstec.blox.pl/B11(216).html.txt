Przed Bożym Narodzeniem zadałem tutaj tyleż dramatycznie brzmiące, co w zamiarze nieco prowokacyjne pytanie, czy mundial straci sens. Piłem do dość odległej przyszłości - lub raczej jej hipotetycznej wizji - w której granice międzypaństwowe, zwłaszcza w Europie, jeszcze bardziej się zatrą, każdy piłkarz będzie sobie wybierał reprezentację kraju wedle własnego widzimisię, a najbogatsze federacje narodowe będą - zupełnie jak teraz kluby - kusić sutymi kontraktami najzdolniejszych.Całej dyskusji nie chcę wznawiać, dziś wracam tylko do tezy Michała Pola i wielu innych komentatorów, także zagranicznych, którzy wieszczyli wówczas rewolucję, bowiem hiszpański bramkarz Manuel Almunia zadeklarował, że byłby gotów - po otrzymaniu brytyjskiego obywatelstwa - zagrać dla reprezentacji Anglii.Ja protestowałem, dla mnie rewolucja była i jest niemożliwa, bowiem dawno temu już się odbyła - choć w tempie raczej ewolucyjnym. Harmider wybuchł z jednego tylko powodu: historia dotyczyła wyspiarskiej piłki, a ta ma nieprawdopodobną moc kreowania medialnych megahitów z niczego.I oto mamy tego dowód. Włosi wyliczyli właśnie, że ich reprezentacyjni napastnicy nie imponują ostatnio taką skutecznością, jaką zadziwiali przed mundialem w 2006 roku, na którym sięgnęli po złoto. Spytali więc Brazylijczyka Amauriego, niepowoływanego do swojej kadry, czy nie zechciałby zagrać dla Italii.Piłkarz Palermo początkowo się wzdragał, manifestował przywiązanie do ojczyzny. Ale w końcu zmienił zdanie. I nie będzie musiał nawet szukać przodków, którzy wyemigrowali kiedyś do Ameryki Płd. Wystarczy, że jego żona - i rodaczka zarazem - Cynthia mieszka na Półwyspie Apenińskim od 12 lat.Jeśli Amauri zdąży przebrnąć przez biurokratyczne procedury - a medialna kampania wspomagająca już trwa - w czerwcu prawdopodobnie pojedzie na Euro 2008. Operacja przeprowadzana jest jednak po cichu, w końcu rzecz nie dotyczy Anglików. Kiedy Argentyńczyk Mauro Camoranesi stawał się Włochem, też nie huczało w całej Europie. A mistrzostwo świata z przybraną ojczyzną zdobył.Na rewolucję zatem za późno, ale kolejne bariery będą padać. Ostatecznie wcale nie doszłoby do supersensacji, gdyby królem strzelców Euro 2008 został chorwacki Brazylijczyk Eduardo lub włoski Brazylijczyk Amauri. 