Spytałem wczoraj wieczorem Daniela Plińskiego, czy nie obawia się powtórki scenariusza z mistrzostw Europy w Moskwie, które siatkarze rozpoczęli od porażki z Belgią, spuścili głowy i nie podnieśli ich już do końca turnieju, popadając w coraz głębszą depresję. - I co mam powiedzieć? - rozłożył ręce Pliński. - Że się nie poddamy, że nastawialiśmy się na codzienne granie o wszystko, a później na boisku będzie zupełnie inaczej? Wtedy w Moskwie też sądziłem, że się odbudujemy.Środkowy reprezentacji na tle kolegów i tak tryskał optymizmem, bo chyba jako jedyny uznał występ przeciw Hiszpanii za dobry, nawet jeśli zakończył się nieszczęściem. Piotr Gruszka podsumowywał wieczór tak grobowym głosem, że po kilku urwanych zdaniach my, znaczy dziennikarze, mu odpuściliśmy. Żal było na niego patrzeć, on pewnie był rozczarowany samym sobą, bo bardzo chciał zostać na izmirskim turnieju przywódcą pchającym całą grupę do sukcesu, a temu wyzwaniu w inauguracyjnym spotkaniu nie podołał. Co zresztą poniekąd zrozumiałe - na pozycję atakującego rzuciły go znienacka okoliczności, czyli pomór w drużynie, a niewykluczone, że również rejterada Grzegorza Szymańskiego (przeczuwam, że tego zawodnika Raul Lozano już nigdy do kadry nie powoła).Snuję tę impresję, bo „pod kreską” czytelnicy pytali mnie o nastroje w kadrze, a te niełatwo rozszyfrować. Dzisiaj zawodników nie widziałem, bo argentyński selekcjoner wścieka się, gdy po hotelu siatkarzy wałęsają się dziennikarze, a wczoraj odniosłem wrażenie, że w tej drużynie wielu graczy nie czuje, że są właściwymi ludźmi na właściwym miejscu. Murek dziwił się, że natychmiast po powrocie do kadry trafił do podstawowej szóstki - spodziewał się wchodzenia na boisku z rezerwy, w chwilach kryzysowych. Kurek też wyznał, że był zaskoczony, iż grał tak długo.Pytanie nasuwa się samo: jak w takich okolicznościach pokonać mistrza Europy?Forumowicze analizowali statystyki i szukali przyczyn porażki, co w siatkówce trudne, bo zwłaszcza w zaciętych, pełnych zaskakujących zwrotów pięciosetowych bojach o wyniku przesądzają niuanse, czasem gołym okiem niedostrzegalne. Dlatego nasi siatkarze wygłaszali wczoraj opinie ze sobą sprzeczne - prawdę pokazuje niekiedy dopiero szczegółowa pomeczowa analiza.Pewne dane są jednak uderzające. Spytałem przed chwilą statystyka reprezentacji, ile punktów zdobył wczoraj Guillermo Falasca, czyli główny kanonier Hiszpanów. I usłyszałem, że uzbierał ich aż 29. Tymczasem nasz najskuteczniejszy zbijający Dawid Murek - 14. W dodatku on trudów spotkania nie wytrzymał kondycyjnie.Słowem, boisko potwierdziło przedturniejowe obawy - Polakom zabrakło siły ognia. Czy dzisiaj ją odzyskają? Odsyłam do wypowiedzi cytowanego Plińskiego. Nawet on wie, że nic nie wie. 