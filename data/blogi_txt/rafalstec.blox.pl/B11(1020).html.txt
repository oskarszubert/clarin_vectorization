Na mistrzostwa świata siatkarzy ruszam jutro o świcie podekscytowany, nie umiem inaczej zwłaszcza po rozmowie z rozentuzjazmowanym trenerem Daniel Castellanim (obszerny wywiad z wczorajszej dla „Gazety” znajdziecie tutaj), który czuje, że z jego drużyną jest dobrze. Ta reprezentacja to fenomen w naszym sporcie zespołowym - po raz pierwszy jadę na poważny turniej, przed którym poważni ludzie poważnym wskazują Polskę jako bardzo poważnego pretendenta do złota. Tylko moi ulubieni działacze siatkarscy jak zwykle wyszli z siebie, by wielkiej imprezie odebrać tyle powagi, ile się da. Znamy to doskonale: pomysł na mistrzostwa nie podoba się nikomu, kto w nich rywalizuje, ale to nie ma żadnego znaczenia. O kuriozalnym systemie rozgrywek mówi również nasz selekcjoner, opowiada, że trenerzy się buntowali, ale w FIVB oczywiście nic nie wskórali. W pierwszej rundzie z czterozespołowych grup wyjdą po trzy najsilniejsze, w drugiej rundzie z trzyzespołowych grup wyjdą po dwie najsilniejsze. Dopiero trzecia runda premiuje awansem do półfinałów tylko zwycięzców grup - znów trzyzespołowych. Co zdrowy rozsądek jeszcze by jakoś zniósł, gdyby nie istotne drobiazgi. Primo, po każdej fazie dotychczasowy dorobek punktowy się likwiduje, wszyscy zaczynają rywalizację od zera. Secundo, wyższej pozycji w grupie regulamin nie wynagradza teoretycznie słabszymi rywalami w następnych meczach. Przeciwnie, przegrywanie się często opłaca, bo pozwala uniknąć faworytów. Wszystko przez oryginalne siatkarskie rozstawianie, dzięki któremu Włosi rozpoczną walkę od przyjemnej egzotyki - Japonii, Iranu i Egiptu. Jeśli okażą się w tej stawce najlepsi, następna runda też zapowiada się stosunkowo komfortowo. Inaczej mówiąc, przez połowę turnieju możesz skakać byle jak - przegrać aż cztery z siedmiu meczów i awansować do półfinału, a później wziąć złoto. Albo odwrotnie - wygrywać wszystko, by pojedynczą, odosobnioną wpadką zniweczyć cały wysiłek. Działacze wyssali z mistrzostw esencję wielkiego sportu - wysoką stawkę. Nawet jeśli siatkarze będą starali się grać serio, to w głębi duszy będą czuli, że grają o nic. Trenerzy oszczędzą każdego ze swoich ludzi, który złapie katar. Z przebiegu meczów będziemy mieli prawo wyciągać wnioski tylko wtedy, gdy zbadamy sprawę głębiej i wytropimy, czy drużyna X nie wyszła na boisko po porannej sesji na siłowni - wynik dzisiejszy nie miał znaczenia, więc trzeba przygotować się do spotkania za trzy dni.  Formalnie turniej rozpoczyna się w sobotę, w istocie rozpocznie się dopiero 4 października (potrwa do 10). FIVB okroiła mundial do niespełna tygodnia. Siatkówka ma pecha, wpadła w łapy typów twardogłowych, cynicznych, obojętnych na urok prawdziwego sport. Szczęście w nieszczęściu, że Polacy z nimi grać nie muszą. 