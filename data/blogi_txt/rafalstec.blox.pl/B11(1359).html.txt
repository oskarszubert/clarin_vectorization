Jako dziennikarz nauczyłem się pewnej reguły. Otóż nawet jeśli napiszesz o jakimś bohaterze swoich wynurzeń sto hymnów pochwalnych za jego sukcesy, lecz ośmielisz się również popełnić jeden tekst niepochlebny, w jego pamięć najmocniej zapadnie ten ostatni. Setkę panegiryków uważa bowiem za swoją zasługę - należało mu się, ty tylko dopełniłeś formalności. W krytyce zaś widzi niesprawiedliwość, a nierzadko wręcz personalny atak. Reguła nie jest absolutnie oczywista, lecz wyjątki nie zdarzają się specjalnie często. Co więcej, sprzeciw opisywanego budzi nawet relacjonowanie niekorzystnych dla niego faktów, ewentualnie cytowanie niechętnych mu ludzi.(Czasami jest śmiesznie: dziennikarz dzwoni do piłkarza, który całymi miesiącami nie mieścił się nawet na ławce zagranicznego klubu i wszyscy o nim zapomnieli, a teraz nagle wrócił i strzelił ważnego gola; nie chce jednak rozmawiać; jest obrażony, bo jak mu nie szło, to złośliwie nie robiliśmy z nim wywiadów).Dlatego skręcało mnie z ciekawości, jak na czołówkę ostatniej „Gazety Sport” zareaguje Tomasz Kuszczak, o którym Robert Błoński i Michał Szadkowski napisali, że choć gra w największym pośród kolegów z reprezentacji klubie (Jerzy Dudek w Realu Madryt nie gra), to paradoksalnie najprawdopodobniej nie pojedzie na Euro 2008.W weekend nie zdołaliśmy się z nim skontaktować (zgaduję, że z powodu derbowego meczu Manchesteru United), próbowaliśmy więc w następne dni. I przypuszczaliśmy - przyznam się do brzydkich podejrzeń - że może w ogóle nie odebrać, w końcu tak robi większość urażonych piłkarzy, zwłaszcza tych, którzy w swoim mniemaniu osiągnęli sukces, czyli wyjechali za granicę (Kuszczaka ironia nie dotyczy, on naprawdę osiągnął sukces). A jeśli artykuł oburzył nawet kolegów blogerów, to jakie rozżalenie lub wręcz gniew musiał wywołać u Kuszczaka?Nic z tych rzeczy. Podejrzeń się teraz wstydzę. Bramkarz Manchesteru odpisał na SMS-a, potem podniósł słuchawkę, nie miał do Roberta żadnych pretensji, udzielił ciekawego wywiadu, powiedział, że cieszy się z rozmowy. Było mu przykro, że koledzy mówią o nim źle, ale nie miał żalu do mojego kolegi, że ich zacytował.Wiem, rozlewanie w ogromniaste story drobnego faktu, iż Kuszczak odebrał telefon, wygląda, delikatnie mówiąc, ryzykownie. Robię to, bo jego reakcja jest naprawdę niezwykła, nie macie pojęcia za jakie duperele obrażają się piłkarze, nawet ci najbardziej znani, którzy z wyżyn swego sukcesu powinni - jak się wydaje - spoglądać na świat mniej małostkowo, zawsze zachować klasę, umieć podołać sytuacjom trudnym.Dlatego Kuszczak naprawdę zasługuje, by powiedzieć światu, że jest w porządku, że zachował się super. Zwłaszcza, iż jego pozycja w kadrze - tak odległa od podstawowej jedenastki - bierze się z (ponoć?) trudnego charakteru i ogólnej, by tak rzec, kontrowersyjnej sympatyczności.Szkoda byłoby nie mieć go na Euro 2008. I podwójny żal, bo gdyby nawet w jego nieobecności dostrzec najbardziej wyrazisty dotąd dowód, że Leo Beenhakker nie jest nieomylny :), to w w czerwcu - pod warunkiem, że żadna krzywda nie stanie się Borucowi - o Kuszczaku mało kto będzie pamiętał.PS Do niecierpliwych: do sprawy z godłem Barcy niebawem wrócę, muszę podrążyć, bo na razie znajduję teksty potwierdzające zarówno moją wersję, jak i waszą. A nie chcę wciąż przerzucać się z wami linkami. 