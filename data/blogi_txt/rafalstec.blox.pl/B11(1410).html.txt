Kiedy w czwartek na forum własnego bloga dyskutowałem z Michałem Polem o sensacjach na Euro 2004, jeden z czytelników zdiagnozował u nas zaawansowanego fioła (zanim zorientował się, że i jemu daleko do odporności na tę zarazę). Tamtemu czytelnikowi oraz innym zaniepokojonym, czy aby na pewno nic nie zagraża ich psychicznej równowadze, dedykuję wczorajsze słowa Arsene'a Wengera, który zamartwia się, co pocznie po poniedziałkowym meczu z Reading.Francuski trener rozpocznie wtedy przeraźliwie długi - 12-dniowy, spowodowany rywalizacją reprezentacji narodowych - post. Następne spotkanie jego Arsenal rozegra dopiero 24 listopada. Wenger zaplanował co prawda, że każdego wieczoru odpali sobie na DVD jakiś mecz, że odwali trochę roboty papierkowej etc, ale co zrobić z resztą dnia? Czym ma zapchać dobę pozbawiony drużyny trener, który twierdzi, iż najgorzej znosi wakacje, bo czuje się na nich kompletnie zagubiony?Osobiście radziłbym jednak Wengerowi odpocząć, bo wcześniej czy później skończy jak inny nieuleczalny maniak - Rafael Benitez. Ten przypadek jest nawet groźniejszy - Hiszpanowi nie wystarczy bowiem tkwić we własnym świecie, on zaciągnął doń nawet żonę. Jego ukochana Montse po przylocie do Liverpoolu studiowała historię nowego klubu męża, by Benitez łatwiej wczuł się w klimat. On sam gmerał wówczas w zagadnieniach taktycznych. Od świtu do zmierzchu, od zmierzchu do świtu. I ponoć niedługo potem okoliczne koty zaczęły łazić wyłącznie w ustawieniu 4-4-2, sumiennie dbając o zachowanie właściwych odległości między formacjami.Opisuję benitezowego fioła, bo - jak wspominałem - Benitez źle skończył. Oszalał. W sobotnim spotkaniu z Fulham kazał grać dokładnie tej samej jedenastce, która w wtorek pokonała Besiktas 8:0.I nikt nie wie, dlaczego. Poprzednio wyciął taki numer piłkarzom przeszło rok temu. Potem poszedł w rotacyjną orgię, czasem zmieniając niemal cały zespół, a czasem, kiedy był w nastroju mniej perwersyjnym selekcyjnie, poprzestawał na wymianie pojedynczej formacji. W sumie facet ze stażem 200 meczów na ławce ”The Reds” ledwie sześciokrotnie posłał do gry ten sam zestaw piłkarzy, który wybiegł na boisko w poprzednim meczu. Dziennikarze coraz częściej odmawiali typowania prawdopodobnego składu Liverpoolu, bo wykrywać algorytmu sterującego personalną polityką hiszpańskiego trenera nikt nawet nie próbował.Aż Benitez - kondycyjnie? intelektualnie? psychicznie? - nie wytrzymał. Wystawił tych samych ludzi, choć we wtorek nie był z nich w pełni zadowolony. Pamiętacie? Jeszcze w 89. minucie, kiedy Peter Crouch strzelał Besiktasowi ósmego gola, trener ściągał brwi i zawzięcie gestykulował, dokonując korekty taktycznego ustawienia drużyny.Tak, skład Liverpoolu to była największa sensacja piłkarskiego weekendu w Europie. Co tam porażka Barcelony, co tam porażka Bayernu, one zdarzają się co kilka tygodni/miesięcy, a nie raz na rok.Piłkarze Liverpoolu byli wstrząśnięci. Gole strzelili dopiero, gdy Benitez sięgnął do ławki rezerwowych i zamieszał w składzie. 