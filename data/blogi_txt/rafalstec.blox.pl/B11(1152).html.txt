Władze Ekstraklasy nałożyły na polski klub, nie po raz pierwszy w bieżącym sezonie, grzywnę za rasistowskie zachowanie kibiców, wyrażające się tym razem imitującym małpie odgłosy pohukiwaniem, które rozbrzmiewało, gdy przy piłce był czarnoskóry zawodnik drużyny gości.To nie jest na szczęście stały obyczaj na naszych stadionach. Incydent ów przywołuję, bowiem przez dyskusję - bardzo interesującą - na forum po moim wpisie o pewnej fladze przewijało się rozstrząsanie, czy ludzie, którzy ją wywiesili, mają poglądy neonazistowskie, czy jednak nie mają. I czy my - bezstronni obserwatorzy - nie powinniśmy przed potępieniem ich sprawdzić, jakie przy eksponowaniu liczby „88” przyświecały im intencje, czy czasem nie ironizują lub nie próbują nas nauczyć poczucia humoru.Dlatego teraz, przy okazji epizodu rasistowskiego, od razu zaznaczam: nie obchodzi mnie, czy pohukujący są rasistami. Co więcej, przypuszczam, że rasistami nie są. Chcą zapewne „tylko” w ohydny sposób zdeprymować przeciwnika.Tyle że przepisy UEFA - i, moim zdaniem, elementarne poczucie przyzwoitości - nakazuje zakazywać nie tyle pewnych poglądów (ich nie sposób sprawdzić), co gestów. Niech sobie każdy myśli, co chce, obowiązkowego prania mózgów demokracja nie przewiduje. Ale ktoś, kto z powodów praktycznych - np. chęci uprzykrzania życia rywalowi - zachowuje się jak rasista, ukarany być powinien. Nawet jeśli rasistą nie jest. (Odsyłam do felietonu sprzed lat, w którym rzuciłem pomysł, jak sobie z tym problemem radzić.)Z przekonania, że najważniejsze są intencje, wzięła się popularność innego chwytu polemicznego adwersarzy, czyli czytelników oburzonych moim oburzeniem flagą z dwiema ósemkami (już niekoniecznie debatujących akurat na moim blogu). Usiłują oni zredukować problem do absurdu, proponując alternatywne symbole lub napisy, które mogłyby ukłuć takich nadwrażliwców jak ja (np. „43 minuta drugiej połowy”), lub pytając, czy należy również zakazać rozgrywania 88. minuty meczu, numeru 88 na koszulkach etc. Taka metoda uniemożliwia rozsądną debatę, bo przy jej pomocy można uczynić niedorzeczną każdą tezę, nawet nie wywołującą kontrowersji (szlaban na swastykę nie oznacza przecież, że trzeba tropić każdy przedmiot lub np. układ ulic, w który dałoby się swastykę wrysować).Dlatego swoją konkluzję chciałbym wyprowadzić z minimum, co do którego - mam nadzieję - się zgadzamy: istnieją symbole niepożądane, których na stadionach nie chcemy. A jeśli tak, to ktoś musi decydować, czy dany transparent można wywiesić.Przekonaliśmy się już, że nie warto dokonywać interpretacji podczas meczu. Najgłośniejszy był incydent z meczu Legia - Jagiellonia, bowiem nadgorliwość delegata PZPN doprowadziła do niepotrzebnego przerwania gry. A pomyłek zdarza się więcej. Sam wiem, że inny przedstawiciel związku kazał niedawno zdjąć z trybun Cracovii flagę bez żadnych żadnych podejrzanych treści, bowiem miała napis po łacinie, a on łaciny nie znał.Innymi słowy, mój - i, na szczęście, również piłkarskich władz - postulat, by transparenty wcześniej zgłaszać do akceptacji, może w pewnym sensie bronić kibiców przed niekompetencją delegatów. Po zmianie regulaminu nie będą naprędce analizować w trakcie gry każdej flagi, lecz każą zdjąć wyłącznie te, które nie zostały dopuszczone. Nawet jeśli będzie na nich Pies Pluto wyszczekujący serenadę pod balkonem królowej Elżbiety.Dlatego nie pojmuję, czemu taki opór wśród czytelników wzbudza idea przepisu o zatwierdzaniu transparentów. Opór kiboli przyjmuję ze zrozumieniem, oni by chcieli ocalić te swoje „pozdrowienia do więzienia” i inne wierszydła. Ale normalni kibice?A wszystkich apelujących ironicznie o usunięcie „88” z koszulek zachęcam do przeczytania historii tureckim prawniku, który żąda walkowera dla Fenerbahce w meczu Ligi Mistrzów z Interem, zarzucając mediolańczykom, że obrazili muzułmanów, bowiem założyli koszulki kojarzące mu się z zakonem Templariuszy.Powiem szczerze: jego nawet rozumiem. Pewnie nie może przeżyć porażki 0:3, więc desperacko szuka jakiegokolwiek sposobu, by odwrócić losy meczu :-) 