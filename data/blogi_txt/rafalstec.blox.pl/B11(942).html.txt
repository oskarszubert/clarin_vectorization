Wokół reprezentacji zrobiło się ekstremalnie. Ekstremalnie przebiegał mecz z San Marino, bo przyspawany do dna światowego rankingu FIFA rywal miał po kilkudziesięciu sekundach rzut karny. Ekstremalną decyzję podjął piłkarz promowany na naczelnego snajpera, który w kwiecie wieku zakończył karierę. Ekstremalne rozmiary przybrała epidemia gasząca gwiazdy (Żurawski, Krzynówek, Bąk, Matusiak etc). Ekstremalny ruch wykonał inny napastnik - tymczasowo zrezygnował z gry dla Polski, choć ignorowali go także poprzedni trenerzy reprezentacji. Ekstremalnie nabroił egzotyczny tercet lwowski (Boruc, Dudka, Majewski) i po raz pierwszy od ćwierćwiecza upublicznione zostało oraz surowo ukarane pijaństwo w kadrze. Padły wreszcie ekstremalne oskarżenia - selekcjonerowi wprost zarzuca się z korupcję, a ten ostro odpowiada, zarzucając piłkarskiemu środowisku celowy sabotaż. I momentami też atakuje na oślep, oskarżeń nie podpierając dowodami.Najmocniejszy fragment wywiadu z Beenhakkerem dotyczy incydentu z meczu ze Słowenią: „Sześciu piłkarzy siedziało na trybunie honorowej we Wrocławiu. A za ich plecami ci, którzy mają ambicje rządzić polską piłką. Zawodnicy słyszeli, jak działacze cieszą się, że gramy gów...ny mecz i że nie wygraliśmy!”Przypomniał mi się felieton Stefana Szczepłka z „Rzeczpospolitej”, opublikowany tuż po zwycięstwie nad Portugalią przed dwoma laty. „Popłoch przed północą” cytuję w całości:„Już wszystko było jasne, role porozpisywane, niektóre czwartkowe gazety gotowe jeszcze przed meczem, a potem Ebi Smolarek strzelił dwie bramki i wszystko legło w gruzach. Radość z powodu zwycięstwa nad Portugalią nie była wcale powszechna. Bo przecież Polacy mieli przegrać, a ośmielili się wygrać. I jeśli pisało się lub mówiło, że Beenhakker musi odejść, to jak tu nagle zmienić front.Fotoreporterzy niektórych pism jechali do Chorzowa z zadaniem zrobienia zdjęcia holenderskiego trenera z twarzą ukrytą w dłoniach. Reporterzy pewnego dziennika wpadli w popłoch, bo musieli przed północą dużo zmieniać w swoich zaplanowanych wcześniej relacjach. Pisali tygodniami, że trener do niczego, oszukuje za plecami, rozmawia, a to z Trynidadem, a to z Australią, czekając na najbliższą okazję do zwinięcia w Polsce interesu. I nawet zależało mu, żeby zgody na pracę w Polsce formalnie nie mieć, bo dzięki temu mógłby zerwać umowę bez konsekwencji. Takie różne dyrdymały. Egzekucja miała nastąpić w środę.Poważna telewizja zadzwoniła do mnie w piątek z prośbą o nagranie komentarza do przegranego, a przynajmniej zremisowanego - jak zakładała - meczu z Kazachstanem, który odbywał się w sobotę. Chodziło o to, żeby wszystko było gotowe zawczasu, bo między końcem meczu a głównym wydaniem magazynu informacyjnego było zbyt mało czasu. Delikatnie dałem do zrozumienia, że jeśli o mnie chodzi, to nie jest możliwe. Nie mam zwyczaju komentowania czegoś, co się jeszcze nie wydarzyło. Nie walczyłem o zatrudnienie zagranicznego trenera, bo uważam, że problem polskiego futbolu nie polega na braku trenerów, tylko dobrych piłkarzy. Ale skoro już Beenhakker jest, to trzeba mu pomóc, zrozumieć, dać czas, a nie rzucać kłody pod nogi.Zwycięstwo popsuło wielu ludziom plany. Nie tylko paru kolegów po fachu nie bardzo wiedziało, jak się znaleźć w nowej rzeczywistości. Radość wśród działaczy PZPN też nie była przesadna. Zwycięstwo umacniało bowiem pozycję Michała Listkiewicza, który Beenhakkera sprowadził do Polski. Przeciwnicy prezesa mieli w środę czarny wieczór. Cała ich nadzieja w tym, że tak jak przedwczoraj Polacy nie będą grać zawsze.”Jeśli już przed dwoma laty spora część środowiska chciała nieszczęścia reprezentacji, byle utopić Beenhakkera w szambie, to jak duża musi chcieć dziś, gdy trwa zajadła, otwarta wojna? Nie pamiętam, żeby za mojego świadomego życia jakikolwiek selekcjoner wywoływał nienawiść o porównywalnej skali - była bezpardonowa krytyka, były bezlitosne szyderstwa i rozdygotana wściekłość, ale nie było oskarżeń na wpół kryminalnych i obietnic masowego wytaczania sobie - po obu stronach - procesów.Teraz trudniej niż kiedykolwiek będzie o hipokryzję, do której przymusza odwieczne tabu - przecież nie wypada głośno się przyznać, że kibicujesz przeciwnikowi polskiego sportowca. Jak sądzicie, komu ludzie pozostający w sądowych sporach z trenerem kadry - jeśli do procesów istotnie dojdzie - będą kibicować w październikowych meczach z Czechami i Słowacją? O jaki wynik pomodlą się działacze z wrocławskich trybun i ich kumple? Zazdrośni o zarobki polscy koledzy po fachu Beenhakkera? Kandydaci na jego następcę? Dziennikarze i eksperci, którzy nawet skandal wokół pijaństwa piłkarzy zamieniają w grzech śmiertelny Holendra? Agenci nie mający okazji wcisnąć kadrze swoich klientów z ligi? Część zwykłych kibiców, którym również udzielił się nastrój wojny totalnej i aż dyszą od przebierania nogami gotowymi do wykopania Beenhakkera z powrotem na Trynidad?Czeka nas kolejny miesiąc pod wysokim napięciem. Nas oraz Beenhakkera. Miesiąc ostrej, ze wszech miar zasłużonej po meczach potworkach ze Słowenią i San Marino krytyki merytorycznej. A także miesiąc kolejnych łowów na ludzi, którzy jeszcze selekcjonera nie opluli. Proponowałbym np. negocjacje z Łukaszem Sosinem. Jeśli nastrzelał w lidze cypryjskiej ponad 100 goli, liga cypryjska zdystansowała polską, a Beenhakker mimo wszystko go nie powołuje, to może by Sosin z kadry - oczywiście tymczasowo - zrezygnował?Jeszcze raz: zrobiło się naprawdę ekstremalnie. Bez ofiar się nie obędzie. Jeśli jakimś cudem reprezentacja w październiku wygra, usłyszymy rozdzierający jęk zawiedzionych i znów, jak pisał Szczepłek, wybuchnie popłoch. Jeśli zgodnie z planem przegra, stracimy szansę na awans na mundial, nastaną nudne trzy z okładem lata sparingów (w eliminacjach do Euro 2012 nie wystąpimy), ale przynajmniej się okaże, że wypędzony Beenhakker to otępiały, stary dziad, który nas okradał i sprowadził na kwitnący polski futbol apokalipsę. 