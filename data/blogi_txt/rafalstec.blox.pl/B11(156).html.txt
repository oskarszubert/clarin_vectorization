Pierwszy raz bloguję wielogodzinnie o finale Ligi Mistrzów, wypadałoby pokokietować czytelników wyznaniami o tremie, ale daruję sobie, i tak wiadomo, że wszystkie uczucia tłumi w nas dzisiaj oczekiwanie na erupcję wielkiego sportu. Technikę pisania mam nieuczesaną, raz będzie tutaj gęściej, raz rzadziej - bloguję w trakcie ciągłego przemieszczania się, a w Madrycie skład powietrza normalny, nikt jeszcze eksperymentalnie nie podmienił tlenu na internet. Zwłaszcza w metrze. Relacja potrwa do późnej nocy, zaczynamy od ustalenia, że ostateczna rozgrywka ma najbardziej zaskakujący skład od 2004 roku, w którym nomen omen triumfował z Porto Jose Mourinho - i to po zwycięstwie nad Monaco 3:0, najwyższym po 1994 roku. Ktoś sądzi że tym razem będzie podobnie? 10.17. Dlaczego skład finału zaskakujący? Wyjaśniałem obszernie w korespondencji dla „Gazety”, którą wyklikacie tutaj. 10.30. Miejsce akcji: Madryt, stadion Realu. Klubu królewskiego w sensie dosłownym. Puchar Europy zdobywał dziewięciokrotnie, częściej niż dzisiejsi finaliści razem wzięci. Bierze go seriami. Zaczął od dużej dawki w pierwszej dekadzie istnienia rozgrywek (sześć triumfów), potem nastąpiły 32 lata o suchym pysku, potem trzy triumfy na dystansie pięciu sezonów (1998-2002), teraz znów oczekiwanie. Trwa osiem lat. Na razie. 10.41. Czas akcji: sobota. UEFA przeniosła finał na weekend, by więcej na nim zarabiać. Np. podsunąć go pod oczy całej ludzkości, a nie marnych 280 milionów, które obejrzały finał ubiegłoroczny. 11.04. Bohaterowie: przyglądam się im tutaj, w artykule porównującym zasoby kadrowe obu rywali. Gdybym zestawiał idealną jedenastkę finału, wybrałbym tak: Julio Cesar - Maicon, Lucio, Samuel, Lahm - Zanetti, Sneijder, Schweinsteiger - Robben, Milito, Eto'o. 11.31. Bohaterowie, których nie spodziewaliśmy się tutaj zastać - Ivica Olic i Diego „Książę” Milito. Obaj skończą niebawem 31 lat, dopiero w zeszłym roku dostali posady w słynnych firmach, nie zniewalają techniką, a mimo to rewelacyjnie wyręczają ostatnio w polu karnym sławniejszych - i droższych - kolegów z drużyny. Chorwat poszalał wcześniej trochę w CSKA Moskwa, Argentyńczyk przed przybyciem do Interu wygrał... jedno trofeum, mistrzostwo swojego kraju wieki temu. (A na pytania o cenę biletów u koników odpowiem popołudniu, jak doszlajam się do stadionu). 11.34. Byłbym zapomniał - Olic jest fanem... Interu, był w Mediolanie na testach jako nastolatek, dyrektor Sandro Mazzola nie chciał go wypuścić, ale Chorwat uznał, że w berlińskiej Hercie szybciej się rozwinie, bo pozwolą mu grać. 12.00. Pobyt w Madrycie wspomina niejaki Gary Mills: „Miałem 18 lat, stałem sobie i piłem piwo. Obok stał trener i opowiadał dowcipy. Niby nic niezwykłego, ale za dwie godziny miałem wyjść, pobić HSV i zdobyć Puchar Europy”. I Mills go zdobył - z Nottingham Forest. Tak się spędzało dzień finału w roku pańskim 1980... Cztery lata później, też przed finałem PE, nieżyjący już trener Liverpoolu Joe Fagan wpadał do szatni, sprawdzał, czy wszyscy są, zerkał na zegarek i rzucał motywujący bon mot: „Pamiętajcie, chłopaki, za 15 minut mamy mecz”. 12.28. Skoro już wspominam przedfinałowe wytracanie czasu: wywiedziałem się od jednego Italiańca, który - od razu widać - sporo przeżył, co zrobił z piłkarzami legendarny Helenio Herrera, zanim zdobył z nimi 46 lat temu pierwszy puchar dla Interu. Ponoć jego ludzie byli tak zestresowani, że odwołał ostatni trening i zabrał ich nad jezioro, na ryby. Dzisiaj nierealne. Tłuszcza z kamerami i mikrofonami narobiłaby takiego jazgotu, że ryby nauczyłyby się fruwać, byleby tego nie znosić. 13.02. Rozjemcą będzie dziś dobrze nam znany Howard Webb. Były sierżant policji, który „lubi być w formie” i na boisku rzuca się w oczy, że siedzi w siłowni częściej niż piłkarze. Wygląda na nadmuchanego klona Pierluigiego Colliny - też ma wypolerowaną czaszkę, też wystarczy mu osobowości, by nie ulec presji sław (dobrze), też sprawia wrażenie, jakby lubił wybić się na pierwszy plan (niedobrze). Na szczęście zapewne już dotarło do niego, że stał się w Madrycie jednym z głównym tematów przedfinałowych dyskusji. Louis van Gaal na wczorajszej konferencji: „Sędzia to kluczowa zmienna tego finału”. 13.07. Jeszcze jedno przypomnienie o Webbie - jako pierwszy sędzia podyktował rzut karny dzięki powtórce wideo, choć hipokryci z FIFA na powtórki oficjalnie nie zezwalają. 13.38. Ćwierkałem już, jak Mourinho wspominał barcelońską współpracę z van Gaalem: „Mieszkaliśmy 50 m od siebie, poświęcaliśmy dla klubu 24 godziny na dobę i siedem dni w tygodniu, wtedy przyzwyczaiłem się pracować jak bestia”. Van Gaal na wczorajszym spotkaniu z prasą był nagabywany wyłącznie o swojego ucznia, aż siedzący obok pan w marynarce z godłem monachijczyków zirytował się i poprosił o jakiekolwiek pytanie na temat. „Mourinho to nasz przyjaciel, ale to konferencja Bayernu”. Jak to było? Beenhakker wychowywał van Gaala, van Gaal wychowywał Mourinho... Wyobrażacie sobie monstrum, które przyjdzie po Portugalczyku? Wyobrażacie sobie, co będzie się wydobywać z tej paszczy? 14.11. Robbenowi bliżej do Messiego, Sneijderowi bliżej do Cristiano Ronaldo. Lider Bayernu jest skrajnie jednonożny, a najwyższy komfort czuje w pędzie. Ponoć osiąga maksymalnie 32.9 km/h, piłkę trzyma głównie po zewnętrznej stronie lewej stopy, dlatego trudno wybić ją bez faulu. Gdyby Robben nie był Holendrem, przedstawicielem nacji do zatracenia pluskającej się w pięknych reprezentacyjnych klęskach, mógłby stać się już zaraz, po wieczornym finale głównym faworytem do tegorocznych nagród dla najlepszego gracza świata. Lider Interu jest wybrykiem natury skrajnie obunożnym, a najwyższy komfort czuje, gdy piłka leży nieruchomo i można pogłówkować, z której strony najlepiej jej przykopać. Gdyby Sneijder nie był Holendrem, również mógłby stać się już zaraz, po finale głównym faworytem do tegorocznych nagród dla najlepszego gracza świata... 14.32. Ewidentnie nie jestem w formie finałowej, znów muszę powtórzyć „byłbym zapomniał” - przecież przywódców Bayernu i Interu fundamentalnie różni jeszcze cecha mentalna. Robben to niereformowalny anarchista, który świata nie widzi poza samym sobą , a Sneijder to świadomy taktycznie, odpowiedzialny i solenny wykonawca rozkazów, które wydaje Mourinho. Trener mediolańczyków nie musiał wrzeszczeć do swojego lidera z boiska „Ty dupku”, gdy ściągał go z boiska, bo ściągany fochów nie robił. A trener monachijczyków musiał. W półfinale. 15.17. Zdyskwalifikowanego Ribery'ego zastąpi Hamit Altintop, za nim zobaczymy Holgera Badstubera i to powinno być skrzydło Bayernu gołębie. Zdyskwalifikowanego Thiago Mottę zastąpi Cristian Chivu, który zajmie miejsce Zanettiego na lewej obronie. Ma pecha, bo osiądzie na skrzydle Bayernu jastrzębim - krążyć będą tam Robben z Lahmem. Rumun to chyba dopiero drugi uczestnik finału LM w hełmie (pamiątka po urazie). Poprzedni - Petr Cech przed dwoma laty w Moskwie - przegrał. 15.28. Mediolańska tifoseria serwuje Madrytowi gorące „I love you baby, Jose Mourinho” na zmianę z prostszym „Jose Mourinho, lalalalalalalala”, oczywiście też pod melodię klasycznego „Can't Take My Eyes Off You”, napisanego zresztą w epoce wielkich triumfów Interu. Nawiasem mówiąc, nie znoszę oficjalnych klubowych hymnów - zazwyczaj paskudne jak puchary, przypomnijcie, żebym kiedyś notkę zagadnieniu poświęcił;-) 15.30. A teraz jadę do Chamartin, biznesowej dzielnicy Madrytu - między biurowcami stoi tam Santiago Bernabeu. Mogę umilknąć na dłuższe trochę, ale wrócę. 16.53. Znów jestem. Wdarłem się na Santiago Bernabeu. Na koników natrafiałem wyłącznie włoskojęzycznych, chcieli za bilet - sempre „prima categoria”, rzecz jasna - minimum 1000 euro. Wlazłem też na jednego czarnobłękitnego w koszulce z nazwiskiem Balotellego, którą ubrał, jak twierdzi, ostatni raz w życiu, bo liczy, że smarkacz w finale strzeli, a potem pójdzie sobie precz. Mój (nie)znajomy najsławniejszego włoskiego chuligana nie znosi, chodzenia na mecze Milanu nie wybaczy mu nawet po bohaterskim występie na SB, ale chce, żeby Balotelli wreszcie się do czegoś poważnego przydał za szmal, który bierze. Naelektryzowany choleryk, tak nawijał, że nawet nie spytałem o imię. 17.06. A propos poprzedniego wpisu, to Balotelli jako bohater finału najdoskonalej wkomponowałby się fabularnie w sezon, który mediolańczycy zaczęli jak zwykle, czyli beznadziejnie, by finiszować rewelacyjnie. Pisałem już w przywoływanym gazetowym porównaniu sił, że ten czub jest zdolny przesądzić, nawet jeśli byłoby to kompletnie wbrew tendencji - calcio starzejącego się, nie umiejącego wylansować młodych gwiazd. Na tej samej zasadzie idealnym fabularnie bohaterem Bayernu (zaczęli i skończyli jak Inter) byłby Mario Gomez, czyli 30 z okładem baniek, które przycupnęło sobie na ławce i się nie wychyla. (Okolice SB na razie zdecydowanie dla rozśpiewanych Włochów, Niemcy postawili na rozmowy półgębkiem). 17.44. Sorry, ciężko mi się skupić na blogowaniu, bo popełniłem kardynalny błąd, którego już nigdy nie powtórzę - przyjechałem na stadion, między futbolowych maniaków, w koszulce Fluminense. I mam za swoje - jedni się hałaśliwie dziwią, co to za osobliwe kolory i żądają (namolnie żądają) wyjaśnień, inni padają mi rozentuzjazmowani w ramiona, że widzą Brazylijczyka, a jak dociera do nich, że nie Brazylijczyka wyściskują, euforia jeszcze rośnie - nie Brazylijczyk, a z Fluminense trzyma! I dalej cierpliwie tłumaczyć, że nabyłem barwy wyłącznie ze względu na ich oryginalność... A w ogóle to przenoszę się do następnej notki, bo blox zaraz poinformuje, że niniejszej w większej formie już nie pomieści. Zaraz podlinkuję. O,już - dalej bloguję tutaj. 