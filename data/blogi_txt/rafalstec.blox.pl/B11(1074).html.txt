Był zdolny, ale tylko na tyle, by pojąć, że jeśli ma do czegoś dojść, to ciężką pracą. Kiedy jako nastolatek trafił do piłkarskiej szkoły w pobliżu granicy niemieckiej, trenował od świtu do nocy. W Sparcie Praga schodził z boiska, gdy na opustoszałym stadionie gaszono świata. U trenera Lippiego, który ponoć aplikuje najcięższe treningi w całej Serie A, często nie wraca z kolegami do szatni. - Jeszcze się trochę porozciągam - tłumaczy. Gdyby urodził się trochę bardziej na wschodzie i nieco wcześniej, mógłby zyskać sławę stachanowca - wszyscy jego trenerzy przysięgali, że nigdy nie natknęli się na piłkarza, który wysiłku potrzebowałby jak powietrza. Dlatego maksymalnie wykorzystał swój potencjał, a jego zalety to niemal wyłącznie cechy, których można się wyuczyć. Świetna gra obiema nogami, strzał z dystansu (Włosi nazywają go „Armatą"), głową, precyzja podania, siła, kondycja, waleczność, determinacja. To rzeczywiście mógłby mieć każdy. Tyle że nie każdy skraca wakacje, by szybciej wznowić trening. - Zaczynam gdzieś w środku, a potem biegam to na prawe, to na lewe skrzydło, gdzie mnie zawiedzie instynkt - tłumaczył dziennikarzom usiłującym odgadnąć, na jakiej gra pozycji. Etos cierpliwej, żmudnej pracy nad sobą wpojono mu w dzieciństwie, które w czeskich latach 70. było po prostu zwyczajne - ojciec Wacław był robotnikiem, matka Ana opiekowała się domem. 30-letni dziś piłkarz często mówi, jak wiele im zawdzięcza. Także pogardę dla używek i sportowy tryb życia, do jakiego przywykł. Nawet w szkole miał dobre stopnie. To fragment z artykułu, który napisałem w maju 2003 roku, tutaj znajdziecie go w całości. Linkuję staroć, bo po pożegnalnym tekście o Paolo Maldinim słusznie domagaliście się w komentarzach, żebym namazał coś również o Luisie Figo i właśnie Nedvedzie, czyli pozostałych bohaterach minionej niedzieli - niezwykłej, kończącej kariery trzech wybitnych graczy, wybieranych w przeszłości na najlepszych w świecie (razem uzbierali w karierach 63 trofea - wszystkie w klubach, w reprezentacjach były „tylko” srebrne i brązowe medale). Kto pamięta tekst, tego z góry przepraszam, innych zapraszam. Nie chciałem iść na łatwiznę, uznałem tylko, że skoro zarobiony jestem i nie dam rady spłodzić żadnego obszernego dzieła (późno się robi), podrzucę choć kawałek zawierający trochę zdań, które się nie zdezaktualizowały, a niekoniecznie wszyscy je czytali. 