Hugh McCutcheon i Daniele Bagnoli to najbardziej obiecujące nazwiska wśród kandydatów na trenera polskich siatkarzy. O Juliu Velasco opowiada tylko prezes PZPS Mirosław Przedpełski, który znów nie wie, co mówi. Stało się oczywiste, że jest figurantem.Nasłuchaliśmy się, że polską siatkówkę stać na każdą luksusową fantazję i każdego selekcjonera męskiej reprezentacji, nawet żywy pomnik w osobie Bernardo Rezende, więc ogłoszona przez PZPS lista pretendentów trochę rozczarowuje. Gdyby nie zaskakujące oferty złożone za pięć dwunasta przez Bagnolego i McCutcheona, który zdobył przed chwilą olimpijskie złoto z Amerykanami, okazałoby się, że nie chce naszego talentu przetapiać na medale żaden fachowiec rzeczywiście najwyższej klasy, należący do ścisłej światowej czołówki, mający w dorobku okazałe wyniki w siatkówce reprezentacyjnej bądź klubowej. Są za to kandydatury bliskie kabaretowym, na czele z niejakim Augusto Jose Sabbatinim - w dostępnym w internecie CV reklamuje się Brazylijczyk głównie sukcesikami w turniejach azjatyckich.Zawiedli też trenerzy z Polski (przez nieśmiałość? lenistwo? niewiarę we własne siły?). Właściwie nikt z czołówki nie zechciał przedstawić autorskiego pomysłu na kadrę - choćby dla zdobycia doświadczenia, które zaprocentuje w przyszłości, np. w następnym konkursie na selekcjonera. Zgłosili się tylko dwaj Polacy. I słowem „tylko” opisuję ilość, nie jakość, żywiąc nadzieję, że Grzegorz Wagner oraz Dariusz Marszałek nie będą mieli mniejszych szans na nominację tylko ze względu na paszport - bo akurat zapanowała moda na obcokrajowców.Zamieszanie wywołał prezes PZPS Mirosław Przedpełski, który zapowiedział w „Gazecie”, że jest gotowy zrezygnować z konkursu i czekać na ofertę Julia Velasco. Ten sam prezes nazajutrz w „Rzeczpospolitej” zdementował własne słowa, by jeszcze  tego samego dnia, znów w rozmowie z „Gazetą”, zdementować, że zdementował. Mamrotał też prezes o kandydatach, którzy nie chcą się ujawniać, bo akurat pracują w klubach, ale zostaną wzięci pod uwagę. Koncepcja brawurowa - miałby na negocjacje do Warszawy jakiś fachowiec z, powiedzmy, włoskiej Serie A przylecieć potajemnie? A jego konkurenci z listy konkursowej byliby oszukiwani?- Gdyby doniesienia o negocjacjach z Velasco okazały się prawdą, PZPS zachowałby się nie w porządku. Nie wiem, kto zgłosiłby się do następnego konkursu. Z Polski pewnie nikt, a działacze narzekają, że nasi się nie zgłaszają - mówił mi dzisiaj Wagner. Komentował słowa szefa poważnej organizacji, którym natychmiast zaprzeczył jej wiceszef Artur Popko, czyli podwładny (!) Przedpełskiego. Według niego o zatrudnieniu Velasco nie ma mowy, a cała niedoszła operacja skończyła się na pobieżnym kontakcie z jego menedżerem. Popko z rezerwą mówi też o kandydaturze Hugha McCutcheona, który „w nadchodzących trudnych czasach” ma być dla PZPS zbyt drogi. Nowozelandczyk jako selekcjoner kadry USA zarabiał około 200 tys. Teraz rozmawia z Amerykanami o nowym kontrakcie. Tymczasem Lozano podstawowej pensji miał około 120 tys. dolarów.Popko nie chciał potwierdzić tego, co zdradził w „Sportowej Niedzieli” członek komisji oceniającej kandydatury Andrzej Warych - że to nie McCutcheon zgłosił się do PZPS, lecz jeden z szefów PZPS zadzwonił do Nowozelandczyka. I w ostatniej chwili stosunkowo skromną listę pretendentów udało się ozdobić nazwiskiem najświetniejszym z możliwych.Co zainspirowało Daniela Bagnolego, jednego z najwybitniejszych współczesnych trenerów klubowych, nie wiadomo. O jego chęci pracy w Polsce dowiedzieliśmy się dopiero wczoraj, czyli po terminie zgłaszania ofert. Również wczoraj włoska prasa poinformowała, że o ponownym zatrudnieniu pracującego obecnie w Dynamie Moskwa Bagnolego poważnie rozmyśla Sisley Treviso, który z Włochem na ławce zdobył kilkanaście trofeów.Gdybyśmy opierali się na doświadczeniach sprzed czterech lat, nie moglibyśmy wykluczyć, że obaj utytułowani fachowcy przez uczestnictwo w konkursie PZPS chcą podbić swoją cenę. Zanim w 2004 roku oddaliśmy siatkarzy w ręce Raula Lozano, ponoć chciał ich prowadzić Zoran Gajić, również mistrz olimpijski. Okazało się, że negocjował pensję z Rosjanami.Pewności co do intencji McCutcheona i Bagnolego nie ma, nabraliśmy natomiast pewności, że prezes Przedpełski jest figurantem, który może zrujnować wiarygodność związku. On na pewno nie dzwonił ostatnio do McCutcheona, bo jeszcze w niedzielę o jego kandydaturze nie miał zielonego pojęcia.Doskonale zorientowany w przebiegu konkursu jest za to wspomniany Artur Popko, najpotężniejszy człowiek w naszej siatkówce - wiceprezes PZPS, prezes PlusLigi, prezes PlusLigi Kobiet, a ostatnio także szef komisji oceniającej kandydatury w konkursie selekcjonera reprezentacji.Być może to on zadecyduje, kto zostanie trenerem siatkarzy. Sformułowanie „być może” najprecyzyjniej oddaje klimat konkursu. Mirosław Przedpełski - teoretycznie odpowiedzialny za obsadę kluczowej funkcji w siatkówce - nie wie, co się dzieje, i opowiada rzeczy kuriozalne. Mistrz Polski Daniel Castellani przestał według niego być faworytem komisji PZPS, bo kibice go nie lubią.Zaapelowałbym o przeprowadzenie ogólnonarodowego plebiscytu, gdybyśmy organizowali konkurs na najlepszy dowcip roku, a nie na selekcjonera reprezentacji, która mierzy w olimpijski medal i będzie wkrótce gospodarzem mundialu. Prezes figurant (Przedpełski) chowa się za kibicami, bo obawia się podjąć decyzję i wziąć za nią odpowiedzialność. Prezes realny (Popko) chowa się za prezesem figurantem, bo boi się tego samego.Miały być sławne nazwiska, przejrzystość i czyste reguły gry, jest chaos, rozmywanie odpowiedzialności i stare, dobrze nam znane zakulisowe gierki. 