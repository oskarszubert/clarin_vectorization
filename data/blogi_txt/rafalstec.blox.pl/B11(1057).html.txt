Rok upływał mi nieszczególnie - wiosną na boisku kompletnie pogruchotałem sobie odnóże dolne, do którego jestem przywiązany od małego, do dziś nie wiem, kiedy znów zagram, biegam tylko i na dobrą sprawę wciąż się rehabilituję, a urazy zawodowców zaczęły mi się nierzadko zdawać jakieś takie zwyczajne, do kataru podobne. A jednak trochę, o dziwo, kontuzji zawdzięczam. Bez niej nie obsłużyłbym w roli wysłannika „Gazety” rzymskiego finału Ligi Mistrzów, kuśtykając o kulach, co było i niezapomnianą przygodą, i okupionym bólem (strachem też) wyzwaniem, bez niej nie odkryłbym też w sobie wytrwałości i systematyczności, o które siebie nie podejrzewałem.  Nadwrażliwi na ekshibicjonizm, wybaczcie, poprzez osobisty wstęp zmierzam prędko ku Nowemu Rokowi. Otóż przed 2010 życzę Wam skromnie, na miarę czasów kryzysu:-) - większych nieszczęść unikajcie, a jeśli napatoczą się mniejsze, to podyskutujcie sami z sobą i zdołajcie odnaleźć w nich doświadczenia, które czynią życie pełniejszym. 