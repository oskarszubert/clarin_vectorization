Z wątpliwościami zadzwonił do mnie minionej nocy - maniacy Ligi Mistrzów nigdy nie śpią - Maciej Chorążyk z „Tygodnika kibica”. Przeczytał mój wpis, w którym opiewałem rekordową liczbę goli strzelonych przez napastnika Milanu w europejskich pucharach. Wydarzenie odnotowała sportowa prasa na całym kontynencie, włoska poświęciła mu pierwsze strony.Jarosław Owsiański z „TK” uważa, że rekordzistą pozostał Gerd Mueller. Dostałem od niego zestawienie wszystkich - co do jednego - goli Niemca oraz artykuł z 12 listopada. Inny spec od futbolowych archiwów Roman Hurkowski idzie jeszcze dalej i kwestionuje całą czołówkę kolportowanej przez UEFA klasyfikacji najskuteczniejszych. Jego zdaniem Mueller strzelił goli 65 a nie - jak mu się przypisuje - 62, natomiast współcześni goniący go napastnicy (Inzaghi, Szewczenko, Raul) zdobyli mniej bramek niż się powszechnie sądzi.Ich dane możecie skonfrontować z oficjalnymi statystykami UEFA (szukajcie na stronie szóstej dokumentu), która zresztą namaściła rekordzistę Inzaghiego na swojej stronie internetowej.Podważającym jej werdykt całkiem serio proponuję, by spróbowali skontaktować się z odpowiednią komórką UEFA. Od siebie dodam tylko, że Włoch również ma odrębne zdanie na temat swojego snajperskiego dorobku. Jak twierdzi, strzelił nie 62, lecz co najmniej 62 i pół gola, bo nie chce oddać w całości Jonowi Dahlowi Tomassonowi trafienia z meczu z Ajaksem Amsterdam przed kilku laty. Warto sobie tamten incydent przypomnieć, bo to być może jedyny przypadek, w którym to nie Inzaghi kradnie gola, lecz sam jest okradany:PS. Jeśli pamiętacie inne epizody z Inzaghim w nietypowej dla siebie roli obrabowanego, to poproszę o linka do video :-) 