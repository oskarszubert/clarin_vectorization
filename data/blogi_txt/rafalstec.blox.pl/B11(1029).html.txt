Niech to szlag, ledwie zadekowałem się w Bazylei, a już dostaję SMS-a, że Kubę Błaszczykowskiego diabli wzięli. Błaszczykowskiego, czyli jedynego w kadrze, wyjąwszy przeszczepionego Brazylijczyka Rogera, piłkarza lubiącego i umiejącego dryblować - tylko w nim spośród reprezentantów potrafię dojrzeć brzdąca z podwórka, który frajdę od zawsze czerpał przede wszystkim z oszukiwania przeciwników i z którego skłonności do płatania figli nierzadko wyrastają największe gwiazdy futbolu.Na szybko trzy refleksje. Po pierwsze, nabieram coraz natrętniejszego przekonania, że Błaszczykowski będzie skazany na karierę owenopodobną - co kogoś okiwa, to mu podłożą nogę, co nieszczęśliwie stąpnie, to wyląduje w szpitalu. Już kilka miesięcy temu na redakcyjnym kolegium w „Gazecie” (zło)wieszczyłem, że skrzydłowy Borussii pewnie nie dotrwa do Euro, bowiem wszystko każe w nim widzieć przypadek nadwrażliwca i pechowca w jednym, co stanowi połączenie beznadziejnie nieuleczalne, zwłaszcza przy jego stylu gry. Moje przeczucie krótkoterminowe się, niestety, sprawdziło, oby nie sprawdziło się długoterminowe. Bo drugiego Błaszczykowskiego w naszej piłce nie widzę.Po drugie, Piszczek. Przyjedzie zbyt wakacyjnie odprężony? Nieprzygotowany mentalnie? A może zobaczymy raczej wariant duński z 1992 roku? Pamiętacie, jak Duńczyków zwołali tuż przed mistrzostwami, po wykluczeniu pogrążonej w wojnie Jugosławii, i pościągani ze wszystkich stron świata piłkarze sięgnęli po złoto? Chociaż nie sądzę, by Piszczek dał radę zagrać już z Niemcami. Kto go tam wie, jaki styl wypoczywania uprawiał na Rodos...Po trzecie, liczba wariantów ofensywnych kurczy się reprezentacji w zastraszającym tempie. Kręciłem nosem na beenhakkerowy pomysł spolszczania Rogera, a teraz aż strach pomyśleć, co działoby się bez niego - jeśli na skrzydłach z Niemcami zagrają Łobodziński i Krzynówek/Smolarek, jedynym kreatywnym rezerwowym graczem drugiej linii pozostanie właśnie piłkarz Legii. Następny wypadek losowy grozi już kadrze katastrofą. 