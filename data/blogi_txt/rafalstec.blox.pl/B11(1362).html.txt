Blogowałem już jesienią, że nie pojmuję, dlaczego właściwie Ludovicowi Obraniakowi zachciało się kopać dla ojczyzny dziadka, a zarazem widziałem, że solidnie dla Polski pracuje, nie wybiera sobie meczów ważnych i nieważnych, nie wymiguje się nawet od sparingów bez znaczenia. No i wcześniej musiał swoje w urzędach odstać, żaden prezydent mu paszportu nie podrzucił. W tamtej notce przywoływałem mowę Kuby Błaszczykowskiego, który naskoczył na Obraniaka po remisie w Czarnogórze. Bo Obraniak czerwoną kartkę dostał, osłabił drużynę, kłopoty „sprawiał nie pierwszy raz”. Nasłuchaliśmy się o sporach między Obraniakiem a Robertem Lewandowskim. Nasłuchaliśmy się deklaracji trenera Waldemara Fornalika, że reprezentanci Polski mają mówić po polsku (Obraniak nie mówi). I nasłuchaliśmy się podobnych uwag od Zbigniewa Bońka, który generalnie lubił się wyzłośliwiać o Obraniaku, aż Obraniak zaczął się publicznie skarżyć, że Boniek go prześladuje. Miał już zatem Obraniak mniej lub bardziej przykre okoliczności z kapitanem reprezentacji, trenerem reprezentacji (to właściwie był na tle całości drobiażdżek), największym jej gwiazdorem obecnie i największym jej gwiazdorem w przeszłości, który potem urósł na prezesa PZPN. Dziś głos w sprawie Obraniaka zabrał zastępca tego ostatniego, wiceprezes i poseł Roman Kosecki. Najpierw niby ogólnie rzucił, że „niektórzy kadrowicze zachowują się trochę jak rozkapryszone bobaski”, ale po uwagach nieprecyzyjnych przymierzył w konkretny cel, recenzując, iż „Obraniak gra czasem jak panienka”. Łza się w oku kręci, wracają wspomnienia czasów subtelnego dowcipu Grzegorza Laty, od razu znać, że obaj - Kosecki i Lato - kształcili się polemicznie w parlamencie. Nie wiem, ile razy wypowiadający się - bezpośrednio lub pośrednio - o spolszczonym Francuzie mieli rację, a ile razy nie mieli. Wiem, że jeśli nawet jesteś święcie przekonany, że masz rację, to jeszcze podejmujesz decyzję, czy swoją najswojszą rację ujawnić, czy nie. A jeśli postanowisz ujawnić, to jeszcze dobierasz środki wyrazu, które wydają ci się najbardziej odpowiednie. W sprawie Obraniaka niedopowiedzeń właściwie nie ma, w każdym razie ja sygnały dostaję wystarczająco sugestywne, by rozumieć, że to kadry zakała, piąta kolumna i wrzód w jednym. Że bez francuskiego szkodnika Polacy na pewno nie daliby się w środę wciągnąć Irlandczykom w futbol jaskiniowy. Że bez jego trującej obecności ﻿Waldemar Fornalika nauczyłby już piłkarzy, co robić, gdy rywal wykonuje rzut wolny lub rożny. Że bez niego pół roku wystarczyłoby na obmyślenie planu, który pozwoliłby wykorzystywać atuty światowej klasy środkowego napastnika. Że bez niego nie irytowalibyśmy się, że tylu piłkarzy wygląda w reprezentacji marniej niż w klubie. We łbie się nie mieści, ale selekcjoner nadal Obraniaka powołuje. Czeka, aż oficjalnie wzdrygną się z obrzydzenia do robala wszyscy, włączywszy najwyższe czynniki - państwowe, może nawet kościelne? Bo na znacząco lepszą grę Obraniaka w aktualnych okolicznościach przyrody może się Fornalik nie doczekać nigdy.﻿ 