Początek igrzysk przebiegał w sposób zbyt banalnie przewidywalny, by całkiem wykluczyć, że wszystko zostało zapisane w tajemnych księgach już kilka tysięcy lat temu, w czasach odlegle przedkonfucjańskich. Na otwarcie gospodarze przyładowali światu po oczach eksplozjami, które pewnie nie kosztowały wyraźnie mniej niż amunicja wystrzelona w Iraku, i niemal oficjalnie ogłosiły, że nadchodzi szczęśliwa era ogólnoplanetarnego bicia pokłonów wielkiemu narodowi chińskiemu. Bicia oczywiście z rozanieloną miną tubylca, który czuje dozgonną wdzięczność dla partii, że mógł zostać wysiedlony z Pekinu dla dobra igrzysk. Nazajutrz sztangistka Chen Xiexia podniosła inauguracyjne chińskie złoto i pobiła rekord świata, chyba nawet nie zauważając, że dźwiga coś cięższego niż dwa koła rowerowe. Potem Chińczycy obowiązkowo rozsiedli się na szczycie klasyfikacji medalowej. Aż wreszcie swój rytualik odbębnili Polacy. Przegrały szablistki, przegrały siatkarki, przegrali pływacy. Tylko nad koniem rozskakał się, by dzień pierwszy nie był całkiem czarny, Leszek Blanik. Na razie co prawda w eliminacjach, ale przecież dwa równe skoki wróżą pomyślny finał.Nieudane wprawki polskie skierowały moje myśli na obcych, bo wiadomo, że oglądać sportu zupełnie bez kibicowania się nie da i komuś życzyć dobrze trzeba. Kogo dopingować, gdybym naszym tym razem akurat nie wyszło? Nie rozmyślałem długo, właściwie od razu wiedziałem, że w Pekinie wyjątkowo postawię na tzw. kibicowanie negatywne - przeciw komuś, motywowane paskudną chęcią podglądania cudzego nieszczęścia. A za wroga obrałem sobie - obrazoburczo, wbrew woli partii - Chiny.Dla jasności, by nie wyjść na fanatyka modnego dziś wyznania prymitywnie antychińskiego: nie chcę ich medalowego triumfu nawet nie ze względu na winy dyktatury. Nie ze względu na nasz strach, że bicie im pokłonów wcale nas nie uszczęśliwi. Nie ze względu na smog i płynące korytami rzek cuchnące ścieki. Nie ze względu na niewypowiedziane podejrzenie, iż sportowców szprycują. Życzę im przygnębiającego drugiego miejsca - o trzecim wstydzę się marzyć - w klasyfikacji generalnej igrzysk dlatego, że nie lubię ich nienaturalnej, przemysłowej, bezdusznej, zabijającej entuzjazm wizji zawodowego sportu.Wyobraźcie sobie, że do waszego województwa przychodzi polecenie z Warszawy, by zaszczepić okolicy miłość krykieta. Pewnie słyszeliście, w czym rzecz - jeden wali kanciatym kijem w skórzaną piłkę, inny ją rzuca, jeszcze inny chce złapać i tak w kółko czasem nawet przez pięć dni. Wyobraźcie sobie, że wyciągają z domów najzdolniejsze dzieciaki, zamykają ich w ni to klasztorach, ni to koszarach zwanych pieszczotliwie szkołami, wciskają im kanciate kije do rąk. I że wyprane dziecięce mózgi istotnie przyjmują przekaz, że kanciaty kij zmieni ich życie w bajkę, bo rozsławią wielki naród polski.Znów: nie posuwam się w tej analogii do posądzania Chińczyków, iż młodych sportowców do katorżniczych treningów zmuszają (choć proceder wyszedł na jaw). Nawet bowiem bez ewidentnego łajdactwa skrajnie wynaturzony wydaje mi się pomysł na sport, który obywa się całkowicie bez autentycznej fascynacji i spontaniczności, którym sterują odgórne dyrektywy, co trenować warto, a czego nie warto. Nie warto oczywiście z punktu widzenia olimpijskim rankingu, gdy np. w danej dyscyplinie rozdają tylko jeden marny komplet medali.Koncept chiński stoi na głowie. Sport rekreacyjny istnieje tutaj w ilościach śladowych, w żadnej mierze nieproporcjonalnych do zapędów gospodarzy igrzysk, by w zawodowstwie panować na całym świecie. Chińczycy wznoszą budowlę wyglądającą jak pałac, choć wewnątrz pod wypłowiałym dywanem gnije podłoga, a z rur cieknie woda. Trzymają się tej samej strategii, przez którą schowali zagracone, piszczące biedą pekińskie podwórka za błyszczącymi billboardami z emblematyką olimpijską.Po drugiej stronie lustra leżą państewka rzeczywiście zafascynowane swoimi ulubionymi dyscyplinami i właśnie ich drużynom tradycyjnie życzę wszystkiego najlepszego. Lubię koszykarzy z Litwy, która ma koszykarskiego bzika i w koszykówkę skromnymi siłami trzymilionowego narodu potrafi regularnie zdobywać medale olimpijskie. Lubię rugbystów z trochę tylko liczniejszej Nowej Zelandii, która szaleje na punkcie rugby i zawsze aspiruje do podium Pucharu Świata. (Są jeszcze mocne w jajowatą piłkę niewielkie okoliczne wyspy, zagrożone zatonięciem, a Chiny pchając dwutlenek węgla do atmosfery, to zagrożenie zwiększają. Swoją drogą to skandal, że tego sportu nie ma na igrzyskach). Lubię sprinterów z Jamajki, na której każdy chce biegać i która spośród niespełna trzech milionów Jamajczyków potrafi wyszperać dwóch ludzi konsekwentnie zbliżających się do prędkości światła. Lubię długodystansowców z Kenii i Etiopii, lubię siatkarki z Japonii, które rzadko wyrastają ponad Adama Małysza, więc obmyśliły własny sposób gry, polegający mniej na skakaniu, a bardziej na nieustającym ruchu i usiłowaniu przykrycia sobą całego boiska.Chińczycy też mają swojego konika - pingpongowego, szczerze fetują przepychającego się z wielkoludami z NBA Yao Minga, chyba polubią piłkę nożną. Ale olimpijską reprezentację zmienili w plującą złotem, srebrem i brązem kolubrynę bez właściwości, której sens istnienia zginie wraz z końcem igrzysk. To litewscy koszykarze, nowozelandzcy rugbyści i jamajscy sprinterzy pozostaną narodowymi bohaterami porywającymi wyobraźnię rodaków na ciut dłużej niż dzień czy dwa tygodnie. 