Triumf nad Interem musiał dać prowadzącemu Romę Claudio Ranieriemu niewysłowioną rozkosz. Nie tylko on padł ofiarą grubiaństwa Jose Mourinho, ale akurat jego Mourinho potraktował wyjątkowo niegrzecznie, wymyślając mu od zgredów, którzy wskutek mentalnego kalectwa nie są zdolni dopadać najcenniejszych trofeów. Dziś ten niepełnosprawny ponoć trener, któremu pracodawca nie finansuje każdej transferowej zachcianki, nie tylko wygrał z hojnie sponsorowanym Interem pojedynczy mecz, lecz zbliżył się do niego na jeden punkt w ligowej tabeli i rzucił wyzwanie w walce o mistrzostwo Włoch. Rzymianie mają ważne powody, by wierzyć w sukces. Przed nimi ciut mniej wymagający kalendarz gier; odpadli z europejskich pucharów, tymczasem z mediolańczyków wysysa i będzie wysysać energię Liga Mistrzów; przy równym dorobku punktowym wyprzedziliby Inter dzięki korzystnemu bilansowi w dwumeczu; odzyskali dla wielkiego futbolu Lukę Toniego (zanim strzelił dzisiaj gola, zdrowo wytarmosił obrońców); odzyskują bezcennego Francesco Tottiego. A przede wszystkim sprawiają doskonałe wrażenie jako grupa i nie wyhamowują od miesięcy. Tabela rundy rewanżowej Serie A - dotąd nieznośnie monotematycznej - wygląda zdumiewająco. Prowadzi Roma (34 punkty), ściga ją Milan (28 punktów, mecz mniej), rossonerich naciska Palermo (25) - dopiero za nimi wlecze się broniący tytułu Inter (24!), o punkcik wyprzedzający maleńką Catanię (też mecz mniej!) wskrzeszoną dotknięciem trenerskiego żółtodzioba Siniszy Mihajlovicia. Już się na blogu przyznawałem, że mam do Mourinho mnóstwo uznania za pracę, jaką wykonuje na San Siro. Aplikuje Portugalczyk reformę totalną, i w stylu gry, i w kadrze, i w głowach piłkarzy, a reforma totalna musi potrwać - nigdy nie zwiodą mnie wielocyfrowe dane z rynku transferowego, w futbolu nie wierzę w drogę na skróty, a zamiast dać się omamić milionom euro, wolę zauważyć, że Romę usiłowała po południu pokonać (obijając jej poprzeczkę i słupek) drużyna w połowie odnowiona w stosunku do tej, którą wystawiał Inter w minionym sezonie. I zapowiedź tego, czego może dokonać w przyszłości, dostrzegam raczej w dwumeczu Ligi Mistrzów z Chelsea. To wszystko jednak będą detale bez znaczenia, jeśli Mourinho przegra. Redukuję rywalizację o tytuł do Jego Bezczelnej Wielmożności, bo on sam mnie do tego nakłania. Italii wciska narrację „ja kontra reszta świata”, ściąganie całej uwagi to fundament jego strategii, a być może także, przynajmniej częściowo, pochodna jego psychicznych potrzeb. Barcelona ma twarz Messiego, madrycki Real - Ronaldo, Valencia - David Villi, Manchester United - Rooneya, wielkie kluby - także kluby z wybitnymi trenerami - generalnie mają najczęściej twarze gwiazd boiska, Inter łypie grymasami Mourinho. Włochom nawrzucał portugalski trener co nie miara, Włosi w ogromnej liczbie pragną widzieć go przegranego, ba, upokorzonego, mało kto po porażce mediolańczyków oskarżyłby Sneijdera czy Eto’o, tam by się raczej odbył wściekły i krwawy sąd nad trenerem arogantem, który nie jest typem faceta zasługującego na współczucie. Raczej by mu się wypominało, że piłkarze Interu włożyli dziś gola ze spalonego, choć zdaniem ich trenera spiskujący sędziowie wspierają konkurentów. Ciekawe, co Mourinho powiedziałby Ranieriemu, gdyby ten pomachał mu trofeum. Porażkę z wielkim, godnym szacunku przeciwnikiem można znieść. Ale porażkę ze stetryczałym gamoniem? 