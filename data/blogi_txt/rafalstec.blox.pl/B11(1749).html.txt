Trzymajcie się stołów, wciągnijcie kłęby tlenu, nie wpuszczajcie niepełnoletnich - to nie będzie kino akcji, lecz dzieło trudne w odbiorze, rozwlekłe, refleksyjne, z bohaterem tak skupionym i dostojnym w ruchach, że prawdopodobnie umie godzić grę w futbol z dumaniem nad Kwestiami Najważniejszymi. Bohater to oczywiście ofensywny rozgrywający Maciej Iwański, który już moją uwagę przykuwał - a to krągłościami, a to celowaniem w cudze podbrzusza. Zastanawiałem się nawet, czy aby nie za często się ofensywnym rozgrywającym Iwańskim zajmuję, czy nie hoduję w sobie na punkcie ofensywnego rozgrywającego Iwańskiego obsesji, czy nie upatrzyłem sobie kopacza ofiarnego i nie obwiniam go za wszystkie grzechy kopaczy polskich. Niestety, nic nie poradzę, dla mnie ten facet - Reprezentant Polski, Bardzo Drogi Piłkarz, Który Przyszedł do Legii Warszawa Jako Gwiazda i Mistrz Kraju - ucieleśnia naszą ligową piłkę nożną najdoskonalej. Tym razem jestem czysty, tym razem ofensywny rozgrywający Iwański wpadł w oko komentatorowi Canal+ Kazimierzowi Węgrzynowi, który nie chciał się nad Iwańskim wyzłośliwiać. Też się nie chcę, rzecz nie wymaga komentarza, polecam jedynie uwadze widzów zmysł taktyczny Iwańskiego, dzięki któremu Iwański zachowuje stałą odległość od gwałtownie nacierających rywali - wspaniale wychodzi z opresji zwłaszcza w kryzysowej 40. sekundzie filmiku, gdy rywale zaskakują podaniem i piłka (wraz z jednym z rywali!) niebezpiecznie się do Iwańskiego zbliża, ba, niemal Iwańskiego dotyka: 