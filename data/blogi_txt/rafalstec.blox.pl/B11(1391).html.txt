Głupio mi za rodaków, uważam, że Gabon traktujemy niesprawiedliwie, nieelegancko, a przede wszystkim w wielu wypowiedziach na jego temat zdradzamy zawstydzającą ignorancję. Politycy z wyżyn cywilizacji białego człowieka sprowadzają sens istnienia Gabonu do uprawy orzeszków ziemnych (choć Gabon wcale nie żyje z orzeszków), a teraz, po opublikowaniu najnowszego rankingu FIFA, wszyscy zauważyli nie tyle spadek o kilka pozycji Polski, co awans Gabonu, który - co za wstyd, biada nam, oj, biada - wyskoczył ponad naszą reprezentację. Ignorantów uprzejmie informuję, że opłakują historyczną klęskę bez powodu. Po pierwsze, Gabon już się wyżej od polskiej kadry plasował - między lipcem 1996 roku a lutym roku 1997. Po drugie, ranking FIFA wciąż, pomimo niedawnego retuszu regulaminowego, nijak ma się do światowej hierarchii w piłce kopanej. Zeskanowałem wzrokiem dorobek reprezentacji Gabonu i stwierdziłem, że przez blisko pół wieku uczestnictwa w rywalizacji międzynarodowej zaledwie trzykrotnie sprawdziła się ona z drużynami spoza Afryki. Nigdy nie zagrała z rywalem z Ameryki Płd., nigdy nie zagrała z klasowym rywalem z Europy. Wspomniane wyjątki też nie wypadły okazale - przegrał Gabon towarzyskie mecze z Belgią oraz Maltą (oba 1:2, oba w 1993 roku), pokonał tylko Andorrę (2:0, w 2003 roku). Nie wiem, jak wy, ale ja nie zamierzam traktować serio żadnej futbolowej klasyfikacji wyżej od Meksyku, Szwecji czy nawet Słowacji umieszczającej drużynę minimalistów, która ucieka przed wielkimi wyzwaniami i ani myśli zmierzyć się z naprawdę silnym przeciwnikiem o radykalnie odmiennym stylu gry. Wobec rankingu FIFA jesteśmy jednak bezbronni, w końcu wynik, jak mawiają klasycy piśmiennictwa sportowego, idzie w świat. Dlatego wymyśliłem, że powinniśmy niechybnie umówić sparing z Gabonem, by raz na zawsze ustalić, kto lepszy. Próbowałem nawet do Gabonu zadzwonić, żeby zagaić i zadać kilka kurtuazyjnych oraz technicznych pytań. Czy oni też odnotowali wyprzedzenie Polski? Czy są dumni? Ilu polskich działaczy, niezmordowanych podróżników, są gotowi godnie ugościć? Czym ich podejmą? Niestety, nie działał ani numer tamtejszej federacji podany na stronie FIFA, ani numer przedstawicielstwa dyplomatycznego, ani numer CAF (afrykańskiego odpowiednika UEFA). Chciałem poprosić o pomoc Wojtka Jagielskiego, ale zreflektowałem się i zrezygnowałem - już popołudnie, a piłkarscy działacze nigdzie nie lubią pracować, poza tym oficjalną propozycję musi złożyć PZPN. Zadzwoniłem więc do prezesa Grzegorza Laty, który zareagował zaskakująco. Sprawiał wrażenie speszonego i zaniepokojonego, wręcz przestraszonego. Najpierw zdezorientowany zapytał, czy aby nie jestem złośliwy, a potem wielokrotnie - jakby wpadł w stupor jakiś - mechanicznie powtarzał, że „nie będzie niczego komentował, dopóki nie przeczyta artykułu i nie zapozna się ze sprawą”. Argumentowałem, że żaden artykuł nie powstał, że samowolnie uroiłem sobie ideę sparingu w celu tyleż sportowym, co szczytnym - dla lepszego obopólnego z Gabonem poznania się. Bez skutku. - Wszystko przeczytam, niech pan zadzwoni za jakiś czas - usłyszałem. I prezes władczo zakończył rozmowę. Ani chybi pomogły intensywne medialne szkolenia w firmie Polish Sport Promotion, które przechodził przed kampanią wyborczą. Nie ma nawet znaczenia, że ich nie dokończył, skoro przyswoił najważniejsze - jak nie kumasz, o co chodzi, dla własnego dobra nie komentuj. Teraz się martwię, czy pomysł uda się zrealizować, a widzę w nim same zalety. Mielibyśmy szansę uwiarygodnić ranking FIFA (testując siłę Gabonu w warunkach bojowych, nie korespondencyjnych), poprawić marny bilans meczów z Afryką (po 1980 roku nie uciułaliśmy nawet gola - 0:1 z RPA, 0:0 z Kamerunem, 0:0 i 0:4 z Egiptem, 0:0 z Marokiem, 0:1 z Tunezją, 0:0 i 0:1 z Marokiem - skąd nasze zarozumialstwo?), a także podarować niezapomniane wrażenia i bezcenne doświadczenia sympatycznym, jak mawiają sławy komentatorstwa futbolowego, piłkarzom znad Zatoki Gwinejskiej. Można złośliwie rzucić, że Gabon jeszcze się nie mierzył z tak egzotycznym rywalem. A można zanęcić Gabon argumentem, że jeszcze nigdy nie mierzył się z rywalem tak utytułowanym - odbyłby swój pierwszy sparing z medalistą mundialu. 