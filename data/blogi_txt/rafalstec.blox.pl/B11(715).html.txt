Kiedyś kolonizowała Anglia, teraz kolonizują Anglię. Po dzisiejszym przejęciu Birmingham przez Carsona Yeunga, miliardera z Hongkongu, po raz pierwszy w historii ponad połowa piłkarskiej Premier League należy do obcokrajowców. W czołowej ósemce aktualnej tabeli tylko londyński Tottenham wciąż znajduje się w tubylczych rękach, pozostałe kluby z czuba wzięli - zachowuję kolejność z ligi - Rosjanin (Chelsea), Amerykanin (Manchester United), członek rodziny królewskiej Zjednoczonych Emiratów Arabskich (Manchester City), Amerykanin z Rosjaninem (ponad połowa udziałów w Arsenalu) i  kolejni Amerykanie (Liverpool, Sunderland i Aston Villa). Bliżej spodu lub na spodzie tabeli znajdziemy jeszcze wpływy Egiptu (Fulham), wspomnianego Hongkongu (Birmingham), Islandii (West Ham) i Arabii Saudyjskiej (Portsmouth), a w drugiej lidze - zamerykanizowanej Serbii (Leicester), Indii i Włoch (Queens Park Rangers), USA (Derby County) oraz Irlandii (Peterborough). W sumie 15 (!) klubów pod obcym butem. Rzadko europejskim, coraz częściej wybitnie egzotycznym. I pomyśleć, że zaledwie sześć lat temu, gdy popłoch wywoływał nadciągający do Chelsea Roman Abramowicz, jedynym zagranicznym właścicielem był w Premier League Mohamed Al-Fayed. Inwazja na rozwielmożnione niegdyś na wszystkich kontynentach imperium postępuje szybciutko, a zapowiedzi Yeunga brzmią o tyle oryginalnie, że opowiada on o rozwijaniu chińskiego futbolu, intensywnym promowaniu w Chinach marki Birmingham i eksportowaniu do Birmingham chińskich piłkarzy. Dziś już wielkiego poruszenia medialnego nie wywoła, wyspiarze - i my wszyscy - do przejęć przywykliśmy, zwłaszcza że w żadnym klubie nie wprowadzono ani nakazu noszenia galabiji, ani obowiązku wlewania w siebie wódki bez zakuszania pa pierwym. Teraz panika może wybuchnąć z przyczyn odmiennych - gdy pewnego dnia obcy się znudzą albo znajdą lepszy biznes i pójdą sobie precz. 