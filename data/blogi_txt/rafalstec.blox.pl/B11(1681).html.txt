Jak już zeznawałem, pracuję nad podsumowaniem piłkarskiego roku do świątecznego wydania „Gazety Sport.pl”. Chciałem zamieścić tam ze trzy najzgrabniejsze cytaty spite z celebrytów  naszego futbolu (zgodnie z obowiązującymi trendami koniecznie legitymujących się naszym paszportem! Chinyama albo Marcelo nie mieli szans.), ale kiedy zacząłem sięgać pamięcią wstecz, zaraz skonstatowałem, że pysznych fraz wystarczyłoby na opasłą księgę maksym. Dlatego postanowiłem, że cytaty wypełnią całą stronę. Sam na szybko wyłowiłem poniższe, ale mam też prośby do czytelników. Pierwsza: podzielcie się na forum, jeśli zapadły wam w pamięć jakieś inne, przeze mnie niezasłużenie pominięte (engelowych mi zwłaszcza brakuje), a dołożę je do swojej antologii. Druga: wskażcie, które polubiliście najbardziej. Wszystkich pewnie w papierze nie zmieszczę, więc selekcji dokonam według waszych sugestii. Oto wstępne propozycje: „Żeby nie być gołosłownym, proszę popatrzeć, kto trenuje dzisiaj reprezentację męską w siatkówce? Przepraszam, z całym szacunkiem, bo może jest on fantastyczny, ale jest to farmer z Argentyny, który uczył się siatkówki we Włoszech od polskich zawodników, a który dzisiaj jest trenerem reprezentacji Polski w siatkówce. I te przykłady można mnożyć. Dla mnie osobiście jest to dalekosiężne zadanie właśnie dla AZS, jedno z wielu, bo nie jedyne” - Antoni Piechniczek na posiedzeniu senackiej komisji sportu „Nie wystarczy tylko biegać lub trochę się starać, z naszym herbem na sercu trzeba zapierdalać” - z takim napisem na koszulkach trenowali piłkarze Górnika Zabrze. Kibolstwo się nam rozpoetyzowało wiosną, o szlachetnej inicjatywie wiedzieli prezes Jędrych i trener Kasperczak. „Nikt nigdzie nie uczy jak powinien pracować selekcjoner. Tu liczy się doświadczenie zawodowe, wizja selekcyjna, filozofia futbolu trenera, umiejętności analityczne, profesjonalizm zawodowy i cierpliwe dążenie do celu. Czasem wbrew wszystkim. Jeśli selekcjoner czuje, że musi coś zrobić to po prostu to robi, bez względu na to co pomyślą sobie o jego pomysłach inni. Bo jak mówi Tomasz Wałdoch albo się to coś ma albo się tego czegoś nie posiada. Franciszek Smuda z pewnością to coś w sobie ma i dlatego cierpliwie musimy czekać, bo niełatwo jest zbierać plony na spalonej ziemi. Trzeba w nią włożyć wiele pracy aby pewnego dnia zakwitła bujnym kwieciem wyników” - a to liryczna próbka z kultowej witryny www.jerzyengel.pl. „Nie chcę narzekać na piłki Pumy, ale narzeka na nie cała liga. Wyrób jest tandetny. Ktoś ( ) nie pomyślał, że to właściwie piłki lekarskie. Sebastian Mila powiedział ostatnio, że jak ją sobie ustawia, to musi "tego kota w d... trafić", dopiero wtedy może szybciej poleci. Nie mam jednak co się usprawiedliwiać, bo inni trafiają tymi piłkami z rzutów wolnych. Ale ja mam swoją posturę i przy uderzeniach bazuję głównie na technice uderzenia, a przy tych piłkach liczy się głównie siła. I one nie lecą tam, gdzie chcę” - rozgrywający Maciej Iwański tłumaczy, dlaczego w Legii nie pokazuje, na co go stać. „Mecz będzie ciężki, nam nie jest łatwo grać co cztery dni, a po porażce - to już w ogóle. Spójrzmy prawdzie w oczy, budujemy nową drużynę. Czekamy więc na motywację ze strony Słoweńców. Jeśli chcą, byśmy zagrali z jeszcze większym charakterem, niż zamierzamy, niech dzwonią do naszej federacji i złożą jakąś ofertę. Może to będzie dodatkowy bodziec dla młodych piłkarzy?” - Mariusz Lewandowski poszukuje inspiracji, by po przerżnięciu eliminacji do mundialu zmobilizować się na mecz bez znaczenia ze Słowacją. Poszukuje jej u Słoweńców, którym do awansu potrzeba zwycięstwa naszych. „Rachu-ciachu, małpa w piachu” - sektor Wisły Kraków na meczu z Koronę fetuje zabójstwo kielczanina Karola Piroga, ps. „Małpa” „Było ich sześciu, potem dwunastu i założyli klub pederastów. Klub się rozwijał, klub się rozrastał, a każdy Żydek to pederasta” - inny popularny song z krakowskich trybun. Z przesłaniem od Wisły dla Cracovii. „Władysław George Engel” - fragment zamieszczonego w internecie CV byłego selekcjonera reprezentacji Polski, zmieniony potem na „Władysław Jerzy Engel” (prawdopodobnie pod wpływem lektury komentarzy na blogu „A jednak się kręci”, ale o tej tajemniczej sprawie całej prawdy nie poznamy chyba nigdy). „Jedna z przyczyn polega na tym, że każdy z naszych trenerów jest z jakiegoś powodu spalony. Poszedł do klubu, nie powiodło mu się, dostał minusik. Poszedł do drugiego, nie powiodło mu się, znów minusik. Niech pan zwróci uwagę - wszyscy mają w hipotece po cztery-pięć drużyn, a później pozostaje im już zejść klasę niżej lub pracować z młodzieżą. Polska to specyficzny kraj, odeszliśmy od czegoś, co nazywaliśmy autorytetem. Ostatnim był Ojciec Święty, dziś o jego nauczaniu całkiem się zapomina” - Antoni Piechniczek wyjaśnia, dlaczego naszym trenerom nie idzie. „Udało się zmienić Wydział Szkolenia. Udało się utworzyć Komisję Wysokiego Wyczynu, mając na uwadze wszystkie reprezentacje. Udało się do każdej reprezentacji przydzielać na mecz kogoś z wąskiego grona trenerów, którzy jeżdżą i obserwują, mam na myśli Łazarka, Strejlaua czy Władka Stachurskiego. Krótko mówiąc, otoczyć zespoły reprezentacyjne większą opieką merytoryczną. Udało się utworzyć kadrę U-23, co uważam za bardzo cenne w naszych warunkach. Udało się połączyć Wydział Piłkarstwa Młodzieżowego z Wydziałem Szkolenia, aby mieć wpływ na to, o czym pan mówił, bo to było całe lata poza Wydziałem Szkolenia, bo w statucie był zapis, że piłkarstwo młodzieżowe to jest zupełnie osobny rozdział. Udało się poszerzyć zakres szkolenia trenerów, wprowadzenia licencji dla tych trenerów, skatalogowania tych trenerów. Udało się systematycznie, dwa razy w roku organizować dla nich międzynarodowe konferencje. Tych osiągnięć jak na rok wcale nie jest mało” - Antoni Piechniczek wylicza, czego dokonał jako wiceprezes PZPN. I zdradza, jakie ma cele na najbliższe lata: „Po pierwsze, kontynuacja tego, co już robiliśmy, bo to nie jest tak, że się raz zrobiło i już jest koniec. Po drugie, marzy mi się, żeby przed eliminacjami europejskich pucharów doprowadzić do spotkania trenerów klubowych z wąskim gronem ludzi z Wydziału Szkolenia. Żeby po prostu na wstępie spróbować powymieniać pewne uwagi”. „Podamy sobie na koniec ręce jak biali ludzie” - prezes PZPN Grzegorz Lato zapowiada eleganckie pożegnanie ze zwolnionym selekcjonerem Beenhakkerem. „Holandia pokazała nam, gdzie jesteśmy. Z zespołem przebywałem 10 dni i mówię otwarcie, że połowa nie nadaje się do reprezentacji. I to nie jest tylko moja opinia. Trener też to powinien wiedzieć. Skład z Holandią był pozmieniany i nawet na ławce siedzieli lepsi zawodnicy od tych, którzy występowali. Trener na pewno wie, że popełnił błąd, wystawiając taki skład” - Patryk Małecki analizuje klęskę młodzieżówki z Holandią 0:4. Sam przy stanie 0:0 nie wykorzystał rzutu karnego. „Pewnie dlatego, że jestem dobrze zbudowany i ogolony na zero” - trener Andrzej B., któremu prokuratura tropiąca futbolową korupcję postawiła 104 zarzuty, tłumaczy, skąd w środowisku rozniosło się, że jest z mafii. „Jako trener pracuję od dziewięciu lat. Prowadziłem siedem drużyn w pięciu klubach i wielokrotnie miałem wrażenie, że spotkania moich drużyn są nieuczciwie prowadzone. Wielokrotnie z tego powodu głośno protestowałem, wysyłałem do PZPN nagrania nieuczciwych spotkań. Ale to nie przyniosło skutku. Protestowałem też na łamach mediów. Byłem jedną z nielicznych osób, które głośno mówiły o korupcji w piłce jak o patologii, co spowodowało niechęć do mojej osoby w środowisku” - oskarżony o udział w korupcyjnym procederze Jerzy E. junior wyjaśnia przed sądem, dlaczego zeznający przeciw niemu go krzywdzą „To bagno, a nie demokracja. Jak w tej reklamie, oni mnie wszyscy rąbią. Na pieniądzach i na ideach. Ja wierzyłem w to, co robię. A to jest jedna wielka obłuda” - regionalny działacz piłkarski Stanisław Syguła opowiada, dlaczego żąda dymisji prezesa PZPN Laty. „W Polsce nie tacy ludzie jak Lato byli nawaleni i nic się nie stało. Każdemu z nas może się zdarzyć. Gorzej, ze Grzegorz najprawdopodobniej w tym stanie znajduje się notorycznie. Wypowiada się jakby był na dużej bańce i pod jej wpływem wprowadza nowe standardy” - Zbigniew Boniek o prezesie PZPN „Graliśmy jak równy z równym, wykonywaliśmy więcej rzutów rożnych. Rzadko się trafia, by na wyjeździe już w pierwszej połowie wybijać je aż osiem razy. [Ale nic z nich nie wychodziło - odpowiada red]. Pan jest oczywiście nastawiony negatywnie. Nie wykorzystaliśmy żadnego rzutu rożnego, ale trzeba zwrócić uwagę, że każdy miał jakąś myśl przewodnią i był bity inaczej” - Antoni Piechniczek chwali selekcjonerski debiut Stefana Majewskiego, przegrany z Czechami 0:2. „Aj weri hepi if maj frend en mister Surkis tejk de for sity de sejm łi togewer de łord cap tu tauzent tłelf aj tink soł bikos best ajdija de uefa tunajt tudej if gif de sejm for tu for for ewrybady en polisz pipol polisz gowerment de sejm ukrain ukraina pipol end gowerment” - Grzegorz Lato przemawia do obcojęzycznych. Spisali blogerzy Supergiganta. „Pamięta pan, jak Michniewicz opowiadał, że polscy piłkarze dzielą się na takich, którzy piją, i takich, którzy nie piją, bo już nie mogą? To ja panu powiem, że w zeszłym sezonie nie było wyjazdu, po którym Michniewicz nie piłby w autokarze” - piłkarz Krzysztof Sobieraj o trenerze zwanym polskim Mourinho. „Szkielet drużyny narodowej oparty został na zawodnikach grających na co dzień w ligach zagranicznych. Jeśli dodać do tego, że zgrupowania przedmeczowe często odbywały się zagranicą, a klimat wewnątrz drużyny tworzyli trenerzy zagraniczni i zagraniczny menedżer, to należy zadać sobie pytanie: jaka i czyja to była reprezentacja?” - ze „Sprawozdania działalności Zarządu PZPN październik 2008 – listopad 2009”. Pomożecie odszukać jeszcze coś? 