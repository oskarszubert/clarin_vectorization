Holenderska klapa, dla zachwyconych reaktywacją mechanicznej pomarańczy szokująca, jest bardziej logiczna niż się na pozór zdaje. Reprezentację Marco van Bastena widzieliśmy dwóch wcieleniach: starsze wpędzało w depresję, świeższe wprowadzało w ekstazę. Pierwsze żyło przez kilka lat jego pracy na stanowisku selekcjonera, drugie przetrwało kilka początkowych dni Euro 2008. Łatwo wyliczyć, które było anomalią i zrządzeniem losu, a które mówiło więcej prawdy o Holandii w wersji vanbasteńskiej.Zaskakujący sukces Rosjan, którzy rozbroili mechaniczną pomarańczę, oraz Turków, którzy wygrywają wszystkie przegrane mecze, przypomina o zjawisku szerszym - trwającym na dobrą sprawę od blisko pół wieku, czyli od początku istnienia mistrzostw Europy. I już oczywistej logice rzucającym wyzwanie.Uchodzą - słusznie - mistrzostwa Starego Kontynentu za imprezę nieporównanie bardziej wymagającą i konkurencyjną od mundiali. Tutaj nie zlatują się dziwadła w typie Arabii Saudyjskiej czy Togo, tutaj nikogo nie ocali szczęśliwe losowanie, tutaj każdy mecz zwiastuje batalię na najwyższym poziomie. Znaczy: słabszy powinien mieć trudniej, słabszy nie powinien przecisnąć się psim swędem, przypadek powinien zostać wyeliminowany lub ograniczony do minimum.Euro opowiada zupełnie inną historię. Historię notorycznych sensacji niespotykanych na mundialach. Wygrywali je Grecy, Czesi (pardon, Czechosłowacy), Duńczycy, Rosjanie (pardon, Związek Radziecki), czyli reprezentacje małych lub nieprzywykłych do wygrywania krajów, które po wojnie na mistrzostwach globu nie osiągnęły nic. Razem wzięte uciułały jeden marny medal. Jeden. I nic dziwnego, do supermocarstw nigdy się nie zaliczały. Na upartego upchnąłbym tutaj jeszcze mistrzów Europy z 1964 roku Hiszpanów - niby potentata, produkującego masowo gwiazdy futbolu, ale na MŚ wiecznie przegranych.Ktoś ma jakąś teorię? 