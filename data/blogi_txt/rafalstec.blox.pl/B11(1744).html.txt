Szwajcarscy piłkarze zostali po raz pierwszy w historii mistrzami świata. Na razie w kategorii do lat 17, ale w pięknym stylu. Zanim dorwali złoto, pokonali potęgi - Włochy, Niemcy, Brazylię, w półfinale rozbili Kolumbię 4:0. W futbolu, by tak rzec, tradycyjnym Szwajcarzy tylko by się cieszyli. Ale futbol mamy nowoczesny. I Szwajcarów zdjął strach. Dumają, czy złotych juniorów aby prędko nie utracą. We wczorajszym finale zwycięskiego gola strzelił Nigeryjczykom Haris Seferovic, który posiada również bośniacki paszport. Te same korzenie ma obrońca Sead Hajrović, przejęty niedawno przez Arsenal. Siłę w środku pola ucieleśniał Pajtim Kasami - urodzony w Macedonii, dorastający w rzymskim Lazio. Frederic Veseli pochodzi z Kosowa. Wszyscy czterej gracze są potomkami imigracji wywołanej rozpadem Jugosławii i wybuchem bałkańskich wojen. Drugim najskuteczniejszym piłkarzem drużyny był Nassim Ben Khalifa, syn przybyszów z Tunezji. W pomocy grał urodzony w Ghanie Kofi Nimeley, który w Bazylei wylądował jako kilkulatek. Bramkarz Joel Kiassumbua jest dzieckiem uchodźców wojennych z Konga. Podwójne obywatelstwo mają również Granit Xhaka (Albania), Maik Nakić (Chorwacja), Andre Goncalves (Portugalia), Ricardo Rodriguez (Chile) i Igor Mijatović (Serbia). Ogółem zaciąg importowany liczy 12 ludzi, czyli ponad połowę mistrzowskiej kadry. O wielonarodowości Szwajcarii (co piąty mieszkaniec to obcokrajowiec, jeszcze więcej żyje tam zasymilowanych imigrantów) pisałem już podczas Euro 2008, na którym gospodarze również wystawili drużynę bardzo multietniczną. Czego zatem boją się rodacy młodych mistrzów świata? Nowych przepisów FIFA. Futbolowe władze pozwalają już zmieniać reprezentację narodową każdemu piłkarzowi, który nie rozegrał oficjalnego meczu o punkty w dorosłej kadrze. Jeśli pokopiesz towarzysko, możesz się przeprowadzać nawet na poziomie seniorów. Zerknijcie na precedensowy przypadek niejakiego Jermaine'a Jonesa. Ten syn amerykańskiego żołnierza stacjonującego w Europie zagrał w trzech sparingach dla Niemców, by niedawno przeprowadzić się do drużyny USA. Szwajcarzy też mają przykre doświadczenia. Płaczą, że wychowali Ivana Rakiticia i Mladena Petricia, ale obaj wybrali Chorwację. I teraz wręcz spodziewają się, że sporo cudownych dzieci też ich wkrótce opuści. Dlatego selekcjoner dorosłej reprezentacji Ottmar Hitzfeld planuje umawiać się na indywidualne rozmowy ze złotymi juniorami i przekonywać ich, by futbolowej ojczyzny nie zmieniali. 