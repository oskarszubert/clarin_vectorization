Carlo Ancelotti, Rafael Benitez, Fabio Capello, Vicente del Bosque, Alex Ferguson, Josep Guardiola, Guus Hiddink, Marcello Lippi, Jose Mourinho, Frank Rijkaard, Luis Felipe Scolari, Arsene Wenger. Jeśli ogłoszę ich najbardziej renomowanymi futbolowymi trenerami minionej dekady, to chyba burzliwych kontrowersji nie wywołam, zresztą kategoria „renomowani” jest bardzo pojemna - mieści i del Bosque’a, który jako jedyny zdobywał najcenniejsze trofea klubowe oraz reprezentacyjne, lecz pozostaje stosunkowo słabo rozpoznawalny, i Hiddinka czy Wengera, którzy tytułów międzynarodowych nie zdobyli żadnych, lecz znają ich wszyscy. I na sławę rzeczywiście zasłużyli. Dekady na razie podsumowywał nie będę, nazwiska gigantów przywołuję, bo aż czterech z nich pracowało - lub nadał pracuje - z Chelsea, dziś tonącą w głębokim kryzysie. Co czyni londyński klub przypadkiem w europejskiej piłce wyjątkowym. Odkąd został przejęty przez Romana Abramowicza, ani nie bił transferowych rekordów świata, ani nie zebrał niespotykanej nigdzie indziej plejady megagwiazd boiska, ani nie osiągał nieosiągalnych nigdzie indziej sukcesów. Nie, Chelsea wyróżnia w elicie przede wszystkim uzależnienie od, wybaczcie madrycką nowomowę, galaktycznych trenerów. Mourinho, Scolari, Hiddink, Ancelotti - tylu najgłośniejszych nazwisk na króciutkim, ledwie kilkuletnim dystansie czasowym nie trzymał przy linii bocznej żaden klub ani żadna reprezentacja na planecie. Jeśli przypomnimy sobie o niesłychanym paradoksie - najbliżej upragnionego przez Abramowicza triumfu w Lidze Mistrzów był anonimowy Avram Grant, którego piłkarze długo traktowali wręcz pogardliwie - to możemy się tylko domyślać, jaki zamęt w głowie właściciela Chelsea musi powodować pytanie, kiedy trenerów zwalniać, a kiedy nie zwalniać. I jakich zatrudniać. Teraz znów spadają nań przecież doświadczenia ekstremalne - oto najbardziej ponury od przeszło dekady czas dla drużyny nadszedł akurat pod panowaniem człowieka, który przed chwilą jako pierwszy w całej historii klubu dopadł podwójnej korony (mistrzostwo i puchar kraju). Ancelotti z dnia na dzień z spadł z pozycji fachowca najlepszego (w erze Abramowicza) do pozycji fachowca najgorszego (w erze Abramowicza). Między końcem marca a początkiem października jego piłkarze poszybowali ponad pułapy barcelońskie i kiedy znęcali się nad Portsmouth (5:0), Aston Villą (7:1), Stoke (7:0), Wigan (8:0), Blackpool (4:0), West Bromwich (6:0) czy Wigan (6:0), to my zadawaliśmy sobie pytanie, czy aby postępują humanitarnie. To nie był pełen wdzięku fechtunek kataloński, to było przeszywanie stalową klingą rywali już bezbronnych, błagających o litość. Tak samo bezwzględnie usuwa ludzi wynajętych do zarządzania drużyną lub całym klubem Abramowicz. Często w złym stylu, często dezorientując podwładnych, którzy przyczyn radykalnych decyzji nie rozumieją. 11 listopada szok wywołało pozbycie się Raya Wilkinsa. Najbliższy asystent Ancelottiego - i legenda klubu - dowiedział się o swoim losie w przerwie meczu rezerw. Przeżył wstrząs on, przeżyli wstrząs zżyci z nim piłkarze. Właśnie wtedy Chelsea zaczęła się krztusić. Zwolniła już wcześniej, fani zdążyli zapomnieć o wielobramkowych orgiach, ale dopiero po incydencie z 11 listopada rozpoczęło się ostre hamowanie. I postępująca utrata kontroli nad sytuacją. Być może zaobserwowana zbieżność to zbieg okoliczności. Kraksę na Stamford Bridge tłumaczy się kontuzjami ważnych postaci, trwającą od pewnego czasu wstrzemięźliwością transferową, niedoborem klasowych rezerwowych, którzy skazują drużynę na totalne uzależnienie od kilku starzejących się liderów. Ja drążę głębiej dlatego, że londyńczyków nie dotknął byle kryzysik, lecz choróbsko mające znamiona śmiertelnego, które nie znających litości nad słabszymi gladiatorów zmieniło w chucherka obijane przez ledwie zipiące na dnie tabeli Wolverhampton. W tejże tabeli z dnia 11 listopada piłkarze Chelsea prężyli się na samiutkim szczycie zabezpieczeni czterema punktami przewagi nad Manchesterem United i pięcioma punktami przewagi nad Arsenalem. Reszta rywali nikła im z oczu. Gdyby policzyć punkty zebrane od tamtej pory, piłkarze Chelsea jęczeliby na trzecim miejscu od końca - troszkę słabiej grały tylko WBA i Aston Villa. Lider i mistrz z dnia na dzień wyrżnął o dno. Stali bywalcy blogu wiedzą, że w swoich analizach wszelkich zjawisk futbolowych przykładam ogromną wagę do niuansów. Z oglądania kopaniny wynoszę dość oczywiste spostrzeżenie, że to one przesądzają o wielu wynikach. A skoro decydują w skali mikro, to i decydują w skali makro. Nie wykluczam, że owe niuanse często przeceniam, ale też jestem niemal przekonany, że Abramowicz ich nie docenia. Jego drużynę tworzą doświadczeni weterani wielu kampanii, którzy jeszcze pamiętają poprzedni, bohaterski sezon, czują się w swoim gronie dobrze, znają swoją wartość, żądają szacunku nawet od szefów. Jeśli wejdziesz do szatni i wykopiesz jednego z nich - Raya Wilkinsa - to powinieneś zakładać, że się wściekną. Drużyna piłkarska to delikatny organizm, czasem wycieńcza go wycięcie trenera, a czasem wycięcie asystenta. Londyńczycy wyglądają na boisku jak zgraja innych pięknych trzydziestoletnich, którzy jesienią znienacka zwiędli - z Interu Mediolan. Nie pomagają sobie albo pomagają bez przekonania, niekiedy poruszają się wyalienowani (jakby uprawiali sport indywidualny), zatracili mentalną moc, która w nieustraszonych wojowników zmieniała ich w trudnych chwilach. Ten kryzys pewnie musiał przyjść. Ale pewnie można było go znieść trochę mniej boleśnie. Z ciut mniejszą stratą. Gdyby Abramowicz nie obniżał morale, lecz stąpał ostrożnie, nie przeszkadzał i nie udoskonalał dobrego... Dziś znalazł się w sytuacji bez wyjścia. Wybitnych trenerów sprawdził już cały tłum, pośród dostępnych na rynku wybitniejszych raczej nie znajdzie. Drużyny też nie odmieni. Musiałby odczekać do lipca i znów zainwestować - czego nie chce - gigantyczne pieniądze, by ściągnąć supergraczy zdolnych zastąpić lub zainspirować Terry’ego, Lamparda czy Drogbę. Ci ostatni się starzeją i coraz częściej chorują, ale problem nie ogranicza się ani do ich wieku, ani do stanu zdrowia. I oni, i pozostali kluczowi ludzie - Czech, Essien czy A. Cole - przychodzą do tej samej szatni od wielu lat, w kraju nawygrywali się już do przesytu, a żaden z pozyskanych w poprzednich sezonach piłkarzy nie umiał odcisnąć takiego piętna na drużynie, by awansować na jednego z jej liderów. Nawet jeśli nazywał się Szewczenko. Pozostaje czekać. Albo starszyzna się zbierze, naładuje pozytywną energią i znów poczuje bluesa (ze znaczniejszym niż dotąd wsparciem młodzieży), albo pozostanie grupą w tym sensie niespełnioną, że tworzącą najlepszą drużynę ubiegłej dekady pośród tych, które nie wzniosły Pucharu Europy. Londyńscy piłkarze pożądają przecież nade wszystko tego samego, co właściciel klubu. Dlatego niewykluczone, że wielką Chelsea - w obecnym kształcie - zobaczymy już tylko w Lidze Mistrzów. Albo wcale... 