Mieliśmy rarytas, polski piłkarz debiutował w mocnej zagranicznej lidze - włoskiej Serie A. Młody, ledwie 21-letni. Jak na nasz futbol niesłychana historia. Debiutował obrońca Błażej Augustyn po cichutku, w skromniutkiej sycylijskiej Catanii, w żadnym razie nie przygniatała go zaciekawionym wzrokiem cała planeta. Przed przerwą meczu z Sampdorią zostaje Augustyn upomniany żółtą kartką. Nie umie też zapobiec dośrodkowaniu rywali, po którym pada gol. Do końca zostaje kwadrans, kiedy Polak popełnia faul na Antonio Cassano. Bezsensowny, w środku boiska. Zachowuje się głupio, choć wie, że jest zagrożony czerwoną kartką. Sędzia wyrzuca go z boiska. Catania, dotąd remisująca, traci gola i przegrywa 1:2. Polski obrońca, 191-centymetrowy chłop na schwał, dostaje od "La Gazzetta dello Sport" notę 4. Beznadziejną. W inauguracyjny weekend we włoskiej Serie A wystąpiło 278 piłkarzy. Tylko jeden, Gennaro Sardo, otrzymał identyczną notę. Nikt nie został przez najważniejszy dziennik oceniony niżej. "La Gazzetta" notę dla Augustyna opatrzyła - jak każdą inną - komentarzem. "Koszmar za każdym razem, gdy piłka była w jego pobliżu." Nie chcę sugerować, że Catania przegrała przez Augustyna. Tego nie wiem, widziałem tylko skrót, Włosi zresztą też tak nie napisali. Na pierwszoligowych boiskach włoskich zagrali wczoraj m.in. Japończyk i Kenijczyk, Słoweniec i Słowak, Austriak i Australijczyk, Grecy i Litwini, Paragwajczyk i Honduranin, Białorusin i Bośniak, Albańczyk i Czarnogórzec. Wszyscy wypadli lepiej niż Polak. Pewnie Augustyn miał pecha, jeszcze się odkuje. O ile dostanie szansę, żeby się odkuć. Za tydzień pauzuje z musu, odsiedzi dyskwalifikację. Spisuję tę notkę z tzw. kronikarskiego obowiązku. Uparłem się, żeby tutaj futbolowe eskapady rodaków dokumentować. W ogóle to nie lubię bazgrać o polskich piłkarzach porywających się na kariery zagraniczne. Nie znoszę sprawdzać, jak im poszło. Nienawidzę oglądać na własne oczy, jak im idzie. Budzę się potem zlany lodowatym potem, jak po seansie teksańskiej masakry piłką mechaniczną, przeprowadzonej nocą żywych trupów w poszukiwaniu ósmego pasażera Nostromo, który sprzymierzył się przeciw mnie z Predatorem uzbrojonym w najgroźniejszą mutację świńskiej grypy. Dlaczego wszyscy nasi kopacze, poza kilkoma piłkołapami, muszą zawsze wypadać jak niedożywione chudopachołki, kanciate łamagi, co to w większym świecie zginą niechybnie i nikt nawet po nich nie zapłacze? Jeszcze raz przepraszam, słabą psychikę mam, przecież to tylko jeden nieważny mecz, pierwsze śliwki robaczywki, Augustyn na pewno się jeszcze odkuje. 