Od chwili, kiedy o tym przeczytałem po raz pierwszy, mnie również męczy poczucie, że nikt na świecie, NIKT, nie powinien dostawać stu milionów funtów rocznie za kopanie z miejsca na miejsce dmuchanej piłki. Jak pisze jeden z blogerów BBC, za takie pieniądze powinno się leczyć raka, wymyślać jakiś jeszcze większy zderzacz hadronów i w pojedynkę powstrzymywać kryzys finansowy... - napisał Michał Okoński. Jeden z moich ulubionych blogerów, poruszony perspektywą transferowego rekordu wszech czasów, podejmuje sprawę delikatną, bo związaną z etyką, ale odwołuje się do retoryki mało subtelnej, by nie rzec - demagogicznej, która wybrzmiewa regularnie, co pewien czas, gdy rozszalała komercjalizacja współczesnego sportu skutkuje obaleniem kolejnej finansowej bariery. Piłkarzom wypomina się zarobki oraz pieniądze wypłacane przez kluby za ich pozyskanie przynajmniej od czasu przeprowadzki Christiana Vieriego z Lazio do Interu. Oburzony publicysta watykańskiego dziennika „L'Osservatore Romano” pisał przed dekadą, że ustalona wówczas cena 90 miliardów lirów obraża ubogich.Teraz padło na Kakę. Właściciele Manchesteru City proponują mu ponoć gażę co prawda dalece niższą od przywoływanej przez Michała Okońskiego, ale wciąż faraońską - sięgającą 15 mln euro (według źródeł włoskich) lub 25 mln funtów (według źródeł brytyjskich) za sezon gry.Nie mam pojęcia, ile brazylijski wirtuoz powinien zarabiać. Nie za bardzo rozumiem nawet, co miałoby oznaczać tutaj słówko „powinien”. Dyskutować o tym, czy pobieranie zbyt wysokiej pensji jest grzechem dla chrześcijan, pomimo tytułu tej notki nie chcę, bo hipotezę o istnieniu Boga uważam za zbyt słabo uargumentowaną, by dać jej wiarę i czuję się w tematach religijnych niekompetentny. Powątpiewam tylko, czy akurat wybitni piłkarze są odpowiednim celem dla tropicieli niemoralnych zarobków. I czy jest sens przyrównywać je, znaczy zarobki, do pieniędzy przeznaczanych na leczenie raka i leczących raka tudzież rozpędzanie protonów i rozpędzaczy protonów.Owszem, w idealnym świecie najhojniej opłacalibyśmy jednostki najmądrzejsze, najbardziej pracowite, najbardziej zasłużone dla ludzkości etc. Niestety, szanse, że z wyjątkowo szczęśliwego zderzenia hadronów urodzi się tak cudowna rzeczywistość, są małe. W jedynym świecie, jaki znamy, miernoty pływają jachtami większymi od Bazyliki św. Piotra, a kompozytorzy lub malarze wszech czasów, czyli najzręczniejsi przesuwacze nut i pędzli z miejsca na miejsce, umierają w nędzy.I właśnie miernoty wolałbym wytykać palcami, a nie futbolowych wirtuozów w typie Kaki. Zwłaszcza miernoty należące, jak piłkarze, do świata szołbiznesu, co czyni je bardziej adekwatnymi punktami odniesienia od schowanych głęboko pod ziemią akceleratorów. Znacznie więcej od Kaki zarabiają niekiedy muzycy, którzy nie umieją ani śpiewać, ani grać, ani komponować. Znacznie więcej zarabiają aktorki, którzy nie zachwycają talentem, lecz wymachują silikonowymi cyckami. Znacznie więcej zarabiają magnaci medialni, którzy coraz głupszymi programami telewizyjnymi robią widzom wodę z mózgów i rozbudzają ich najniższe instynkty.Kaka jest przynajmniej bezdyskusyjnie wybitny, kopie dmuchaną piłkę sprawniej niż niemal wszyscy kopacze ze wszystkich stadionów globu, daje frajdę pokaźnej części ludzkości, niektórych wpędza wręcz w ekstazę. Nie umiałbym ustalić, ile powinien zarabiać (a może ciekawsze pytanie brzmi: na co powinien wydawać?), ale podejrzewam, że gdyby każdy widz jego popisów wypłacał mu za każdy obejrzany mecz marne kilka eurocentów, to Kaka zarabiałby jeszcze więcej niż proponują mu szejkowie. 