Nadzwyczajnie dużo meczów w RPA nie rozstrzygają klasowe zagrania zwycięzców, lecz koszmarne wpadki przegranych i sędziów lub przypadek. To dla mnie jeden z naczelnych wątków mundialu, a jego głównych beneficjentów widzę w Holendrach. Grali tak sobie z Danią, to wsparł ich Poulsen przy użyciu pleców Aggera; grali tak sobie z Japonią, to ocalił ich rykoszet po strzale z dystansu Sneijdera; nie umieli dobrać się do Brazylii, to Brazylia rozebrała się sama, dzięki wybrykom Julio Cesara (szokujące) i Felipe Melo (oczekiwane). Przez cały turniej nie odnalazłem w holenderskich ruchach żadnych zgrabnych dygnięć, do których Pomarańczowi przyzwyczaili mnie, gdy byłem młodszy. Tym razem zapamiętam przede wszystkim strzały z dystansu i piłkę odbijającą się od czego popadnie oraz brudne chwyty Marka van Bommela - miałem wrażenie, że ten tępy brutal zasługiwał tutaj na czerwoną kartkę w każdym meczu. Dzisiaj też. Ale dzisiaj byli Holendrzy wyraźnie lepsi od rywala, nawet jeśli ich drugi gol nie powinien zostać uznany. Urugwaj wykrwawiony, bo pozbawiony trzech kluczowych graczy, nie mógł przeciwstawić się im samym Diego Forlanem. Zabrakło mu jakości, faworyci manipulowali stopami jednak znacznie sprawniej. I rozstrzygnęliby półfinał wcześniej, gdyby nie dobrze nam znana asymetria Robbena, który lewą nogą mógłby obierać siedem pomarańczy naraz, a prawą kopie jak rurą od odkurzacza. Co się dzisiaj stało? Podejrzewam, że Sneijder mógł zagwarantować sobie tytuł dla najlepszego gracza roku - niezależnie od wyniku finału. Niewykluczone, że w razie niedzielnego zwycięstwa Holandii wiceliderem plebiscytów zostanie Robben. (Nie za dużo tego znęcania się nad Realem Madryt?;-)) W finale mają szanse wystąpić dwie najmocniejsze futbolowe nacje pośród tych, które nigdy nie były mistrzami świata. Tytuł po raz pierwszy poza naszym kontynentem weźmie Europa, choć do ćwierćfinału utrzymała ledwie trzy drużyny, co jej się wcześniej nie przytrafiło.  Gdyby ozłocony został wyrób Berta van Marwijka, wylatywałbym z RPA kompletnie zdezorientowany. Nie umiem uwierzyć, że wystarczy tak niewiele, by wygrać mundial. Jeśli wszystko nie zmierza ku jakiejś sprawiedliwości dziejowej - że Sneijdery dostaną, czego nie dostały Cruyffy - mistrza wyłoni jutrzejszy półfinał. 