Jeżdżę na wszystkie wielkie turnieje piłkarskie od 2002 roku i nie mam wątpliwości, że nigdzie nie było tak łatwo dotrzeć na stadion i poruszać w jego obrębie, jak w Warszawie i Gdańsku (Wrocław i Poznań dopiero sprawdzę). Zamiast przepowiadanego kataklizmu organizacyjnego mamy absolutny komfort. Docenia się to zwłaszcza w trakcie pobytu u współgospodarzy mistrzostw, tutaj panuje bałagan, a ponieważ tubylcy raczej nie mówią językami, niedostateczna orientacja w terenie jest podstawową atrakcją turystyczną. Spotkałem już wielu obcokrajowców wściekłych, że UEFA wysłała ich na Ukrainę, i wielu w pełni usatysfakcjonowanych częścią turnieju polską. Sam myślę inaczej. W Warszawie odnajdywałem urok w tym, że polscy piłkarze mieszkają w hotelu oddalonym o kilkaset metrów od redakcji, a grają za rzeką, ale uwierało mnie, że po meczu wracam do własnego łóżka. Mistrzostwa świata i Europy są od tego, żeby szukać przeszkód - wbrew najpopularniejszej w moim fachu strategii nigdy nie wybieram sobie za bazę jednego miasta lub regionu, zawsze pielęgnuję wrodzone ADHD intensywnym krążeniem między stadionami, w razie potrzeby śpię na lotniskach albo dworcach, w Jokohamie zdarzyło mi się nawet przesiedzieć noc w osobliwym połączeniu czytelni mang i kafejki internetowej. Albo czujesz się wypoczęty, albo czujesz się na igrzyskach. Dlatego dopiero teraz rozsmakowałem się w Euro 2012. Fajnie kilka godzin po remisie polsko-rosyjskim polecieć przez Wiedeń do Charkowa, by w nocy po Niemcy - Holandia nie zmrużyć oka, dojechać samochodem do Kijowa o 11 rano i wchłonąć na śniadanie barszcz ukraiński. Fajnie stoczyć na lotnisku Boryspol zwycięską bitwę o prawo wejścia na pokład samolotu, za który zapłaciło się już w styczniu (podanej beznamiętnie frazy „Your ticket is OK, but you’re not in the system and we’re overbooked” nie zapomnę chyba nigdy). A przede wszystkim fajnie nurkować pod pulpit na trybunie prasowej, gdy mecz Ukrainy z Francją przerywa gradobicie, na stadion spada apokaliptyczna ulewa, inni dziennikarze w popłochu uciekają do biura. Tamtą uciechę relacjonowałem na Twitterze, nad notką możecie zobaczyć, jak wyglądało niebo, kiedy piłkarze wznowili grę. Mistrzostwa są na razie wspaniałe. Właśnie obejrzeliśmy sensacyjny triumf Anglików, podziwialiśmy niemożliwego gola Danny’ego Wellbecka, współczuliśmy Szwedom, którzy w obu przegranych meczach prowadzili. Wyjątkowo nie chce mi się jednak blogować o futbolu. Wolę pozachwycać się, że tutejsze bałaganiarstwo czasem się przydaje - wolontariuszki chętnie łamią przepisy, by ułatwić mi życie, czyli porywają się na zachowania w RPA, Austrii, Szwajcarii, Niemczech, Portugalii i Japonii niespotykane. Przynajmniej przeze mnie. W ogóle ludzie wynagradzają wszystko, aż zrezygnowałem z notki, w której wyliczałbym powody, dla których ten kraj nie zasługuje na Euro. Może i Ukraina nie zasługuje, Ukraińcy zasługują na pewno. Zaraz wychodzę z Donbass Areny (rozanielony perspektywą rychłego powrotu), prę ku lotnisku, na spanie znów się nie zanosi. O godz. 4.25 czasu lokalnego (czyli o 3.25 polskiego) startuje samolot do Pragi. Stamtąd o 7.05 lecę do Warszawy, z Okęcia pofrunę do Wrocławia. We Wrocławiu mam nadzieję poczuć, że trwają chwile historyczne. I zobaczyć, jak polscy piłkarze od inauguracyjnego gwizdka wchodzą do tej historii razem z drzwiami.﻿ 