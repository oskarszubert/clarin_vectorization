Być najlepszym w świecie i przysychać do ławki rezerwowych? Zdarza się. W reprezentacji Brazylii. Dani Alves ma niesłychanego pecha, bo jest ich dwóch. Dwóch bezwzględnie najlepszych prawych obrońców, postaci niemal ikonicznych. W żadnym innym miejscu boiska nie znajdziecie duetu, który by tak górował nad konkurentami w swojej specjalizacji, jak dominują Maicon Douglas (wczoraj Inter Mediolan, jutro Real Madryt) i rzeczony Daniel Alves (Barcelona). Nawiasikiem mówiąc, długo nie chciałem uwierzyć - zresztą i piłkarz nieśmiało protestował - że ten pierwszy nazwisko zawdzięcza pasji ojca, fanatyka hollywoodzkiego kina, który ochrzcił syna na cześć znanego z „Wall Street” i jeszcze paru przyzwoitych filmów Michaela Douglasa, lecz niepoprawnie zapisał w dokumentach imię (on lub urzędnik). Nie wierzyłem, dopóki nie wyczytałem, że brat piłkarza nazywa się Marlon Brando. Wracając do meritum - przerzucają się eksperci i w ogóle wszyscy piłkofile nazwiskami czołowych bramkarzy, wykłócają o stopera wyrastającego ponad wszystkich innych stoperów, wyświęcają bez liku defensywnych pomocników, ofensywnych rozgrywających etc. Wszędzie tłoczno, tylko w jednym kącie boiska sytuacja jest jasna jak na szczytach ligi hiszpańskiej, z których piłkarze Barcy i Realu mogą spoglądać w dół - na całą resztkę rywali - tylko pod warunkiem, że nie cierpią na lęk wysokości. Owszem, na pochwały zasługuje i Philip Lahm (przerzucany z flanki na flankę), i Sergio Ramos (Mourinho planuje usadzić go na środku obrony), ale w tej galaktyce rządzą Maicon i Dani Alves. Trener Dunga stawia na Michaela/Maicona - potężniej zbudowanego, rzadziej zatracającego się w ataku i przez to zapominającego o kryciu. Obaj gwiazdorzy słyną jednak przede wszystkim z końskiego zdrowia i uporczywych wypadów na pole karne rywali, obaj strzelają sporo goli, zazwyczaj bardzo ładnych. Maicon wiosną błysnął najpiękniejszym w sezonie Serie A. W dodatku przesądził o arcyważnym zwycięstwie nad Juventusem:         Za Daniego Barcelona zapłaciła Sevilla 29 mln euro (dalsze 6 mln uzależniając od wyników), czyniąc go najdroższym po Rio Ferdinandzie obrońcą w historii. Tyle kosztują zazwyczaj atakujący i trener Guardiola wypuścił Alvesa w tym roku na prawym skrzydle (przeciw Realowi Madryt), ale wtedy okazało się, że Brazylijczyk ma wady - kiedy nie wbiega rozpędzony pod pole karne rywala, lecz musi nagle zerwać się do sprintu, rywala minąć mu trudniej. Marnować jego talentu w rezerwie nie lubi nawet skupiony na defensywie trener Dunga, więc niekiedy też wysyła Daniego Alvesa na skrzydło. Gdyby wysłał go na lewą obronę, Brazylia miałaby na boisku godnych następców Cafu i Roberto Carlosa (Alves jak on strzela gole z rzutów wolnych) - innych fenomenalnych obrońców/pomocników/napastników, którzy męczyli się dla kraju kilkanaście lat i zdobywali mistrzostwo świata. Szczęściarze - fruwali po przeciwległych flankach. 29-letni Maicon i 27-letni Dani Alves dorównali im na razie w klubach, bo również wygrywali Ligę Mistrzów. Na mundialu, co wprost niewiarygodne, zadebiutują. Ich pech ma jeszcze jedno imię. Wspomniany Cafu pojechał na cztery mundiale i jako jedyny futbolista w historii zagrał trzy razy z rzędu o złoto… 