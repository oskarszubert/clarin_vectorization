Podupadła arystokracja futbolu wiosną rozpaczała po klęsce w europejskich pucharach, a latem straciła największe gwiazdy - Zlatana Ibrahimovicia oraz Kakę. Na rynku transferowym poszalał Juventus, który chce zdetronizować przechodzący totalną rekonstrukcję Inter. Kiedyś Serie A samozwańczo - i słusznie - reklamowała się sloganem o "najpiękniejszej lidze świata", teraz sama obwieściła, że tłuste lata minęły. Włosi uczą się skromności i pokory, nie mierzą już w obalanie panujących w Europie Hiszpanów oraz Anglików, lecz modlą się, by w rankingu UEFA nie wyprzedzili ich Niemcy i nie odebrali im jednego miejsca w Lidze Mistrzów. Po rejteradach Ibrahimovicia (do Barcelony) oraz Kaki (do Realu Madryt) Serie A nie zatrudnia już nikogo z czołowej "15" prestiżowego plebiscytu magazynu "France Football" na najlepszego gracza roku w Europie, co nie zdarzyło się od połowy lat 70. W czołówce żadnych zauważalnych strat nie poniósł tylko rozpędzający się Juventus, który jako jedyny obok Napoli obficie inwestował i zaciągnął obiecującego rekruta do każdej formacji. W obronie 36-letni, lecz wciąż ubóstwiany w Italii Fabio Cannavaro stworzy duet ze swoim następcą w reprezentacji Giorgio Chiellinim. Zanim rywal do nich dotrze, będzie musiał sforsować zaporę w osobie pozyskanego z Fiorentiny Felipe Melo, natomiast napastników wesprze kupiony od Werderu Brema ofensywny rozgrywający Diego (każdy z Brazylijczyków kosztował blisko 25 mln euro). Ten ostatni z miejsca stał się głównym kandydatem na czołowego wirtuoza ligi. Choć latem głównie się kurował, w obu rozegranych sparingach strzelał gole i zachwycił błyskotliwymi podaniami. To typ, jak mawiają Włosi, "fantasisty". Koledzy natychmiast zaakceptowali go w roli przywódcy, wiedziona nieuleczalną skłonnością do przesady prasa jęła porównywać go do wielkich rozgrywających z przeszłości - Michela Platiniego i Zinedine'a Zidane'a. Drużyną pokieruje Ciro Ferrara. Do zaufania trenerom bez doświadczenia zainspirowały turyńczyków - i nie tylko ich w Serie A - sukcesy Barcelony, którą w jej najlepszym sezonie w historii kierował debiutujący w samodzielnej pracy Josep Guardiola. Juventus też mierzy wysoko, po raz pierwszy od karnej degradacji po aferze Calciopoli otwarcie mówiący o mistrzostwie. Jeśli mu się powiedzie, Inter nie przejdzie do historii i nie zostanie pierwszą od zdominowanych przez Torino czasów tużpowojennych drużyną, która zdobywała tytuł pięć razy z rzędu. Na razie wiadomo tylko, że trener Jose Mourinho stał się bezkonkurencyjny jako gwiazdorska osobowość numer jeden w klubie. Dotąd ściągał uwagę na przemian z czarodziejem Ibrahimoviciem - nadającym rys szaleństwa i artyzmu monotonnemu ciułaniu punktów przez zespół pancerny, niesamowicie silny fizycznie, lecz pozbawiony polotu. Teraz mediolańczycy magików już nie mają, co jednak wcale nie czyni ich słabszymi. Przeciwnie, zebrali kadrę kompletną i bardzo szeroką, o imponującym bogactwie wariantów zwłaszcza w defensywie. Przybyli na San Siro gracze wybitni i bardzo dobrzy - brazylijski obrońca Lucio, jego rodak (z podwójnym paszportem, chcący grać dla Włoch) Thiago Motta, a także napastnicy Diego Milito (wicekról strzelców poprzedniego sezonu) oraz Samuel Eto'o, czyli człowiek o najgłośniejszym nazwisku spośród sprowadzonych do Serie A. Dwukrotnie zdobył Puchar Europy, uwielbia wielkie wyzwania, jako jedyny obok Raula Gonzaleza zdobywał bramki w dwóch finałach Ligi Mistrzów. Utrzymuje oszałamiającą regularność, w minionych pięciu sezonach uzbierał w hiszpańskiej Primera Division 107 goli, więcej niż jakikolwiek piłkarz we czołowych ligach Europy. Gdyby przemnożyć jego statystyki przez rangę meczów, które rozstrzygał swoimi kopnięciami, żaden snajper nie ośmieliłby się z nim choćby porównywać. Eto'o potrzebuje asyst, dlatego Mourinho od tygodni pracuje nad ostatnim transferem - kreatywnego ofensywnego pomocnika. Zostanie nim w najbliższych dniach Wesley Sneijder lub Julio Baptista (mnie ten wybór zaskakuje), a właściciel Interu Massimo Moratti przestanie być wyrozumiały wobec ewentualnych niepowodzeń portugalskiego trenera. Drużyna wreszcie jest jego autorskim projektem, więc nawet obroną tytułu nikogo nie zadowoli. Ma spełnić marzenie pracodawcy i osiągnąć sukces w Lidze Mistrzów. Najlepiej zdobyć puchar, którego piłkarze Interu nie wznieśli od 1965 roku. Dotąd mało kogo rzucił na kolana - brylował przed kamerami, umiejętnie prowokował i skandalizował, ale drużyna grała bezbarwnie. Latem Mourinho się oczywiście nie wyciszył. Kłapiącego najszerszą paszczą w Serie A trenera rozgniewał Marcello Lippi, który ośmielił się wskazać Juventus jako głównego jego zdaniem kandydata do tytułu. Oburzony Mourinho argumentuje, że selekcjoner reprezentacji Włoch pełni funkcję oficjalną, wymagającą dyplomacji i neutralności, a za wzór podaje prowadzących Hiszpanię Vicente del Bosque i Anglię Fabio Capello, unikających wskazywania faworytów Primera Division i Premier League. Lippi próbował nawet przepraszać ("po prostu typowałem"), ale sprowokował tylko kolejne słowne erupcje kolegi po fachu. O co chodzi Mourinho? O to, co zwykle. Szuka wroga. Potężnego wroga. Po odejściu Ancelottiego z Milanu i Ranieriego z Juventusu utracił godnych siebie przeciwników, bo wymienionych zastąpili kompletni nowicjusze. Juventus z Interem mają się wedle powszechnej opinii ścigać o mistrzostwo, bossowie ich największego konkurenta zaklinają rzeczywistość i uspokajają przerażonych kibiców. Milan przeżył bowiem właśnie najsmutniejsze lato w erze Berlusconiego, właściciela klubu, który w kryzysie nie chce epatować rodaków luksusowymi zakupami. Inter zrekompensował sobie odejście największej gwiazdy, pieniądze ze sprzedaży Kaki poszły na łatanie dziury budżetowej wywołanej sezonem bez Ligi Mistrzów. W negocjacjach transferowych działacze Milanu wykłócali się o każde euro - Klaasa-Jana Huntelaara wzięli, bo Real wypędził go za 15 mln euro (na preferowanych przez trenera Edina Dzeko i Luisa Fabiano nie było ich stać), a obrońcę Oguchi Onyewu i bramkarza Flavio Romę wyszukali pośród zawodników dostępnych za darmo. Innych chcieli wypożyczać. Tymczasem rossoneri stracili więcej postaci wybitnych - trenera Carlo Ancelottiego zastąpił żółtodziób Leonardo, karierę zakończył Paolo Maldini. Dlatego klub znów ogłosił wielki plan odrestaurowania Ronaldinho. Plan poznaliśmy szczegółowo - kiedy Brazylijczyk odbuduje się (psycho)fizycznie, jak ciężko będzie dla pełnej odbudowy harował, ile schudnie, na którą kolejkę odzyska dawną dynamikę etc. W kampanię zaangażował się sam Berlusconi, który ostatnio wpadał do Milanello głównie po to, by się jeszcze trochę odmłodzić. Zwołał piłkarzy do sali kominkowej, usadził ich na kanapach, po czym rozkazał Ronaldinho, by ten wgramolił się na stół i stamtąd złożył przysięgę. Brazylijczyk ślubował, że "przez cały sezon będzie zachowywał się jak profesjonalista". Kilka tygodni potem kibice wypraszali piłkarza o 1.30 w nocy z mediolańskiej knajpy. Drużyna w sparingach wypadała beznadziejnie, w ostatnich dziesięciu meczach remisowała bądź przegrywała. I wygląda na to, że jej los leży w nogach 19-letniego Alexandre Pato, wokół którego biegać - dreptać? - będą piłkarze uchodzący za tyleż podstarzałych, co wypalonych. Świeżej krwi zabraknie nawet na ławce rezerwowych. Bezdyskusyjnym wzmocnieniem ma być tylko para stoperów - Brazylijczyk Thiago Silva i ponoć wreszcie wyleczony Alessandro Nesta. By Milan zagroził faworytom, drugą młodość musieliby przeżyć - poza Ronaldinho - Andrea Pirlo, Clarence Seedorf, a także Gianluca Zambrotta i Marek Jankulovski, bo w koncepcji trenera Leonardo znaczącą rolę odgrywają boczni obrońcy. Bardziej prawdopodobne, że mediolańczycy wezmą udział w zaciętej bitwie o miejsca trzecie i czwarte - dające awans do LM. Należący do wyższej klasy średniej konkurenci również zaciskali pasa. Zarobić na transferach postanowiła Fiorentina, bohaterowie poprzedniego sezonu opuścili Genoę (wspomniani Motta i Milito), zbliżony do zera budżet na transfery dostał trener Luciano Spalletti, choć za wyeksportowanego Alberto Aquilaniego Roma zainkasowała 20 mln euro. Całą nadzieję połowa Rzymu tradycyjnie pokłada we Francesco Tottim, graczu schorowanym i już 33-letnim. Wobec kłopotów rywali urosły ambicje Napoli, które zbroiło się na potęgę - do obiecujących Marka Hamsika i Ezequiela Lavezziego (zbyt często niesubordynowanego) dołączyli m.in. Luca Cigarini (gwiazdka włoskiej młodzieżówki), Fabio Quagliarella, Juan Zuniga i Morgan de Sanctis. Neapolitańczyków najśmielsi typerzy umieszczają na podium, kierując się głównie uznanymi nazwiskami - także trenera Roberto Donadoniego. Tym klubem zbyt często jednak wstrząsają afery, aferki i porywczość bossów oraz kibiców, które pogrążają go w permanentnym stanie wyjątkowym. Włosi rozmyślają nad strategicznymi zmianami, by odzyskać prymat. Chcą naśladować angielską Premier League - unowocześnić stadiony, zwalczać chuligaństwo, więcej zarabiać w dniu meczu, rozbudować marketing. To zadanie na lata, na razie dzięki odpływowi gwiazd z zagranicy mają rozbłysnąć gwiazdy rodzime. Młode, zdolne wskoczyć do reprezentacji - również podstarzałą - jeszcze przed mundialem. Kryzys nie kryzys, Włosi bronią za rok mistrzostwa świata. Polacy w Serie A Wciąż ich nie ma. Albo inaczej - statystują pochowani w głębokich rezerwach. 20-letni bramkarz Michał Miśkiewicz - kiedy byłem w Milanello, odniosłem wrażenie, że nie bardzo w niego wierzą - został wypożyczony do Chievo i jutro nie zmieści się nawet na ławce rezerwowych. Podobnie jak 21-letni Błażej Augustyn, za którego Catania zapłaciła 0,5 mln euro. O awans do pierwszej ligi znów biją się 23-letni Adam Kokoszka (przesiedział wczorajszy mecz Empoli na ławce) i 18-letni Bartosz Salamon (Brescia, wszedł na pół godziny). 