Okrągły rok temu polscy piłkarze zostali wychłostani przez Hiszpanię (sześcioma golami reprezentacja nie przegrała od pół wieku!) i teraz pewnie też, pomimo niedzielnego triumfu nad Argentyną, w ewentualnym rewanżu mogliby oczekiwać ciężkich razów. Na szczęście za równie okrągły rok, gdy mistrzostwa kontynentu zostaną otwarte, Hiszpania w rundzie grupowej na pewno ich już nie przećwiczy - jako gospodarze również będą rozstawieni. Polskich szans nie ma sensu szacować na podstawie ani tamtego meczu ze złotymi medalistami mundialu, ani niedawnego z Argentyną. Ani na podstawie następnych sparingowych zwycięstw - jeśli oczywiście przyjdą. O ile fatalna gra i wyniki kadry uprawniałyby nas do czarnego pesymizmu, o tyle świetna gra i wyniki uprawnią nas do optymizmu co najwyżej bardzo umiarkowanego, silnie zaprawionego tradycyjnym już w naszych okolicach zwątpieniem. Ot, urok futbolowych sparingów. Wierzyć, że zwycięskie mówią prawdę, to tak, jakby gwarantować powodzenie w ostrym podbiegu na 100 metrów sprinterowi, który na treningach, owszem, wyniki osiągał na tle konkurencji rewelacyjne, tyle że w przeciwieństwie do niej ćwiczył na płaskim. Sam Franciszek Smuda przed spróbowaniem się na Euro nie będzie miał pojęcia, ile mocy nadał drużynie - ta niepewność jako fundamentalna cecha jego misji jest rewersem innej, już przyjemniejszej - żaden polski trener czasów nowożytnych nie został zaszczycony zadaniem tak prestiżowym. Niepewność potęguje jeszcze ogromna dysproporcja między możliwościami graczy kluczowych a ograniczeniami rezerwowych. Pierwsi obiecują (przy kompetentnym trenerze i upolowaniu środkowych obrońców) solidną europejską drużynę, drudzy nie obiecują właściwie niczego. Oczywiście poza lękiem przed totalnym sportowym obciachem. Teraz chciałbym tylko zwrócić uwagę, że przejrzystość reguł Euro 2012 już dziś pozwala z grubsza ocenić, jak decydującą rolę może odegrać grudniowe losowanie. Jeśli hierarchie w grupach eliminacyjnych się utrzymają, jeśli w barażach większych sensacji nie przeżyjemy, to podział na koszyki, wynikający z reprezentacyjnego rankingu UEFA - nie powinien się znacząco zmienić - będzie prawdopodobnie wyglądał następująco: w pierwszym wylądują Polska, Ukraina, Hiszpania i Holandia, w drugim Niemcy, Włochy, Anglia i Chorwacja, w trzecim Rosja, Grecja, Szwecja i Portugalia, a w czwartym Francja, Irlandia, Dania i Czechy. To by urealniało perspektywę grupy na miarę naszych potrzeb: Polska, Chorwacja, Grecja, Irlandia lub Czechy. Ale też umożliwiało wyklucie się z losowania grupy śmierci: Polska, Niemcy, Portugalia, Francja. Pytanie do stałych i niestałych czytelników „A jednak się kręci”: czy dziś wierzycie, że przy wariancie pierwszym, przystępniejszym nasi dadzą radę wygramolić się z grupy do ćwierćfinału? 