Po klubowych mistrzostwach świata - moim zdaniem turnieju kuriozalnym, do natychmiastowej poprawki - przypominałem, jak dotkliwe konsekwencje ponieśli ich europejscy triumfatorzy w minionych sezonach. Eskapada na Daleki Wschód wybijała ich z uderzenia, zaczynali częściej przegrywać, przy pierwszej okazji (czyli w 1/8 finału) wypadali z Ligi Mistrzów. Cytowany przeze mnie wówczas trener ostatnich zwycięzców - Manchesteru United - też się martwił, zwłaszcza że liga angielska nie wyhamowuje nawet w czasie świąteczno-noworocznym.Piłkarze Aleksa Fergusona przetrwali. Ba, czasownik „przetrwać” nie docenia ich osiągów, bo zjadają rywala za rywalem, nie przejmując się ani kontuzjami, ani w nieskończoność utrzymującym się niemal co mecz remisem 0:0. A kiedy wykańczają desperacko broniącego się przeciwnika w samej końcówce, tylko ignoranci bagatelizują ów wyczyn w tyradach o sprzyjającym im szczęściu, które pewnego dnia niechybnie Manchester opuści. Przyjrzyjcie się lidze angielskiej i sprawdźcie, jak rzadko jej potęgi wygrywają okazalej niż minimalnie. Na Wyspach za każde zwycięstwo trzeba ostatnio zapłacić ostatnim tchnieniem.Piłkarze MU wydają ostatnie tchnienie częściej niż inni. Rozegrali jak dotąd najwięcej (już 41!) meczów pośród wszystkich drużyn europejskich i jako jedyni wciąż zachowali na pięć najcenniejszych trofeów. Klubowe MŚ już zdobyli, prowadzą w Premier League, awansowali do finału Pucharu Ligi Angielskiej, biją się o Puchar Anglii, dwumeczem z Interem Mediolan wznowią niebawem rywalizację w Lidze Mistrzów.Ich moc oddają 1212 kolejne minuty (to przeszło jedna trzecia sezonu!) bez puszczonego gola przez Edwina van der Sara. Rekord tyleż indywidualny - świadczący o fenomenalnej klasie bramkarza - co zespołowy, oddający odporność MU na popełnianie banalnych błędów. Nikt już nie wysuwa zarzutu sprzed kilkunastu miesięcy, jakoby mistrzowie Anglii zawdzięczali regularne wygrywanie głównie niesamowitym kopnięciom Cristiano Ronaldo. W tym sezonie Portugalczyk uciułał niczego sobie dorobek strzelecki, ale samotnie o wynikach już nie przesądza - gdyby wyjąć rzut karny sprzed tygodnia, ostatniego meczu rozstrzygniętego przezeń niemal w pojedynkę musielibyśmy szukać w październiku.Najpoważniejszych konkurentów w Lidze Mistrzów napędzają osobowości, bez których trudno sobie wyobrazić ich drużyny. Barcelonę inspiruje Leo Messi, madrycki Real - Arjen Robben, Liverpool - kontuzjowany Steven Gerrard, mediolański Inter - Zlatan Ibrahimovic. Wszyscy oni - i nie tylko oni - odbierają ochotę do przesadnie śmiałego typowania, jak skończy się sezon. Futbol na samym szczycie jest okrutny, faworytom grozi rozczarowaniem właśnie po ostatnie tchnienie. Wyobraźcie sobie, że Manchester jeszcze długo utrzymuje oszałamiające tempo, by ostatecznie w lidze angielskiej ustąpić Liverpoolowi gorszym stosunkiem bramek, a finały Ligi Mistrzów, Pucharu Anglii i Pucharu Ligi Angielskiej przegrać w rzutach karnych. Ilu piłkarzy, trenerów i kibiców z Old Trafford uznałoby sezon za udany? 