Zobaczyliśmy najszybciej strzelonego gola w całych dziejach reprezentacji Polski (Boguski wymazał wynik Żurawskiego), czego na dobrą sprawę wypadało się spodziewać. Piłkarzy Leo Beenhakkera najwyraźniej nie interesują w tych eliminacjach stany pośrednie. Albo zachwycają nas jednym z najwspanialszych meczów w ostatnich latach (z Czechami), albo torturują jednym z najsmutniejszych (z Irlandią Płn.); albo urządzają sobie niesłychaną kanonadę (z San Marino pobili 46-letni rekord, dwucyfrówki dotąd nie było), albo popełniają niesłychane błędziska i ponoszą klęskę traumatyczną, nigdy wcześniej w ważnych momentach niewidzianą, wywołaną nagłym kilkudziesięciosekundowym paraliżem zespołu (ze Słowacją). Żadnych letnich emocji, same zjawiska ekstremalne, staczamy się w iście holenderską depresję, by zaraz ulecieć w nastroje niemal podniebne. Przepaść między najlepszymi i najgorszymi występami Polaków jest otchłanna.Koneserzy przygód, od których wiruje w głowie, są w ekstazie, fachowcy powinni zrzędzić, i to zrzędzić przez megafon. Jeśli drużyna wygląda jak wańka-wstańka, jeśli jej popisy każą podejrzewać, że gra piłkarzy zależy od fazy księżyca, koloru skarpetek hotelowego recepcjonisty czy czego tam jeszcze, to nie sposób wystawić dobrej oceny trenerowi. A przede wszystkim - serio wierzyć w awans na mundial. Eliminacje nie premiują humorzastych. Nie premiują najwyższych podskoków i statystycznych rekordów, lecz konsekwentne - niekoniecznie spektakularne - ciułanie punktów. Nie tylko dlatego nie może być tak, że w sobotę Polacy wychodzą uśpieni na bitwę z twardymi Irlandczykami, a muskuły naprężają dopiero w środę, by wychłostać listonoszy i bankowców z San Marino.Na szczęście notorycznie gubią punkty także rywale, dlatego - o paradoksie! - gdyby nie kardynalne pomyłki Artura Boruca, znajdowaliby się nasi piłkarze dziś w sytuacji niemal idealnej. Nawiasem mówiąc, upadek bramkarza Celtiku, czyli największej do niedawna gwiazdy reprezentacji, idealnie wpisuje się w historię zespołu usilnie prącego ku skrajnościom.Czy jesienią wrócić do Boruca? To będzie najtrudniejsza personalna decyzja Beenhakkera, o ile oczywiście Holender utrzyma stanowisko. Najtrudniejsza, ale i tak łatwiutka wobec wyzwania naczelnego - jak sprawić, by reprezentacja wreszcie wypracowała swój styl i kaca po występie niemal hańbiącym nie musiała leczyć rekordami wszech czasów.Choć za rekord tak czy owak serdecznie wam, polscy piłkarze, dziękujemy. Niezwykłe, że mecz z San Marino może być ładny. 