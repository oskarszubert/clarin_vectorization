Mój serdeczny przyjaciel (rocznik 1946), z którym łączy mnie kinomańska pasja, miewa kłopoty ze współczesnymi filmami akcji. Choć w ciemności spędził pół życia i jest wytrawnym widzem, jego oko niekiedy nie potrafi nadążyć nad szaleńczym montażem trwających ułamek sekundy ujęć, co skazuje go - nawet jeśli nie gubi wątku - na odbiór niepełny. Przeciętny nastolatek reaguje odwrotnie - cierpi, kiedy montażyście nie śpieszy się do cięcia. Nie zniesie nudziarza Tarkowskiego, który stawia człowieka w niemal pustą, pozbawioną ruchu przestrzeń i każe mu się przyglądać. Jak ujęcie ciągnie się dłużej niż przez pięć sekund, to dla niego sygnał, by wyjść po chipsy.Myślę o tych międzypokoleniowych różnicach, ilekroć widzę trenerskich dziadków w typie Aleksa Fergusona (rocznik 1941) czy Luisa Aragonesa (rocznik 1938). Obaj sięgnęli ostatnio po najcenniejsze piłkarskie trofea, wygrywając Ligę Mistrzów oraz mistrzostwa Europy, obaj muszą panować nad światem z każdym sezonem bardziej dla nich obcym. W szatni tylko oni się starzeją, różnica wieku między nimi a graczami stale rośnie, kolejne generacje małoletnich wychowanków są w dodatku coraz bogatsze i narażone na coraz więcej pokus. O czym - poza futbolem - 21-letni Fabregas pogada z dziaduniem Aragonesem? O dziewczynach? A może wymieni się plikami do iPoda? Sędziwi trenerzy za młodymi nie nadążą, a sami muszą nieustannie ewoluować. Tajemnica sukcesu Aleksa Fergusona polega m.in. na tym, że złagodniał, zrozumiawszy, iż rozpieszczone gwiazdki naszych czasów nigdy nie zaakceptują przesadnego rygoru i szefów o kapralskiej mentalności.Aragones niczego nie ma dość. Trener, których 28 lipca skończy 70 lat, dokonał właśnie najbardziej radykalnej zmiany zawodowej w życiu. Zamiast odetchnąć po wielkim triumfie na Euro przyjął ofertę Fenerbahce Stambuł.Nie wiem, czy znów odniesie sukces, więcej nawet - wątpię, by mu się udało. Ale jego odwaga i głód nowych przygód imponuje. Hiszpan nigdy wcześniej nie pracował za granicą, dopiero teraz, w wieku błyskawicznie malejących zdolności adaptacyjnych, podejmuje wyzwanie w karierze bezprecedensowe. Tureckiego nie zna i już raczej nie pozna, wskoczy w kompletnie obcą kulturę, będzie się musiał uczyć mentalności tubylców, może nawet znacząco zmienić tryb życia.Jego parcie budzi szacunek zwłaszcza u nas, w kraju, który byłych selekcjonerów od dawna ogląda na przedwczesnej emeryturze. Zadawałem już to pytanie na łamach „Gazety” i wciąż rozmyślam nad odpowiedzią. Dlaczego polscy rówieśnicy Aragonesa - lub fachowcy młodsi - się poddali? Dlaczego ponad 10 lat temu przestał lubić trenowanie Antoni Piechniczek (rocznik 1942)? Dlaczego w tym samym mniej więcej momencie zrezygnował Andrzej Strejlau (1940)? Dlaczego wycofał się Henryk Apostel (1941)? Jacek Gmoch (1939)? Władysław Stachurski (1945)? Czy na ławkę wróci jeszcze junior w tym gronie Jerzy Engel (1952)?Tylko Wojciech Łazarek, fachowiec zaledwie dwa miesiące młodszy od Aragonesa, wciąż trzyma fason. Niedawno uczył europejskiego stylu gry reprezentację Sudanu, potem dzielnie walczył o lepsze jutro Narwi Ostrołęka, teraz prowadzi piłkarzy Ilanki Rzepin. Jemu jednemu wciąż się chce. Co w gruncie rzeczy bardzo zaskakujące, bo choć nie wszystkich natura równo wyposaża w nigdy niewygasłą energię, to naszych trenerskich nestorów z tajemniczych przyczyn obezwładniła niemoc zbiorowa.Tymczasem Aragones, który mawia, że chce umrzeć na ławce, nie rozpamiętuje złotego wczoraj, lecz spogląda przed siebie. I w jego przeprowadzce nad Bosfor już dziś, na początku lipca, widzę najbardziej ekstremalny przebój transferowego lata AD 2008. 