Inter Mediolan chyba jednak nie zostanie mistrzem Włoch. Dziwne, że właśnie ta myśl wlazła mi do łba, kiedy sędzia przerwał wczoraj gwizdkiem udrękę zbitej Barcelony, ale tak to już bywa, gdy normalne funkcjonowanie rozregulują ci pulsujące emocje. Myślałem wówczas o wycieńczeniu. Nadal widziałem wykrzywioną przez skurcze twarz Diego Milito, nadal widziałem znokautowanego, opuszczającego murawę na noszach Maicona, i dla własnego bezpieczeństwa wolałem sobie nawet nie wyobrażać, ile życiowych mocy muszą wysysać z piłkarzy - nawet tych najbardziej cyborgowatych w ruchach - takie wieczory. Po nich łatwiej zrozumieć, dlaczego dotąd nikt nie wytrzymał dwóch pełnych sezonów bez wpadki i nie umiał obronić trofeum w Lidze Mistrzów. Trudniej objąć nagłą zmianę, jaka wstrząsnęła Interem. Jeszcze w poprzedniej edycji Champions League mediolańczycy, dowodzeni już przez Jose Mourinho, człapali po boiskach w typowym dla siebie otępieniu - zanim wiosną przez 180 minut nie zdołali wtłuc gola Manchesterowi United, jesienią poprzegrywali z Werderem Brema i Panathinaikosem, punkty oddawali nawet cypryjskiemu Anorthosisowi Famagusta. Zgroza. Nie ma w Europie klubu, którego właściciel pragnąłby i żądał tak wiele, a dostawał tak mało. Poniżająco mało. Tamten Inter już nie istnieje. Wątły błazen, który latami potykał się o własne roztrzęsione nogi, wyrósł na buchające adrenaliną monstrum, które rozszarpuje rywali na strzępy. Pośród wszystkich drużyn do dziś ocalałych w Champions League Inter przebył drogę najbardziej wymagającą. Najpierw bił się w jedynej grupie złożonej z samych mistrzów swoich krajów, potem mierzył się z najmocniejszą w Anglii Chelsea (kto wygra, przeżyje do finału - wróżyłem wtedy na blogu), aż trzykrotnie latał pod Azję (Kazań, Kijów, Moskwa), która podejmuje gości przeszywającym mrozem, nigdy się nie poddaje, ogromne ambicje podpiera ciężkimi inwestycjami. I kilkakrotnie gracze z San Siro niemal wyzionęli ducha. Gdy rozbiera się na czynniki pierwsze triumfy Mourinho, najchętniej sławi się jego taktyczną pedanterię, przenikliwość, pomysłowość, brawurę. Zapewne słusznie, ale na mnie wrażenie wywołuje przede wszystkim pęd do wygrywania i gotowość do umierania na murawie, którymi zaraża swoich żołnierzy. Jeśli wielkość drużyny mierzyć jej umiejętnością reagowania na przeciwności losu, to Inter wyrósł ponad wszystkich. Przypomnijmy sobie, ile razy mediolańczycy musieli w bieżącej edycji LM odrabiać straty. Jesienią z Rubinem przegrywali 0:1, z Dynamem na San Siro 0:1 i 1:2, w Kijowie 0:1 - pokonani nie zeszli do szatni ani razu. A wiosną pobili na San Siro i Chelsea, i Barcelonę, choć londyńczycy wyrównali na 1:1 (na własnym boisku to wynik przygnębiający), a Katalończycy prowadzili już po kwadransie z okładem. Przywołajmy ponownie końcówkę listopadowego dreszczowca z Kijowa, który w 86. minucie Inter przegrywał i leżał na dnie grupowej tabeli, by po desperackim padzie zwyciężyć i wystrzelić na pozycję lidera. Wtedy po raz pierwszy blogowałem o nerazzurich w wersji hard. Mourinho, co sam relacjonował, w przerwie mało mówił piłkarzom o taktyce. Odwoływał się do ich charakteru, krzyczał, że w „90. minucie nie chce widzieć łez”, że chce „ujrzeć ludzi wycieńczonych, którzy zwycięstwo wygryźli wszystkimi zębami i wyszarpali wszystkimi paznokciami”. Tamten mecz mistrzowie Włoch kończyli w ustawieniu teoretycznie niemal straceńczym - z trójką napastników i dwójką nominalnych obrońców, z których każdy uwielbia wypuszczać się pod pole karne rywala (Maicon i Lucio). Ktoś przypuszcza, że to był wariant przećwiczony na treningach w każdym detalu? Mourinho reaguje tak często. Na kiepski wynik odpowiada manewrami ultraofensywnymi, piłkarzy wymienia tyleż z przyczyn taktycznych, co dla wywrzeszczenia im - i przeciwnikom - że to nie Interowi przeznaczone jest paść trupem, że jeśli wroga nie zniszczyło zwykłe bombardowanie, należy zastosować naloty dywanowe. Strategia działa, choć nie może działać co trzy dni. To byłoby ponad ludzkie możliwości. Być może dlatego mediolańczycy gubią tyle punktów w lidze włoskiej i wyprzedziła ich uboższa kadrowo Roma. We wtorkowy wieczór Mourinho nie musiał uciekać się do decyzji karkołomnych i ostatecznych, bo jego ludzie postanowili wgnieść Katalończyków w trawę wraz z pierwszym gwizdkiem. Gospodarze mieli - jak głosi popularna metafora opisująca skrajnie defensywną, wręcz tchórzliwą taktykę - zaparkować autobus we własnym polu karnym. Nie zaparkowali. Przeciwnie, zawzięli się, by wjechać autobusem pod pole karne Barcelony. Mourinho wypuścił na faworyta aż trzech napastników, ale to nie był ruch szaleńca, lecz ruch bezkompromisowego trenera, który wie, że u niego harują w defensywie wszyscy. I napastnicy, i rozgrywający Wesley Sneijder, który po stracie piłki zwykł bezzwłocznie przeobrażać się w buldoga roznoszonego żądzą dorwania tego, kto ją zabrał. Inter jeszcze nie dopadł swego pierwszego od 38 lat finału Pucharu Europy. Barcelona wciąż nie zginęła, jej piłkarze to wbrew popularnemu przeświadczeniu też nie są wyłącznie zgrabnie manipulujące stopami wymoczki, niektórzy mają muskuły i potrafią wydać wojnę. Mourinho osiągnął na razie okazały sukces statystyczny - poprowadził mediolańczyków do sześciu kolejnych zwycięskich meczów w Pucharze Europy, co w dziejach klubu nie ma precedensu. Osiągnął też sukces niewymierny, lecz dostrzegalny dla każdego, kto przygląda się Interowi od lat. Zmienił grupę blednącą na dźwięk hymnu Ligi Mistrzów w krwiożerczą bestię. Choć po jego transferach centymetrów kadrze ubyło, ja wciąż mam wrażenie, że piłkarze Interu i zmężnieli w sensie mentalnym, i rozrośli się wszerz oraz wzwyż. Meczu na San Siro długo nie zapomnę, bo był dla mnie erupcją ekstremalnego, wręcz fizycznie wyczuwalnego z odległości tysięcy kilometrów ludzkiego wysiłku, po którym widzi się już tylko ciemność.  I coraz wyraźniejsze kontury Pucharu Europy. 