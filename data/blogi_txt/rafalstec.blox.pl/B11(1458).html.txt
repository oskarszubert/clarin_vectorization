Ćwierknąłem już na Twitterze, że w 15 milionach euro za Wesleya Sneijdera widzę najcelniej wydany transferowy szmal w futbolowym biznesie bieżącego sezonu. Były rozgrywający Realu - z Madrytu wypchnięty siłą - radykalnie podnosi wydajność Interu, golami i asystami rozstrzyga o zwycięstwach, bez niego mediolańczycy narobiliby sobie obciachu w Lidze Mistrzów, tylko bez niego w składzie zdarza im się przegrywać. Jedyna wada Holendra - zbyt często choruje, i to nie na hipochondrię. Przede wszystkim jednak Sneijder umie potraktować z buta nieruchomą piłkę. W minioną sobotę dwa razy przyładował Sienie:        Wcześniej huknął do bramki Livorno...        ...oraz do bramki Catanii: Uzbierał już Sneijder w tym sezonie cztery gole z rzutu wolnych, niejednokrotnie wywoływał też panikę wśród przeciwników rzutami rożnymi, a kto na włoskie boiska regularnie spogląda, wie jeszcze o rzeczach przez statystyki nieuzwględnianych - strzałach tak nieznacznie niecelnych, że trudno wmówić w siebie niezachwianą pewność, iż gole rzeczywiście i bez śladowych wątpliwości nie padły. O czym wspominam także dlatego, że ostatnio - odkąd odleciał do Brazylii Juninho - wybitnych specjalistów od stałych fragmentów nieco nam z wielkiego europejskiej piłki ubyło. Zatracili chirurgiczną precyzję del Piero, Pirlo, Ronaldinho czy Beckham, nie trafiają gwiazdy Premier League (niektórzy, jak van Persie, się leczą), Pjanić z Lyonu na razie tylko nieźle się zapowiada, posucha w Bundeslidze, na zupełnie inne sposoby strzela uznany kiedyś piłkarz orkiestra David Villa. Rzemiosło podupada? Jajogłowi od syntetycznych piłek za bardzo powydziwiali? W każdym razie znawcy przedmiotu kopią celnie co najwyżej od wielkiego dzwonu, seryjnego ostrzału poza Sneijderem nie prowadzi nikt. Tak, wiem, już się zorientowaliście, że swoją wybiórczą pamięcią staram się omijać niejakiego Cristiano Ronaldo, który rąbnąć umie, a kiedy już rąbnie, to bramkarzom - zanim przy odrobinie szczęścia dostaną od piłką po łapach - przesuwa się przed oczami całe życie. Ale Sneijdera wolę właśnie dlatego, że kombinuje trochę subtelniej. Kiedy patrzę na rozstawiającego nogi Ronaldo, coraz częściej odnoszę wrażenie, że z dokładnego obierania celu zrezygnował, mierzy z grubsza w środek bramki, futbolówkę pochłania wzrokiem drwala, który już uniósł siekierę i za pół sekundy przebije się przez drewniany kloc aż do pnia. Pal licho kwestie estetyczne, zresztą portugalski skrzydłowy też umie wykręcić parabolę zapierającą w dech. Niech przemówią liczby - otóż Ronaldo uzbierał jak dotąd w sezonie trzy gole z wolnych (wszystkie w Lidze Mistrzów, dwoma rozstrzelał Zurich, jednym dołożył Marsylii), czyli Sneijder prowadzi 4:3. Nowy król rzutów wolnych? 