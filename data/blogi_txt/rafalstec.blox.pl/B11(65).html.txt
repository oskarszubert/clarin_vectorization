Nie wiadomo, czy francuski trener reprezentacji Ghany Claude Le Roy wyznaje starą piłkarską prawdę, że gospodarzom pomagają ściany, ale na pewno nie wierzy, że pomaga im własne boisko. - Od ponad 20 lat mieszkam w Afryce i jeszcze nigdy nie widziałem murawy w tak beznadziejnym stanie. To o niej trzeba myśleć, a nie o tym, czy fotel w pokoju dla VIP-ów jest wygodny - wściekał się po inaugurującym mistrzostwa kontynentu meczu z Gwineą.Wściekał się także dlatego, że jego zdaniem w lepszych warunkach piłkarz John Pantsil nie narzekałby po ostatnim gwizdku na zawroty głowy i nie musiał zostać odwieziony do szpitala. A w przerwie nie zwierzałby się: nie pamiętam niczego z pierwszej połowy. Zawodnicy bowiem upadaliby i zderzali się ze sobą rzadziej. (To znów opinia Le Roya.)Pantsil został zniesiony z boiska na noszach. Na pierwszy rzut oka widać było tylko, że, by tak rzec, obluzowała mu się szczęka. W szpitalu przeleżał dobę, zanim lekarze uradzili, że należy go zbadać rezonansem magnetycznym. Ruszyły poszukiwania. Jedyna aparatura w całej Ghanie okazała się zepsuta.Poszukiwania przeniesiono do sąsiedniego Togo. Togo też ma jeden aparat. Też nie działający.Na szczęście ten z nigeryjskiej stolicy Lagos (nie wiem, czy jedyny) działał. Pantsila zbadano i mógł wrócić do reprezentacji.Działacze z piłkarskiej federacji Ghany również mieli pecha. Kiedy przyjechali do hotelu, usłyszeli, że ich marokańscy koledzy - znaczy też działacze - byli szybsi. Zapytali, ile płacą ci z Ghany. Po czym zaproponowali podwójną cenę. Rezerwacja została anulowana dwie sekundy później.Niestety, nie przeżywam tego wszystkiego na własne oczy i uszy, Puchar Narodów Afryki śledzę z Warszawy. I dojrzewam do solennego postanowienia, że na następny turniej polecieć muszę. Niezależnie od okoliczności, choćby w każdym hotelu uprzedzali mnie działacze z Maroka i przejmowali mój pokój. Widziałem już mnóstwo beznadziejnie przygotowanych imprez sportowych, ale PNA to unikat, którego trzeba skosztować czym prędzej, zanim i tam dotrze nuda nienagannie zorganizowanych turniejów a la Europa. Na razie tamtego świata liznąłem tylko przez szybę: np. poznając dziennikarzy z Beninu, którzy na mundialu w Niemczech próbowali wciągać europejskich kolegów po fachu w biznes polegający na upłynnianiu prasowych wejściówek na mecze. (Bo po co samemu pchać się na trybuny, jak w biurze prasowym są telewizory?)Aż strach pomyśleć, jak fantastyczny interes z biletami i zaproszeniami rozkręcili Benińczycy na mistrzostwach w Ghanie. Na stadionie w Akrze widzów podzielono na więcej kategorii niż gdziekolwiek w świecie. Są tam m.in. loże dla VVIP-ów, czyli Bardzo Bardzo Ważnych Osób, które wprowadzono dla odróżnienia ich od VIP-ów, czyli zwykłych Bardzo Ważnych Osób. VVIP-y? Ci to dopiero muszą mieć wygodne siedziska.A z wygodą w Ghanie bywa różnie. Cztery reprezentacje uczestniczące w PNA musiały stanąć przed zarezerwowanym hotelem, by zorientować się, że hotel, owszem, stoi, ale jeszcze nie cały. Dwie z nich zawieziono na boiska treningowe, na których, by posłużyć się poetyką Leo Beenhakkera, nawet spacerujący pies zwichnąłby sobie łapę. Wreszcie Nigeryjczycy dowiedzieli się już na lotnisku, tuż przed przesiadką, że samolot (linii krajowych) nie pomieści całej ekipy. Poproszono ich, by poczekali, bo większy na pewno się znajdzie. Nigeryjczycy wytrzymali dwie godziny czekania. Pojechali autokarem.Ich trener, Niemiec Berti Vogts mówi: Gdyby Nigeria miała tak zorganizowany futbol jak Niemcy, byłaby niepokonana. Nawet Brazylia musiałaby uważać.Pił do swoich przybranych rodaków. Ciekawe, co powie po wyjeździe z turnieju w Ghanie, który stali bywalcy obwołali już - i to śmiertelnie serio - najlepiej zorganizowanym w historii. 