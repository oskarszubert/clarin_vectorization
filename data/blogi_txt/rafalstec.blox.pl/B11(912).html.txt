Powyższa cyfra przypomina, że już notkę pod tym tytułem dawałem - wtedy jednak nie przypuszczałem, że metafora tak prędko zbliży się do rzeczywistości. Pisałem wówczas o agresywnej strategii marketingowej klubu z Old Trafford, który ostro działał w biznesie jeszcze przed przypłynięciem rodziny amerykańskich rekinów finansjery, a z Glazerami jeszcze przyspieszył. Dziś związany jest kontraktami reklamowymi z 20 wielkimi korporacjami i kilkudziesięcioma mniejszymi firmami. Prekursorskim majstersztykiem menedżerowie błysnęli w sierpniu, gdy sprzedali DHL-owi miejsce na koszulkach... treningowych. Nikt wcześniej na to nie wpadł, oni wynegocjowali 40 mln funtów za czteroletnią umowę. I według raportu agencji Brand Finance Manchester United stał się szóstą najbardziej rozpoznawalną marką na planecie - wyżej są tylko Google, Apple, BBC, Dyson i Facebook. Teraz czytam, że mistrzowie Anglii naprawdę rzucają wyzwanie Facebookowi. Właśnie wynajęli agencję, która w dwa lata ma stworzyć ich własny portal społecznościowy - według brytyjskiego „Marketing Magazine” stawiają sobie za cel przyciągnięcie pół miliarda (!) fanów, bo z badań wynika, że ich potencjalna widownia sięga 660 mln osób (mecze MU dają ponad połowę globalnej oglądalności Premier League). Nie potrzebują za pośrednika Facebooka, chcą na tłumie zarabiać sami - kibiców mają nęcić ekskluzywnymi materiałami wideo z udziałem gwiazd boiska, można też się spodziewać, że zlecą piłkarzom, by przenieśli tam swoje konta z konkurencyjnych portali (zajrzyjcie, jak intensywnie udziela się na Twitterze Rio Ferdinand). Marketingowcy Manchesteru są nienasyceni, pewnie wielu z moich czytelników widziało reklamówkę Casillero del Diablo, wina od chilijskiego producenta będącego jednym z 20 „oficjalnych partnerów” klubu. Kiedy Wilkinson Sword umieścił diabelskie logo na jednej ze swoich maszynek do golenia, w dwa tygodnie sprzedał ich w Japonii 1,6 miliona. Za MU nadążają tylko korporacje hiszpańskie - Real Madryt oraz Barcelona, która przygotowuje właśnie inwazję na miliardowy rynek indyjski, na urok piłki nożnej wciąż nieczuły. Wymienione kluby w ogóle zyskują powoli w futbolowym biznesie pozycję zbliżoną do zajmowanej przez koncerny Coca-Cola i PepsiCo na rynku napojów gazowanych. Tworzą triumwirat rywalizujący w osobnej, wyższej lidze, co widać także na Facebooku. I Barcelona, i Real, i Manchester Utd mają tam ponad 20 mln fanów, podczas gdy konkurenci - od Arsenalu, Chelsea i Liverpoolu, przez monachijski Bayern, po Inter, Juventus czy Milan - nie są w stanie dobić nawet do 10 mln. 