Widziałem ludzi, którzy nie wstydzą się szalika. W tamtą sobotę, gdy Borussia podejmowała Hannover. We wtorek, gdy podejmowała w Lidze Mistrzów doniecki Szachtar. I dzisiaj, gdy jechała (a ja za nią) na derby do Gelsenkirchen. Widziałem ich wszędzie, od świtu do zmierzchu. W dni międzymeczowe Dortmundu wcale nie zalewają czarno-żółte barwy drużyny, którą regularnie oklaskuje z trybun 80-tysięczny tłum, tworzący najwyższą obok barcelońskiej i madryckiej frekwencję w Europie. Widać je tylko w sklepach, dzięki którym możesz się ubrać w klub, wytrzeć klubem po kąpieli i w ogóle umeblować klubem całe mieszkanie, od strychu po garaż. Kiedy jednak piłkarze mają wyjść na boisko, kolory rozbłyskują wszędzie. W kawiarnianych ogródkach i salonach fryzjerskich, na samochodach i kamienicach, na garniturach korpoludków pędzących na biznesowe spotkania, ba, w emblematy Borussii pasjami przystrajają się nawet ekspedientki z wytwornych butików. Miasto oddycha futbolem, miasto się z drużyną utożsamia. To zjawisko, które chyba najsilniej różni polskie metropolie z dużym klubem od kojarzonych z piłką metropolii zagranicznych. Wszechogarniająca identyfikacja z drużyną. Tutaj nie ma oczywiście idylli,  też biedzą się z kibolstwem, przed Revierderby pełnozbrojne policyjne tłumy pilnowały wszelkich tras – nie tylko w Gelsenkirchen, ale i przyległościach oraz Dortmundzie – prowadzących na Arena auf Schalke, bijatyki wybuchały już kilka dni temu. Ale szalik ma konotację nie tylko chuligańską. W Warszawie założyć go poza stadionem to wciąż obciach, kulturalny człowiek wyczuwa zgrzyt, nie sposób wdepnąć na eleganta pod krawatem, który z okazji kluczowego meczu przerzuciłby go przez szyję, by paradować tak, afiszując się, od narady na negocjacje i z powrotem. Incydentalnie, owszem, może się zdarzyć – sam nie doświadczyłem, nie wykluczam – ale mówimy teraz o zjawisku. Zjawisku klubu piłkarskiego jako istotnego elementu lokalnej tożsamości. Tutaj, gdzie spędziłem ostatni tydzień, przywiązanie manifestują nawet ci, którzy o futbolu mają blade pojęcie.﻿ 