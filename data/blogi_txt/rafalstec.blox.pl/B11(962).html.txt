Z domu niespokojnej starości do domu wariatów. Milan, który odświeża stetryczałą kadrę przy zachowaniu ścisłej diety budżetowej, podpisze niebawem kontrakt z Antonio Cassano. Piłkarz zaakceptował 3 mln euro rocznej pensji, a Sampdorii płacić nie trzeba, bo Sampdoria już go wyrzuciła. Została tylko kwestia 5 mln euro, które genueńczyczy są winni poprzedniemu klubowi napastnika - Realowi. Mediolańskich i madryckich działaczy łączą jednak zbyt ciepłe relacje, żeby negocjacje nie były bułką z bananem. Jeśli oceniać wyłącznie klasę sportową, Milan importuje ostatnio same delicje - futbolistów co najmniej ponadprzeciętnych (Boateng), fenomenalnie uzdolnionych (Robinho i właśnie Cassano) bądź bliskich geniuszu (Ibrahimovic). Wszystkich łączą jednak również pewne nadzwyczajne cechy mentalne, które czynią z nich, by tak ogólnie rzec, piłkarzy kontrowersyjnych. O wszystkich pisałem, o wszystkich wielokrotnie trąbiły wszystkie media - zwłaszcza brukowce bez dań tego gatunku zdechłyby z głodu. Boateng? „Jako 17-latek debiutuje w Bundeslidze, rok później rzuca się z pięściami na trenera. Kłopoty sprawia od zawsze, ucieleśnia tezę, że można wyciągnąć chłopaka z getta, ale nie można wyciągnąć getta z jego głowy. Klub wysyła go do szkoły, a piłkarz naśmiewa się z nauczycieli, że jeżdżą gorszymi samochodami. Kiedy w Tottenhamie, do którego przeszedł za blisko 8 mln euro, ląduje na ławce rezerwowych, popada w depresję. Noce spędza w dyskotekach, dni w sklepach i salonach samochodowych. W tydzień kupuje lamborghini, hummera i cadillaca. W szafach trzyma 200 czapek, 160 par butów i 20 kurtek, pokrywa skórę 13 tatuażami (biceps ozdobił mapą Afryki i Ghany). - Trwoniłem wielkie pieniądze, trenować mi się nie chciało - opowiada”. To cytat z mojej mundialowej korespondencji, całość znajdziecie tutaj. Ibrahimović? W tym sezonie kopnął już podczas treningu młodziutkiego gracza Milanu Rodneya Strassera, bo akurat miał ochotę, oczywiście dla nieskończenie dowcipnego żartu, kogoś kopnąć, obrażał też legendarnego Arrigo Sacchiego. We wcześniejszych klubach bił i wulgarnie wyzywał notorycznie - czasem kumpli z szatni, czasem trenerów. Kto nie czytał, niech szczegółów poszuka tutaj. Robinho? Lubi strajkować i żądać podwyżki, w Santosie wymuszał transfer do Realu, w Realu wymuszał transfer do Premier League, z Manchesteru City uciekł z powrotem do ligi brazylijskiej etc. Chcecie o delikwencie szerzej, to kliknijcie tutaj. A teraz Milan bierze piłkarza, którego nazwisko wzbogaciło język włoski o rzeczownik „cassanate”, bo trener Fabio Capello musiał wymyślić nowe słowo, by sklasyfikować jego permanentną niesubordynację. O nim też obficiej pisałem, już przed czterema laty tutaj, on sam wyznał w autobiografii, że rzadko daje z siebie na boisku więcej niż 50 proc. Mijającej jesieni bezkompromisowy Antonio, jak się niosło na całą Italię, rzekomo przemyślał samego siebie, uspokoił się i w ogóle wydoroślał. Aż pewnego dnia pobił wszelkie rekordy chamstwa, przy całej drużynie wymyślając prezesowi Sampdorii. Rynsztokowych cytatów wam oszczędzę, w każdym razie 74-letni Riccardo Garrone naraził się prośbą, by nasz bohater zajrzał na kolację z kibicami, na którą on, szef klubu, się wybiera. A po odmowie chciał jeszcze, bezczelny, wyjaśnień. Kogo jeszcze zaprosi na kozetkę Milan? Cantona dawno skończył karierę i zajął się obalaniem Systemu, Tyson chyba nawet na możliwości MilanLabu jest zbyt leciwy, naszemu Małeckiemu jednak trochę brakuje, choć sam pewnie by sądzi inaczej, umiejętności... Najbardziej prawdopodobne zdaje się zwerbowanie Balotellego, innego włoskiego zadymiarza, któremu mediolańscy działacze coraz chętniej kadzą, a on kokietująco się uśmiecha i sugeruje, że warto o niego zabiegać, bo czerwono-czarne barwy nie są mu obojętne. Owszem, nonkonformizm ani gwałtowne utraty kontroli nad sobą nikogo całkiem z futbolu nie wykluczają, szatnia zniesie pojedynczego świra albo nawet dwóch, niekiedy postrzelony typ wręcz wybitnie się przydaje, by z codziennej rutyny zgraję nudziarzy wytrącać, ożywić, zainspirować. Ale wybuchowych oryginałów zasysać hurtowo!? Nie zalatuje wam to namiętnością wysokiego ryzyka, na wpół samobójczą, troszeczkę jak niepohamowana słabość do materiałów kolekcjonerskich szczególnie u nas niesławnych, zwanych kusząco dopalaczami? Strategia wygląda Milanu coraz ekstremalniej. Jest zrozumiała o tyle, że jeśli uzależniłeś się od towaru najwyższej jakości, a jesteś gołodupcem - na z San Siro zaciskają pasa, aż boli - to musisz szukać okazji i brać towar wybrakowany, by nie powiedzieć - skażony. Jest szokująca dlatego, że mediolański klub tradycyjnie wyróżniał się familijną atmosferą, prasy nie karmił najdrobniejszymi skandalikami, „piłkarzy kontrowersyjnych” zdrowy organizm w naturalny sposób odrzucał. A przede wszystkim ekstremalna strategia jest skuteczna. Przynajmniej na razie, przed wprowadzeniem się lokatora Cassano. Trener Massimiliano Allegri nad podwładnymi panuje, dobiera dla nich coraz wydajniejszą taktykę, prowadzi do zwycięstw. Milan w Serie A rządzi. Po najnowszym wybryku Cassano - brutalnej napaści na przełożonego, który mógłby być jego dziadkiem - można by mieć wątpliwości, czy oferowanie mu kolejnego sutego kontraktu jest etyczne (nie wspominając o estetyce). To jednak zajęcie jałowe, w końcu właściciel klubu Silvio Berlusconi w konkursie na najbardziej kompromitującego rodaków premiera Unii Europejskiej pobiłby konkurencję o kilka długości. (I to nie tylko dlatego, że on, niemal rówieśnik prezesa Garrone, zabawia się na biesiadach zwanych „bunga-bunga” z dziewczętami znacznie młodszymi od Cassano, bo niepełnoletnimi). Dlatego ciekawiej brzmi pytanie: czy to się może udać? Albo inaczej: jaka jest szansa, że szatnia, do której wpychamy tłum nałogowych wywrotowców i/lub patologicznych egocentryków, nie eksploduje? Jeśli oceniać wyłącznie sportową jakość składników, potrawa pachnie coraz bardziej obiecująco. I nieważne, że Ronaldinho z talerza już wyparował (wspominałem, że widzę w nim raczej byłego piłkarza). Przecież jeśli do wymienionych dołożyć Pato, incydentalne przebłyski ’a Seedorfa oraz nieszablonowe kopnięcia Pirlo, to wychodzi, że w całej Europie więcej ofensywnej wirtuozerii zebrała u siebie tylko Barcelona. Na klubowych obiadkach też na razie idylla, Ibrahimovic z Boatengiem ponoć zasmakowali w sobie do zapomnienia. Ale swojego widelca nie uniósł jeszcze Cassano, kolejny kandydat do podstawowego składu, który życia na ławce rezerwowych raczej sobie nie wyobraża. Ale pikantnie doprawiony Milan nie wpadł jeszcze w żaden poważniejszy kryzys, wcześniej czy później dopadający każdego. Jak zniosą go urodzeni radykałowie, którzy zwykli najpierw machać tasakiem, a dopiero potem sprawdzać, co posiekali? 