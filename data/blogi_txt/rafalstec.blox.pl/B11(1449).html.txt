PZPN miotał się między parciem ku wyświęceniu przedstawiciela rodzimej myśli szkoleniowej a chęcią uspokojenia nastrojów wśród radykalizującej się opinii publicznej, która w sporej części lepsze jutro reprezentacji wciąż utożsamia z trenerem zagranicznym. Wybrali działacze rozwiązanie pośrednie. Franciszek Smuda nie jest protegowanym Antoniego Piechniczka, zyskał opinię niezależnego i kształcił się w Niemczech, ale przynajmniej mówi po polsku, a wśród tubylczych kandydatur jego kandydatura cieszy się największą popularnością. Znów dowiedzieliśmy się, że prezesem Grzegorzem Latą i jego świtą nie kierują względy merytoryczne - nowego selekcjonera kadry wyłoniły sondaże, potrzeba obłaskawienia mas planujących marsz na siedzibę PZPN. Szkoda tylko, że związkowi bossowie nie podążą za głosem ludu także we sprawie własnej przyszłości. Smuda jest kandydatem naturalnym w tym sensie, że najbardziej prestiżową trenerską posadą w polskiej piłce wieńczy karierę bogatszą w sukcesy klubowe niż kariery wszystkich aktywnych kolegów po fachu (zupełnie inaczej niż tymczasowy selekcjoner Stefan Majewski). Tylko jego zatrudniali wszyscy ligowi potentaci po 1989 roku - Wisła, Legia, Widzew i Lech. Tylko jego drużyny, choć w europejskich pucharach oczywiście ponosiły porażki, nigdy nie wypadły w nich zawstydzająco, a przyzwoite wyniki osiągały w konfrontacjach z mocnymi firmami - Broendby Kopenhaga, Borussią Dortmund, Steauą Bukareszt, Udinese, Parmą, Hajdukiem Split, Interem Mediolan, Deportivo La Coruna, Feyenoordem. Tylko on nie brzmi groteskowo, kiedy wmawia, że polscy piłkarze przegrywają wskutek kompleksów, a nie haniebnie miernych umiejętności - choć moim zdaniem się myli, to tezę podpiera własnymi dokonaniami. Wyróżnia Smudę już to, że wciąż mu się chce. Skończył 61 lat, a uznani polscy trenerzy zwykli wylegiwać się na cieplejszych posadkach bez żadnej odpowiedzialności - z pocieszającym wyjątkiem Oresta Lenczyka - od znacznie młodszego wieku. Co więcej, choć Smuda demonstracyjnie obśmiewa modę na nowoczesność (słynne frazy o wsłuchiwaniu się w głos z nieba i używaniu laptopa jako podstawki pod herbatę), to jego piłkarze nie grają w sposób archaiczny. Ten bezkompromisowy trener wpaja futbol z przygodami i pociągający dla kibica, wymaga od swoich ludzi totalnego poświęcenia i awanturowania się o dobry wynik po ostatnią sekundę gry, w kadrze nie będzie raczej tolerował ani wałkoni, ani balang. Po defiladzie typów zastygłych (Engel, Janas i Beenhakker, Majewskiego z Bońkiem staram się wyprzeć z pamięci) przy linii bocznej rozgestykuluje się i rozskacze choleryczny pasjonat, który w swojej mowie (czy raczej wrzasku) ciała przypomina, przepraszam za odważne skojarzenie, Luisa Felipe Scolariego. Sprawdzi się Smuda w warunkach niecodziennych, historia futbolu zna zaledwie kilkudziesięciu trenerów, którzy przez ponad dwa lata pracowaliby bez meczów o stawkę (dwa już zostały przez dyletantów z PZPN zmarnowane). Co zadanie mu utrudnia - bo po towarzyskich wprawkach nie sposób miarodajnie ocenić siły drużyny, a zarazem daje trochę spokoju - sparingi rywale traktują pół serio, ich wynikami łatwiej się pocieszać, ewentualne niepowodzenia wolno usprawiedliwić dążeniem ku celom długofalowym. Nowemu selekcjonerowi życzę zbliżonej popularności w sondażu przeprowadzonym po Euro 2012, która oznaczałaby, że stał się on bezdyskusyjnie najwybitniejszym polskim przedstawicielem zawodu po upadku komuny. Może spełniłby wówczas Smuda jeszcze jedno swoje marzenie i wreszcie otrzymał propozycję pracy w Bundeslidze? Trener par excellence spełniony to fenomen, jakiego polski futbol nie doświadczył od ćwierć wieku. 