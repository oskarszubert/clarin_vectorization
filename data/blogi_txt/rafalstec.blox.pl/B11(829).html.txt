Chciałem napisać: poseł Kłopotek następnym prezydentem USA (żeby po postmodernistycznym Obamie wrócić do tradycyjnych wartości). Albo: Miś Uszatek na dyrektora ogrodu zoologicznego w Sydney (żeby jego ziomkowie koala przestali wreszcie ćpać eukaliptusa). Wybaczcie, że zajmuję was duperelami, ale wykonuję tzw. ruch wyprzedzający. „La Gazzetta dello Sport” spytała 30 ekspertów, jakiego piłkarza komu w Serie A radzą kupić i przy Milanie usłyszała od Andrei Berty, dyrektora sportowego Parmy (zna się na młodych!), że klub z San Siro powinien się zainteresować 21-letnim napastnikiem Lecha Poznań. Rzecz jest podana pół serio, ostatni akapit rozpoczyna się od hasła „Lewa kto?” i zawiera komentarz, że to kandydatura najdziwniejsza. Ale Polak trafił do leadu (w naszym slangu sam początek tekstu, tuż pod tytułem), więc nasze brukowce ruszą do frontalnego ataku od jutra, w najgorszym razie od poniedziałku. Jutrzejsza „Gazeta” o niechybnym transferze nie zająknie się słowem, stąd właśnie uderzenie wyprzedzające. Żebyście wiedzieli, czego się w najbliższych dniach spodziewać - Milan już prawie dobił targu z Lechem, Lewandowski zaprzyjaźnił się z Gattuso, który poprosił o wspólny pokój na zgrupowaniach, Pato będzie musiał cierpliwie czekać na swoją szansę w ataku. A może stworzy z Polakiem zabójczy, szczenięcy duet? Ech, szczęście, że siatkarze naprawdę grają z Brazylią (jadę, hip hip hurra), bo ewidentnie nadciąga czas niepohamowanego infotainment. A wy? Coś w tym wakacyjnym gaworzeniu o nierealnych transferach lubicie czy tylko się wnerwiacie? 