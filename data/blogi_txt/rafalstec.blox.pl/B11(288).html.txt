Siedzę na lotnisku w Zurichu, czekam na spóźniony o co najmniej godzinę samolot do Porto, spoglądam w laptopa i nie potrafię uwierzyć. W zapowiedzi kwalifikacji olimpijskich siatkarzy, którą napisałem do jutrzejszej „GW” (jak wrzucą ją do Sport.pl, to przykleję tutaj), wyliczam drużyny lepsze od Polski w ostatnich 10 miesiącach.Holandia, Niemcy, Francja, Belgia, Rosja, Finlandia, Bułgaria, Włochy, Hiszpania, znów Holandia, Czarnogóra, Estonia. Uff. Z nimi reprezentacja Raula Lozano przegrywała na Memoriale Wagnera, towarzysko, na mistrzostwach Europy, w kontynentalnych kwalifikacjach do igrzysk w Pekinie, wreszcie w preeliminacjach do ME. Zupełnie, jakby wróciły wieki ciemne polskiej siatkówki, które nastały u schyłku lat 80. i potrwały przez spory kawał lat 90.Szokujące. Szokujące nie tyle z perspektywy srebra mistrzostw świata, ile z perspektywy wszystkiego, co działo się przed mundialem i tuż po mundialu. Dla mnie wpływ, jaki na reprezentację wywarł argentyński selekcjoner, nigdy nie miał barwy tamtego medalu. Nade wszystko doceniałem, że Polacy przestali przegrywać - przy całym szacunku dla rywali - z byle kim. Stworzyli drużynę, która nie sprawia przykrych niespodzianek. Dlatego dwukrotnie awansowali do czołowej czwórki Ligi Światowej, co nie udało im się nigdy wcześniej, dlatego potrafili w tych rozgrywkach bić rekordy seryjnych zwycięstw.Srebro mundialu było fantastycznym epizodem, bez gwarancji, że się kiedykolwiek powtórzy. (Powszechne przekonanie o nadzwyczajnym potencjale siatkarzy z rocznika '77 skutecznie podsycała marketingowa ofensywa. Ich kariery w lidze włoskiej, wyjąwszy nieliczne wyjątki, już tego nie potwierdzały. I ja pozostawałem nieufny). Regularne wygrywanie było przyjemną codziennością.Dziś z pułapów wokółmedalowych zsunęliśmy się na pułapy, które nakazują serio bać się Portorykańczyków. Nikt już nie wspomina o podium w Pekinie, martwimy się, czy do Pekinu reprezentacja w ogóle doleci. Styl klęsk poniesionych tydzień temu w Tallinie uniemożliwia analizę czysto sportową, zachęca raczej do rozważań, czy ludzie tworzący reprezentację wciąż wzajemnie sobie ufają i lubią ze sobą przebywać. Albo przynajmniej: nie cierpią, gdy są razem. Jedno zdaje się pewne: pozycja Lozano znacząco osłabła, także wskutek jego kontrowersyjnej polityki personalnej i w ogóle konfliktogennego, wybaczcie nowomowę, zarządzania zasobami ludzkimi. (Wagę tego składnika pracy selekcjonera często podkreśla Leo Beenhakker).Gruszka i Zagumny walczą o trzecie w życiu igrzyska, Lozano o przetrwanie. Jeśli przegra, czarną listę lepszych od Polski jeszcze poszerzymy, a turniej w Espinho będzie być może przedostatnim Argentyńczyka z reprezentacją Polski. Przedostatnim, bo przed Ligą Światową następcy pewnie nie uda się znaleźć. Jeśli wygra, w kibicowskich głowach znów rozkwitną nadzieje na medal na igrzyskach. To nieuniknione, ognista atmosfera polskich hal topi zdrowy rozsądek. Ja będę się cieszył przynajmniej z jednego - towarzyska i w tym sezonie kompletnie zbędna LŚ, której z powodu Euro 2008 w ogóle nie obejrzę, nie odzyska u nas rangi najważniejszej imprezy siatkarskiej roku. 