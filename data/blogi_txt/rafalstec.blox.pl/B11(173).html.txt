Obaj przybyli do wielkich klubów jako 44-latkowie. Alex Ferguson wziął Manchester United, Rafael Benitez wziął Liverpool.Obaj mieli poprowadzić słynne drużyny, które grubo ponad dekadę, czyli przy ich aspiracjach wieczność i jeszcze trochę, czekały na mistrzostwo Anglii.Obaj przejmowali piłkarzy, którzy w pięciu wcześniejszych sezonach kończyli średnio ligę na trzecim- czwartym miejscu (suma zajętych przez MU i Liverpool pozycji jest idealnie równa i wynosi 18).Obaj przyszli z obcych lig, obaj zdobyli wcześniej europejskie trofea - mniej prestiżowe - z klubami niezbyt przywykłymi do głośnych triumfów. Ferguson sięgnął z Aberdeen po nieistniejący już Puchar Zdobywców Pucharów, Benitez sięgnął z Valencią po dogorywający dziś Puchar UEFA.Obaj nie od razu zyskali bezwarunkowe zaufanie fanów, zwierzchników i komentatorów. Ferguson w 1990 roku zobaczył na trybunach transparent  z napisem: „Trzy lata wymówek i wciąż gówno z tego wynika. Żegnamy Fergie”. Benitez prowokuje zajadłe dyskusje wokół swoich kompetencji, bo doskonałych występów w Lidze Mistrzów nie umiał podeprzeć okazałymi wynikami w lidze angielskiej.Hiszpan pracował w ciężkich warunkach, od kilkunastu miesięcy uczestniczył w nieustającej wojnie domowej o władzę. Żądał władzy niemal pełnej, czyli prerogatyw porównywalnych z prerogatywami Fergusona, który jest w Manchesterze alfą i omegą. Wczoraj co najmniej znaczącą część jego warunków prawdopodobnie przyjęto, bowiem podpisał kontrakt do 2014 roku. Jeśli go wypełni, spędzi w Liverpoolu przynajmniej dziesięć sezonów.Czy jest w stanie zasłużyć się dla swojego klubu tak, jak dla MU zasłużył się Ferguson?Na razie porównywać osiągnięcia obu wybitnych fachowców jest bardzo trudno. Odkąd Benitez wylądował latem 2004 roku na Anfield Road, jego Liverpool osiągnął mniej od Manchesteru w kraju, a ciut więcej za granicą:Liverpool - 5., 3., 3., 4. i obecnie 2. miejsce w Premier League, poza tym triumf w Pucharze Anglii.MU - 3., 2., 1., 1. i obecnie 1. miejsce w Premier League, poza tym dwa triumfy w Pucharze Ligi.Inaczej wygląda bilans wypracowany w Lidze Mistrzów:Liverpool - triumfator, 1/8 finału, finał, półfinał.MU - 1/8 finału, faza grupowa (ostatnie miejsce), półfinał, triumfator.Jeśli zsumować całość, na moje oko ładniej wygląda dorobek Manchesteru, co oczywiście nie wystarcza do wydania werdyktu w sprawie wyższości jednego trenera nad drugim. Liverpool zainwestował od przybycia Beniteza niewiele mniej w transfery (151,8 mln euro po odjęciu przychodów ze sprzedaży od rozchodów na zakupy, nakłady MU to 183,5 mln euro, wyliczenia na podstawie danych z serwisu transfermarkt.de już prezentowałem), wydawał mniej na pensje, no i Benitez startował z mniej wygodnej pozycji (zależał od transferowych dokonań poprzednika, tymczasem rywale mieli już Rio Ferdinanda czy Cristiano Ronaldo).Nie sposób też znaleźć idealnej metody, by porównać inauguracyjne pięć (niespełna) lat Fergusona i Beniteza, choć intuicja podpowiada, że teraz Premier League stawia wyższe wymagania, bowiem stała się najbogatsza w świecie i przez to potwornie konkurencyjna. Suche wyniki przemawiają wyraźnie za trenerem Liverpoolu, choć przy porównaniu osiągów międzynarodowych należy pamiętać, że przed dwoma dekadami 1) nie dało się zająć czwartego miejsca w rozgrywkach krajowych, a potem szaleć w Pucharze Europy; 2) angielskie kluby zostały po tragedii na Heysel usunięte przez UEFA z rozgrywek europejskich.Pięć inauguracyjnych sezonów Fergusona - 11., 2., 11., 13., 5. miejsce w lidze; jeden triumf w Pucharze Anglii; triumf w Pucharze Zdobywców Pucharów.Pięć inauguracyjnych sezonów Beniteza - 5., 3., 3., 4. i obecnie 2. miejsce w lidze, jeden triumf w Pucharze Anglii; triumf, finał i półfinał w Lidze Mistrzów, której obecna edycja wciąż trwa.Tak czy owak Hiszpan zaczął w Liverpoolu imponująco, choć wypada pamiętać, że udany start nie gwarantuje stałego postępu. Szybciej niż obaj wymienieni wyżej giganci sukces osiągnął Arsene Wenger (już w drugim sezonie ustrzelił z Arsenalem dublet), potem zbudował jeszcze niesamowitą drużynę zwaną „Niezwyciężonymi”, ale od kilku lat wyraźnie obniżył loty.A wy co myślicie? Benitez doścignie mistrza? Czy w naszych czasach jest w ogólne realne, by jakikolwiek trener utrzymał posadę przez ponad dwie dekady? 