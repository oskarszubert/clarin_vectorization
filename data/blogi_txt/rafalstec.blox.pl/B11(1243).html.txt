Przeczytałem, jak czule żegnają się Raul Lozano z Mariuszem Wlazłym i kilkoma innymi siatkarzami. Znaczy przeczytałem z grubsza. Z Arizony wjechałem właśnie do Nevady, informacje z Polski kapią do mnie w ilościach kropelkowych, więc detali naszych tradycyjnych, swojskich wojen wszystkich ze wszystkimi nie znam i nawet mi się nie chce nurkować głębiej w internet, by je wyłowić. Z oddali widzę ogół. Były trener reprezentacji siatkarek, Włoch Marco Bonitta, potraktował swego czasu bezceremonialnie, brutalnie nawet, gwiazdę drużyny Dorotę Świeniewicz (usunął ją z kadry). Na igrzyskach olimpijskich potrafił powiedzieć o innej zawodniczce, Annie Barańskiej, że nie może na nią patrzeć, a wiosną pokłócił się w trakcie meczu z rozgrywającą Katarzyną Skorupą, która nie słuchała jego poleceń. Wciąż aktualny - być może już niedługo - trener reprezentacji piłkarzy, Holender Leo Beenhakker, zawiesił za pijaństwo trzech graczy, w tym gwiazdę Artura Boruca, oskarża ludzi naszego futbolu o najgorsze (niekiedy bez podania dowodów), coraz częściej wpada w furię i zyskuje kolejnych wrogów. Były trener reprezentacji siatkarzy, Argentyńczyk Raul Lozano, też kiedyś wyrzucał za pijaństwo, potem toczył totalną wojnę ze wszystkimi liczącymi się działaczami, teraz zarzuca gwiazdom kadry, że symulują kontuzje, bo nie chce im się grać w mniej ważnych - ich zdaniem - meczach. Trzej kompletnie różni ludzie, trzy kompletnie różne historie. Kontrowersje dotyczące Bonitty przyjmowałem obojętnie, bo jego trudny charakter zdemaskowali wcześniej Włosi, a ja nigdy nie podejrzewałem u niego zdolności do osiągnięcia sukcesu z Polkami. Beenhakker niektórymi nieprzemyślanymi ciosami - wyprowadzanymi na oślep - głęboko mnie rozczarował, bo od niego, jak na standardy naszej piłki nożnej człowieka wyższej kultury, wymagałem więcej niż od okolicznych kombinatorów. Lozano mnie nie zaskoczył, bo choć fachowca od siatkówki widzę w nim znakomitego, to wiem również, że miewa poważne kłopoty z akceptowaniem krytyki i reagowaniem z klasą na niepowodzenie. Teraz zszedł na własne dno, przekraczając granice elementarnej przyzwoitości. Ale, szczerze mówiąc, wszyscy trzej wymienieni obchodzą mnie o tyle, o ile. Obcokrajowcy? Who cares? Wynajęliśmy ich, po dymisji pójdą sobie precz, a my będziemy musieli dotelepać się do następnego meczu, potem do jeszcze jednego etc. Dlatego wolę skupić się na naszej stronie boiska. Wrzucam zagranicznych najemników do jednego wora, nie wdaję się w odrębną psychoanalizę każdego przypadku, patrzę - jak to z drugiej półkuli - na big picture. I mam wyłącznie wątpliwości. Dlaczego wszyscy trzej selekcjonerzy obcokrajowcy wykonują - z naszego punktu widzenia - ruchy radykalniejsze niż którykolwiek z ich ostatnich poprzedników, oczywiście polskich poprzedników? Dlaczego wszyscy miotają najcięższymi oskarżeniami w całe środowisko - siatkarskie bądź piłkarskie? Dlaczego wszyscy weszli w zwarcia z megagwiazdami, przyjmując lokalną skalę, swoich drużyn - Świeniewicz, Borucem, Wlazłym? Jeśli ryzykownie wykluczymy, że nasłała ich żydomasoneria w sojuszu z fanatycznymi wrogami oscypka, to o co tutaj chodzi? Gdzie tkwi problem? Spytałbym jeszcze, czy aby w jakimś - i w jakim - stopniu konfliktowi przyjezdni nie mają racji. Ale powodowany patriotyczną niezłomnością nie spytam. 