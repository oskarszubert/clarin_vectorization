Objęli Polacy prowadzenie w sparingu z Irlandią dzięki rzutowi wolnemu - Łukasz Garguła wstrzelił piłkę w pole karne, a tam jasność umysłu zachował Mariusz Lewandowski. I to jest dobre.Zagrażali nasi piłkarze bramce rywali także po następnych wolnych oraz rożnych. To też jest dobre.Stałe fragmenty gry są w całym dzisiejszym futbolu bardzo wydajnym sposobem na strzelanie goli, a w drużynach narodowych, które trenują kilka razy w roku i nie mają wielu okazji na dopieszczanie płynnych natarć, bywają wręcz bronią masowego rażenia. Tymczasem Polacy za kadencji Leo Beenhakkera zazwyczaj kopali nieruchomą piłkę byle jak i bez sensu. Czyżby wreszcie pojęli, ile tracą?Niemal identyczne zdania można poświęcić precyzyjnym uderzeniom z dystansu. Też bezcenne, też jeszcze niedawno reprezentacja nie umiała - wyjąwszy nieśmiertelnego, miejmy nadzieję, Krzynówka - punktować nimi przeciwnika. Dzisiaj przyłożył Irlandczykom z dystansu Roger Guerreiro. Piłkarz, którego trener Legii Warszawie słusznie zesłał na ławkę rezerwowych, a zarazem piłkarz, który w kadrze wypada tym lepiej, im okazalszy tłum widzi na trybunach. Wyróżniał się na Euro 2008, wyróżniał się przy 50 tys. widzów chorzowskiej wiktorii nad Czechami, błysnął golem przy polskich emigrantach w Dublinie.No i Lewandowski. Ktoś pamięta, kiedy poprzednio 20-letni młokos, prawie debiutant, tak ładnie strzelał dla reprezentacji? Albo jakkolwiek, nawet potwornie brzydko?A przecież nasi w ogóle grali przyzwoicie. Wpadek w defensywie widzieliśmy mimo wszystko nieprzesadnie dużo, niedokładne wybicia Łukasza Fabiańskiego przyćmiła jego władczość w polu karnym, nikt nie odpuszczał po ostatnią minutę walki. Odkąd Irlandię objął trener Giovanni Trapattoni, Irlandia ani nie przegrała, ani nawet nie straciła w meczu więcej niż jednego gola. Dzisiaj skończyły się obie serie, bo Beenhakker wygrał prestiżowy (?) pojedynek zasłużonych fachowców, którzy kiedyś pracowali w słynnych firmach, a dziś trenerska pasja wygnała ich na obrzeża wielkiego futbolu.On też przeżył wieczór, którego dawno nie doświadczył. Ściśle mówiąc - od 19 meczów. Ostatnio swoich piłkarzy tak skutecznych widział jesienią 2007 roku, gdy wygrali z Kazachstanem 3:1.Słowem, przed nowym prezesem Grzegorz Latą spokojna zima - nie musi już nawet zwalniać selekcjonera, choć jeszcze niedawno zwolnić go bardzo chciał. Wystarczyło, że były król strzelców mundialu uścisnął przed meczem dłoń każdemu reprezentantowi, by obrodziło bramkami. To się dopiero nazywa debiut! 