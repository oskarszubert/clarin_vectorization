Obrzydliwy artykuł o rzekomych przekrętach w reprezentacji Polski przeczytacie tutaj. Sugeruje on istnienie tajnego korupcyjnego układu między Leo Beenhakkerem a Janem De Zeeuwem, który ma polegać na tym, że selekcjoner powołuje piłkarzy, by jego rodak - dyrektor kadry - ich sprzedał.Jak się dzielą zyskami, autor nie podaje. Cały wywód jest pozbawioną jakichkolwiek dowodów przestępstwa, zręczną plątaniną plotek i pomówień, obudowaną sformułowaniami w stylu „w środowisku zaczęła krążyć opinia”, „wysuwane są zastrzeżenia”, „wedle zwolenników teorii handlowej”, „plotka, która głosi”. Nie wiadomo, kto wysuwa, kto jest zwolennikiem, kto plotkuje. Autor boi się napisać cokolwiek od siebie, wszystko gdzieś zasłyszał lub też, detali nie poznajemy, podsłuchał. Stosuje przy tym pokrętną, logicznie niezborną argumentację, w której wszystko - nawet transakcje niezawarte - staje się zarzutem i której nie konfrontuje w rozmowie z oskarżonym.Skleconemu na poziomie bruku donosowi brakuje najważniejszego - drobnej choćby przesłanki, że De Zeeuw pośredniczył w ostatnich dwóch latach w transferze jakiegokolwiek reprezentanta Polski, ba, w ogóle jakiegokolwiek piłkarza. Wyjąwszy oczywiście znaną sprawę Jerzego Dudka, który jednak teorię spiskową raczej obala niż potwierdza. Beenhakker przecież błyskawicznie usunął go z reprezentacji, a gdyby pozwolił mu konkurować z fachowcami tak uznanymi jak Boruc czy Kuszczak, wysłałby na rynek mocny sygnał, że Dudek pozostaje bramkarzem najwyższej klasy. I podniósłby jego wartość.Oskarżyciel nie daje głosu oskarżonemu, De Zeeuw nie wypowiada się ani w tekście, ani obok tekstu, ani nawet w następnym - dzisiejszym - wydaniu gazety. W wywiadzie dla „Gazety Wyborczej” twierdzi, że zrezygnował z menedżerki i od momentu podjęcia współpracy z reprezentacją nie pośredniczył w żadnym transferze.Czy mam absolutną pewność, że Holender mówi prawdę? Gdybym nawet nie miał, to nie ośmieliłbym się kamienować go piórem dopóty, dopóki nie mógłbym ich podeprzeć jakimikolwiek sensownymi, przynajmniej śladowo wiarygodnymi argumentami. To oskarżonemu trzeba udowodnić, że zabił, a nie on musi dowieść, że nie zabił. Brak trupa zostawia zbyt mało śladów, by dało się go wytropić. Wspomniany artykuł też w pewnym sensie świadczy na korzyść De Zeeuwa - autor desperacko szuka dowodów zbrodni, lecz nie znajduje niczego, choćby dostrzegalnej jedynie pod mikroskopem poszlaki.Kiedy Leo Beenhakker zaproponował na początku kadencji współpracę akurat De Zeeuwowi, jego pomysł wydał mi się naturalny. W zupełnie obcym kraju szczęśliwym trafem znajduje 1) rodaka; 2) znającego język tubylców; 3) związanego z futbolem. Być może jedynego kandydata spełniającego wszystkie te kryteria. Sytuację uznałem za nadzwyczajną, lecz klarowną i dlatego - wobec nadzwyczajności eksperymentu z zagranicznym selekcjonerem - do zaakceptowania. Oto Holender rezygnuje z handlu piłkarzami, wszyscy znamy jego przeszłość i okoliczności zatrudnienia, pracodawca (prezes PZPN) się zgadza, więc OK, niech im będzie.I rzeczywiście, jak dotąd nikt nie zdołał niczego byłemu menedżerowi De Zeeuwowi wytknąć.Zaroiło się za to od insynuacji, oszczerstw, kolportowanych za plecami zainteresowanych plotek. Zjawisko znam z siatkówki. Reprezentację objął Argentyńczyk Raul Lozano i wkrótce został oskarżony, że usiłuje zarobić na eksporcie siatkarzy do ligi włoskiej. Dowodów też nie przedstawiono, ale nieważne. Przecież znający polskie środowisko sportowe doskonale wiedzą, co jest grane. Każdy ciuła jak może, wszystko kręci się wokół oszustw, nadużyć, zwykłego złodziejstwa. Niby dlaczego Beenhakkera czy Lozano mamy sądzić inną miarą?W piłce nożnej skalę szwindlu ujawniają właśnie prokuratorzy i sądy. Kibice stracili wszelkie złudzenia, ludzie ze środowiska mówią - oczywiście też po cichu - że umoczeni są prawie wszyscy. De Zeeuw miałby nie skorumpować Beenhakkera? Albo odwrotnie - Beenhakker miałby nie skorumpować De Zeeuwa? Nie mieści się w głowie. Im bardziej De Zeeuw nie sprzedaje, tym bardziej jest podejrzany.Nie zajmowałbym się paranoicznymi donosami, nawet publikowanymi w tysiącach egzemplarzy, gdyby nie opowiadał on pewnej prawdy o naszym sporcie. Gdyby w całym tym paskudnym tumulcie w profesjonalną piłkę nie wchodził 20-letni piłkarz Radosław Majewski, pominięty w kadrze na mistrzostwa Europy.Jego żal mi najbardziej. Ponoć - znów cytuję wspomniany artykuł - „chciałby wierzyć, że o jego wykluczeniu z Euro 2008 decydowały tylko względy sportowe”. Niestety, podejrzewam - ja też mam swoje podejrzenia - że wierzyć będzie mu coraz trudniej. Już się sporo o domniemanych przekrętach w reprezentacji nasłuchał i jeszcze się sporo nasłucha. Cały nasz skarlały wokółboiskowy światek uczy go, że futbol korupcją stoi, że jeśli nie dostaniesz powołania, to nie dlatego, iż trener uznał - być może niesłusznie - konkurentów za lepszych, więc musisz pracować jeszcze ciężej. Pamiętaj, chłopcze, na przyszłość - bez dania w łapę ani rusz. 