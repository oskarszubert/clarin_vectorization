Pech - a może ciut niewystarczające umiejętności? - Tomasza Kuszczaka zepsuł mi dzisiejszy wieczór z Ligą Mistrzów.I nieważne, czy bramkarz Manchesteru United popełnił koszmarny błąd, czy „tylko” zaliczył przykrą wpadkę. Dyskusja w tym duchu rozgorzała w studiu telewizji nSport, tymczasem niuanse terminologiczne mają tutaj znaczenie drugorzędne. Kuszczak nie musi przecież udowadniać, że jest bramkarzem dobrym. On musi przekonać trenera Aleksa Fergusona, że jest bramkarzem wybitnym. Manchester dobiera ludzi z najwyższej półki.Niestety, dzisiejszy występ Polaka długo składał się z drobnych wpadek i grubego błędu. Najpierw kiepsko wykopał piłkę - zbyt płasko, wprost pod nogi piłkarzy Sportingu Lizbona. Potem zagapił się i puścił gola, który nie powinien był puścić. Wreszcie piąstkował futbolówkę w okolicznościach, w których należało ją łapać. To była jego niemal cała aktywność w pierwszej połowie.Mam nadzieję, że Ferguson mu przebaczy, choć wiem, że wieczory jak dzisiejszy miewają dla bramkarzy znaczenie rozstrzygające. Kuszczak dostaje szansę gry rzadko, więc musi wykorzystać każdą sekundę na boisku. Zwłaszcza że na jego pozycję - na razie zmiennika dla van der Sara, w przyszłości podstawowego golkipera MU - czyha Ben Foster. I plejada innych zdolnych, którzy marzą o transferze na Old Trafford.Bramkarskie wpadki w Champions League na długo zapadają w pamięć. Zwłaszcza w pamięć angielskich dziennikarzy, którzy są wybitnie złośliwi, bezlitośni, konsekwentni w wypominaniu najdawniejszych nawet grzechów. Dlatego szczęście w nieszczęściu, że Manchester meczu ze Sportingiem nie przegrał. Błąd Kuszczaka stanie się pojedynczym incydentem, a nie wydarzeniem wieczoru.Na dziś sytuacja Kuszczaka wygląda właśnie tak: to golkiper zapadający w pamięć. Nie pozwala o sobie zapomnieć albo genialnymi interwencjami, które zawdzięcza fantastycznemu refleksowi i stylowi gry, albo spektakularnymi wpadkami. Jak tamta ze sparingu z Kolumbią, kiedy gola strzelił mu bramkarz rywali.Jeśli dodać do tego jeszcze niepokorny charakter Polaka, mamy bramkarza kontrowersyjnego.W Manchesterze już kiedyś taki był. Nazywał się Fabien Barthez.Na szczęście, i to jest najprzyjemniejsza refleksja dzisiejszego wieczoru, Ferguson kontrowersyjność Francuza tolerował bardzo długo. 