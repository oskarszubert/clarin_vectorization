Wreszcie prawdziwa sensacja w Lidze Mistrzów? Teoretycznie tak, ale porażka Milanu z Zurichem na San Siro to mimo wszystko raczej logiczna konsekwencja zdarzeń z wczoraj i przedwczoraj, degrengolada klubu Silvio Berlusconiego trwa od kilkunastu miesięcy, wzmaga ją wprowadzanie kolejnych programów oszczędnościowych i ratowanie dobrego samopoczucia bajaniem, że wszystko jest pod kontrolą. Nic nie jest pod kontrolą. Latem udało się szefom jedno - zredukować budżet płacowy o kilkadziesiąt procent. Kampania transferowa zakończyła się klęską, młodziutki trener Leonardo nie dostał ani żadnego ze wskazywanych napastników, ani ofensywnego pomocnika zdolnego zastąpić sprzedanego Kakę, ani równie niezbędnych bocznych obrońców. Napastnicy? Edin Dzeko został w Wolfsburgu, który dał Bośniakowi podwyżkę i przebił ofertę rossonerich, a Luis Fabiano okazał się za drogi - w obu przypadkach sprawa rozbijała się o kilka milionów euro. W tej kolejce LM obaj strzelali gole na innych stadionach, a Milan znów liczył na Filippo Inzaghiego (lat 36), który mierzył w wyrównanie snajperskiego rekordu europejskich pucharów należącego do Gerda Muellera. Na ławce usiadł Klaas Jan Huntelaar - wzięty dlatego, że Real Madryt wypychał go z drużyny. Spadkobierca Kaki? Południowomaerykański rynek pozostał nietknięty, Gourcuff czaruje w Bordeaux, a premier Berlusconi każe w sierpniu włazić na krzesło Ronaldinho i przysięgać kolegom, że się będzie Brazylijczyk dobrze prowadził i odnajdzie utraconą moc w kończynach. Nie wiem, jak się prowadzi, mocy nie odnalazł. Boczni obrońcy? Nie przyszedł żaden (poza wypędzonym z Bayernu Massimo Oddo, lat 33), z Cissokho zrezygnował Milan ponoć ze względu na jego kłopoty z zębami, więc trener ratuje się ustawianiem na prawej flance niejakiego Abate, nominalnie prawoskrzydłowego. A sprawa Cissokho przebiegała zbyt dziwacznie, by nie podejrzewać, że Włosi chcieli wymusić na Porto niższą cenę za transfer. Młody bramkarz? Po nagłym załamaniu się przed kilku laty formy Didy ściągają rossoneri jednego weterana za drugim - między słupkami stawali w ostatnich kilkunastu miesiącach właśnie Dida (35 lat), Zeljko Kalac (odszedł w czerwcu jako 39-latek), Valerio Fiori (zakończył karierę jako 39-latek), Christian Abbiati (32), Marco Storari (32), niedawno kontrakt podpisał Flavio Roma (35). Storari spisuje się akurat świetnie (najlepiej w zespole), bramkarzy dopisałem do litanii transferowych grzechów, bowiem dopełnia obrazu całości polityki personalnej klubu - polityki bliższej walce o przetrwanie, niż wznoszeniu nowej konstrukcji wysokiej jakości. Nie ma sensu znęcać się nad trenerem Leonardo (ponoć rozmyśla nad rezygnacją), którego mianowanie również mogło wynikać, wbrew deklaracjom, ze strategii zaciskania pasa. Jak miał on - czego oczekiwali zwierzchnicy - powtórzyć sukces innego trenerskiego nowicjusza Josepa Guardioli, jeśli zastał w drużynie - w przeciwieństwie do rwącej się do podbicia świata barcelońskiej młodzieży - zgraję wypalonych weteranów, którym brakuje pary nawet nie tyle w płucach, co w głowach? Seedorfa (33 lata), Gattuso (31), Ambrosiniego (32), Pirlo (30), Zambrottę (32), Jankulovskiego (32) czy nawet Inzaghiego (36) stać dziś, by stanowić bezcenne uzupełnienie dla każdej drużyny w Europie, by czasem zachwycać i rozstrzygać o wynikach, ale nie stać ich już na odgrywanie ról pierwszoplanowych na dłuższym dystansie. W tłumie żaden z nich stanie się dla Milanu tym, kim stał się dla Manchesteru fenomenalny Ryan Giggs - otoczony na Old Trafford przez naenergetyzowaną, kipiącą wigorem młodość. Milan nie kipi, Milan zastygł. Piłkarze nie biegają, w środowy wieczór sędzia łapał ich na spalonym aż 12 razy - to rekord tej edycji Ligi Mistrzów - nie tylko ze względu na styl gry Inzaghiego, ale także dlatego, że grają chodzonego, nie umieją, jak tłumaczy Leonardo, objąć swym zasięgiem całej powierzchni boiska. Nawet fantastyczny dzieciak Alexandre Pato gnuśnieje, patrząc na wegetujących kolegów, którzy prawdopodobnie sami nie rozumieją, dlaczego nogi nie chcą ich słuchać. Kto chce utrzymywać się w ścisłej czołówce europejskiej, potrzebuje gigantycznych pieniędzy. Za proste? Alternatywnej drogi we współczesnym futbolu nie ma, rządzą zarabiające na marketingu i żarłocznie kupujące piłkarzy korporacje. Drużynę, zwłaszcza drużynę nasyconych sukcesami starych mistrzów, muszą inspirować mistrzowie młodzi, jeszcze nienasyceni. A Berlusconi sprawia niekiedy wrażenie, jakby sądził piłkarzy miarą polityków u władzy - we Włoszech od dawna panuje przecież gerontokracja, bywa, że 80-letni kandydat na prezydenta wypomina 70-letniemu brak doświadczenia. Dlaczego premier przestał inwestować w klub, nie wiadomo. Hipotez nasłuchałem się mnóstwo - zdaniem niektórych i jego dotknął kryzys, zdaniem innych w ciężkich czasach nie chce kłuć luksusowymi wydatkami, jeszcze inni twierdzą, że calcio mu się znudziło. Powód pozostaje bez znaczenia, każdy przyniósłby identyczne skutki - w Serie A Milanowi bliżej do strefy spadkowej, niż medalowej, gola nie strzelił od ponad 300 minut, w końcówkach meczu na boisko wchodzą podstarzali obrońcy, który mają natchnąć resztę do natarcia i uratować wynik. Ocalić klub przed zsunięciem się w stany średnie Serie A mógłby chyba tylko inny, hojniejszy właściciel. Dlatego najgorsze dla fanów wieści wciąż nadchodzą z Finnivestu - należący do Berlusconiego holding znów ogłosił, że nie zamierza sprzedać udziałów w klubie. 