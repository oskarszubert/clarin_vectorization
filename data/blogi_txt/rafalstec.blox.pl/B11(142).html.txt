Katalończycy szczycą się, że jako jedyni pośród wielkich futbolowych korporacji nigdy nie zaprzedali barw reklamodawcom. Na koszulkach innych drużyn obce firmy panoszą się na całego, ich logo jest zazwyczaj znacznie większe niż klubowe godło. Piłkarze Barcelony znaków towarowych na brzuchach i torsach nie dźwigają w ogóle. Co prawda władze klubu przeżyły niedawno najazd marketingowych menedżerów z Nike’a, którzy usiłowali opylić miejsce na świętych blaugraniastych pasach, ale twardy opór fanów - przecież właścicieli klubu - ocalił tradycję.Okazało się jednak, że o ile front koszulek jest święty, o tyle godło jest święte trochę mniej.Z opóźnieniem przeczytałem, że w kilku krajach muzułmańskich - m.in. Arabii Saudyjskiej i Algierii - sprzedawane są koszulki Barcelony ze zmienionym herbem. Krzyż patrona Katalonii św. Jerzego (czerwony na białym tle) zastąpił czerwony pionowy pas. Nowa wersja jest „religijnie poprawna”, poprzednia kojarzyła się ponoć ludziom islamu z wyprawami krzyżowymi. (Jesienią pewien wrażliwy turecki adwokat zażądał walkowera dla Fenerbahce w meczu z Ligi Mistrzów z Interem, bo piłkarze z Mediolanu założyli historyczne koszulki, na których wielki czerwony krzyż na białym tle aż kłuł w oczy. Też czuł się obrażony, choć nie wyjawił, czy bardziej dotknęły go wstrętne t-shirty, czy porażka jego drużyny 0:3.)Barcelona dotychczas tylko raz grzebała w swoich insygniach. Frankistowski reżim zmusił ją do usunięcia z godła - na blisko cztery dekady - pasów wziętych z flagi Katalonii. Czyżby nowa dyktatura? Mamony? 