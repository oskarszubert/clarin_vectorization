Jeśli Borussia zwycięży również 25 maja na Wembley, zostanie najbardziej sensacyjnym triumfatorem Ligi Mistrzów w minionych kilkunastu sezonach. To są chłopcy w wymiarze międzynarodowym jeszcze bardziej znikąd niż ludzie FC Porto, którymi w 2004 dowodził José Mourinho. O dortmundzkich bohaterach zdążymy sobie jeszcze poopowiadać, zresztą w najbliższych miesiącach skonamy z nudów, wysłuchując, jak największe firmy okładają się pięściami, by przejąć nie tylko Götzego i Lewandowskiego, ale również Hummelsa, Gündogana czy Reusa. Dziś mamy przede wszystkim antybohatera. Mourinho czterokrotnie pojedynkował się Jürgenem Kloppem, w dodatku wystarczyło mu podołać ostatniej próbie, by wymazać z naszej pamięci poprzednie. Nie podołał żadnej. Był w tym serialu maciupeńki. Właściwie, choć wyniki mówią co innego, przegrał wszystkie mecze – w każdym to Borussia osiągała swój cel, i to osiągając go w imponującym stylu. Szczęścia potrzebowała, gdy stanęła nad przepaścią w starciu z Malagą. I nie ma znaczenia, że dzisiejszy nudnawy mecz szarpnął w końcówce ﻿naszymi emocjami – w piłce epizody czynią cuda, gdyby nawet padł trzeci gol, byłby już skutkiem spowijającego boisko chaosu, a nie planu gry czy trafnego strategicznego ruchu trenera. Ani tym bardziej – logiczną konsekwencją przebiegu wydarzeń. Real dał ciała na całego. Nie zobaczyliśmy w Madrycie piłkarzy, którzy zamierzają wypluć wnętrzności dla zwycięstwa, zobaczyliśmy ich niechlujnych, już w pierwszej połowie niedojrzale porywczych w organizowaniu akcji zaczepnych, zniechęconych po ledwie kwadransie niepowodzeń. Znany obrazek – kliniczna niezdolność do atakowania pozycyjnego. Każda drużyna ma ulubiony sposób gry, ale od drużyny wielkiej musimy wymagać minimum elastyczności. Tak się Mourinho zapamiętał w preparowaniu metody na Barcelonę, że zapomniał o reszcie futbolowego świata? Jeśli odejdzie po sezonie do Chelsea, zostawi po sobie w Madrycie niewiele. Jeden triumf w lidze hiszpańskiej, jeden w krajowych pucharze, trzy niepowodzenia w półfinale Ligi Mistrzów. Sukcesiki w ilościach homeopatycznych, trzeba dużego wysiłku woli, żeby uwierzyć, że w ogóle były. Wszędzie Mourinho wygrywał, aż przegrał tam, gdzie miał pod sobą najwybitniejszych graczy. Na szczęście dla Realu tym razem porzucona przez niego szatnia raczej nie uschnie z tęsknoty. Za to w Dortmundzie bez Kloppa z wielkiej drużyny z dnia na dzień zostałyby pewnie ruiny.﻿ 