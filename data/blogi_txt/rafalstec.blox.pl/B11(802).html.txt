Lista najlepiej zarabiających piłkarzy polskiej ligi, którą publikuje dzisiejsza „Gazeta Wyborcza”, wygląda, powściągliwie mówiąc, zaskakująco: 1) Łukasz Garguła 350 tys. euro; 2) Inaki Descarga 330 tys.; 3) Wojciech Łobodziński 300 tys.; 4) Roger Guerreiro 260 tys.; 5) Mauro Cantoro 250 tys.; 6) Andrzej Niedzielan 250 tys.; 7) Arkadiusz Głowacki 250 tys.; 8) Dickson Choto 240 tys.; 9) Mikel Arruabarrena 230 tys.; 10) Edson da Silva 220 tys.Wyróżniłem przypadki skrajne, ale cała elita krezusów - z różnych przyczyn - nie przemęcza się albo gra byle jak. Czwórka wytłuszczonych zalicza na boisku epizody, trzech spośród nich dawno uznano za kompletne transferowe klęski; wiecznie schorowanego Głowackiego tradycyjnie częściej nie ma niż jest (aż 15 piłkarzy w kadrze Wisły spędziło jesienią na boisku więcej czasu od niego), Łobodziński nawet grywa, ale zawodzi i pełne 90 minut wytrwał raz. Na szczęście reszta należy do uznanych ligowych osobistości, choć najwyżej jeden - Dickson Choto - mógłby aspirować do jedenastki ligowych gwiazd jesieni 2008 roku. Ciekawe, jak na okazałą pensję - dostanie ją po przejściu z Bechatowa do Wisły - zareaguje Garguła... 