Grzegorz Lato zazwyczaj wykorzystuje nadarzającą się okazję, by milczeć. Przycupnął za frazą „nie komentuję” i usiłuje w miarę możliwości podążać za zaleceniami dbających o jego wizerunek specjalistów, którzy postawili na strategię knebla - im rzadziej prezes PZPN się publicznie odzywa, tym lepiej. Kiedy w lipcu temu zadzwoniłem do niego, by półserio zapytać, czy nie warto by zaproponować sparingu Gabonowi (właśnie wyprzedził Polskę w rankingu FIFA), niemal wpadł w panikę. Wykręcał się, kluczył i wciąż powtarzał, że musi zapoznać się ze sprawą, zanim uciął rozmowę bezlitosnym „nie będę tego komentował”. Niestety, szef potężnej organizacji musi czasem wyjść do ludzi. Tuż po wygraniu wyborów Lato palnął w audycji Moniki Olejnik, że skoro Ukraina nie nadąża z przygotowaniami do Euro 2012, to możemy je zorganizować z Niemcami. Wybuchł dyplomatyczny skandal, nazajutrz prezes ze wszystkiego się wycofywał i przepraszał. Miesiąc później zrugał prokuraturę ścigającą korupcję w piłce. - Jestem ciekaw, kiedy to w końcu zamkniemy. Wkrótce będziemy ścigać sędziego, który wziął kilogram kiełbasy. Albo pół litra wódki. Powoli dochodzimy do absurdu - powiedział. Wybuchł skandalik, nazajutrz prezes się wycofywał i przepraszał. Dwa tygodnie temu zwolnił z pracy Leo Beenhakkera przed kamerą TVN 24, wcześniej o dymisji nie informując selekcjonera. Znów wyszło głupio, nazajutrz prezes znów przepraszał. Bywało też, że rozluźniał atmosferę dowcipem. Cytuję dziennik „Polska”: „Jeśli ktoś bije żonę i z tego powodu prokuratura postawi mu zarzuty, to też będzie zawieszony - interpretował mecenas Andrzej Wach [...] - Jednak tylko cudzą żonę. Bo swoją można - żartował Lato.” Wreszcie we wtorek prezes zapowiedział cywilizowane pożegnanie z Beenhakkerem. - Podamy sobie na koniec ręce jak biali ludzie - ujawnił swój plan. Nie podejrzewam szefa PZPN o rasizm. Przeciwnie, przypuszczam, że w razie konieczności mężnie by czarnego wpuścił do sieni i poczęstował nawet bananem. W wywiadzie użył tylko zwrotu mocno wrośniętego w język, nad którego sensem nigdy się nie zastanawiał. Tak jak nie posądzam go o rasizm, tak nie posądzam go o nadmierną skłonność do bicia się z myślami. A że nie ma naturalnego daru rozpoznawania fraz, których nie wypada używać publicznie (także wśród białych ludzi), wywołuje zażenowanie zawsze, kiedy zawiedzie go instynkt samozachowawczy i przegapi okazję, by milczeć. Prezes nie wyróżnia się specjalnie wśród osób pełniających w Polsce funkcje publiczne. Doradcą Polskiego Radia został właśnie były poseł, którego były minister rolnictwa przedstawiał słowami „kurdupel Filipek zgwałcił moją sekretarkę”. Minister rozmawiał jednak prywatnie, nie wiedział, że go nagrywają. Lato gaworzy do mikrofonów. Niedawno wydało się, że pod chropawą powierzchownością kryje wrażliwą duszę. Zażądał przeprosin od Moniki Olejnik, która nazwała ludzi związanymi z PZPN prostakami. I zagroził, że o dobre imię (nie tylko swoje) będzie walczył w sądzie. Olejnik niepotrzebnie uogólniła. Gdyby epitetem opatrzyła wyłącznie prezesa, mielibyśmy szansę na pasjonującą łamigłówkę - ustalanie, czy Lato prostakiem jest, czy mimo wszystko nie. 