Wykrakałem te taktyczne przepychanki faworytów w Lidze Mistrzów, wstydzę się trochę i ze wstydu kompletnie nie mam ochoty na podsumowującą pisaninę, więc rzucę tylko kilka dotyczących supermocarstw liczb, by zachęcić do dyskusji.Kluby angielskie przegrały zero meczów, straciły zero goli, choć zmagały się wyłącznie z rywalami arcyniebezpiecznymi, pochodzącymi z najsilniejszych lig w Europie. Kluby hiszpańskie wygrały zero meczów, choć aż dwie - Atletico i Villarreal - podejmowały na własnym boisku drużyny uchodzące za wyraźnie słabsze (Porto, Panathinaikos). Kluby włoskie wygrały zero meczów i strzeliły zero goli. W fazie pucharowej piłki do bramki przeciwników z Premier League nie umieją wepchnąć, licząc od ubiegłej wiosny, już 720 minut, czyli, bagatela, 12 godzin bieganiny.Wiem, są jeszcze rewanże, wiem, minimalne zwycięstwa nie gwarantują awansu do ćwierćfinałów. Ale też rozsadzają mi głowę pytania: Jeśli Manchester nie przegrał w Mediolanie pomimo nieobecności swojego najlepszego obrońcy Nemanji Vidicia (kandydata na bohatera sezonu w lidze angielskiej) i w ogóle pomoru w defensywie, to czego jeszcze potrzebowałby Inter, żeby go pokonać? Jeśli Arsenal omal nie zmiażdżył Romy pomimo nieobecności całej zgrai gwiazd (Fabregas, Adebayor, Walcott, Rosicky, Eduardo), to jakim cudem zwyciężyć w rewanżu mają rzymianie, którzy stracili bezcennego Daniele De Rossiego? Jeśli także Chelsea (bez Essiena i Joe Cole'a) zdołała wygrać z Juventusem, który wreszcie wyleczył swoich liderów, to czy łatwo uwierzyć, że turyńczycy pozostają jedną z ostatnich nadziei Europy kontynentalnej na przełamanie hegemonii ligi angielskiej? Jeśli Liverpool zdobył madryckie Santiago Bernabeu bez swojego charyzmatycznego przywódcy, to jak oceniać szanse Realu w meczu za dwa tygodnie, na który Steven Gerrard wróci? Czy wreszcie, by zsumować wątpliwości w Najważniejsze Pytanie Ligi  Mistrzów: ile nóg trzeba urżnąć angielskim nie-Anglikom, by wreszcie dokopać się do ich bramek? 