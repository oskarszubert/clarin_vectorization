Zazwyczaj bloguję wielogodzinnie o futbolu, dziś spróbuję o siatkówce - choć od razu lojalnie zaznaczam, że mam inne zajęcia, więc będę dopisywał akapiciki nieregularnie i ze zmienną intensywnością. Okazja jest doskonała, bo za kilka godzin obejrzymy pasjonująco zapowiadający się finał mundialu, a zarazem przykra, bo ów mundial był druzgocącą klęską sportu. Jeszcze raz o zbrodni na siatkówce, który popełnili działacze  - także polscy - napisałem w obszernym felietonie do jutrzejszej „Gazety” (jak zwykle wkleję link jutro, gdy tekst wpadnie do portalu). Teraz będzie tylko o sporcie. O dzisiejszym finale, o gospodarzach turnieju, o występie Polaków etc. 16.15. Najpierw wróćmy jeszcze do naszych siatkarzy. Im więcej czasu od brazylijskich i bułgarskich klęsk upływa, tym bardziej korci mnie, by oceniać ich surowiej. Pełnego rankingu - ze szczegółowym rozpisaniem wszystkich miejsc - FIVB jeszcze nie sporządziła, ale suche fakty wyglądają z naszego punktu widzenia okropnie. Wszystkie europejskie reprezentacje zaszły wyżej, bo doskoczyły do trzeciej rundy; nasi siatkarze wypracowali najskromniejszy bilans w drugiej rundzie, stłukła ich zaledwie siódma w mistrzostwach Bułgaria, więc ze statystycznego punktu widzenia wypada Polaków sklasyfikować na 18. miejscu, także pod Kamerunem czy Meksykiem. A jeśli tak, to wyprzedzili wyłącznie egzotykę: Australię, Chiny, Iran, Kanadę, Tunezję i Wenezuelę. Katastrofa, jakiej na prestiżowej imprezie nie przeżyliśmy od lat 90. 16.30. Co teraz? Działacze PZPS nadal rozmyślają, czy zostawić Castellaniego, czy nie zostawić. Decyzję odwlekli o dwa tygodnie, by dać sobie czas na rozejrzeniem się za kandydatem na następcę. W mediach - również zagranicznych - najczęściej pada nazwisko Glenna Hoaga, co świadczy o tradycyjnym polskim chaosie. Wszyscy się Kanadyjczykiem zachwycają i wciskają nam do kadry, bo ten trener ładnie pracował i z francuskim Paris Volley (triumf w Lidze Mistrzów), i ze słoweńskim Bledem (sensacyjny awans do turnieju finałowego LM), i z reprezentacją swojego kraju (ich zwycięski mecz z Serbią chłonąłem, aż mi się uszy trzęsły. Tylko nikt nie zwrócił uwagi, że Hoeg ze swoją kadrą związał się do 2017 roku, a niedawno podpisał dodatkowo dwuletni kontrakt z tureckim Arkassporem... 16.47. Z moich wyliczeń wynika, że mimo fatalnego występu Polacy nie wypadną na razie z czołowej dziesiątki rankingu FIVB - na pewno zsuną się tylko za Bułgarię i Kubę. Jeśli jednak nie wypadną nieźle w przyszłorocznej LŚ i nie zdobędą medalu ME, o awans na igrzyska będzie im niezwykle trudno. Naszym nie sprzyja ogólny trend, bo im więcej zespołów spoza Europy wywalczy olimpijską kwalifikację na Pucharze Świata, tym trudniej będzie awansować potem biało- czerwonym. A Kuba doskoczyła już do pułapów brazylijskich... 17.10. Zaczął się mecz o brąz. Sytuacja jest o tyle nadzwyczajna, że wbrew swojemu zwyczajowi chętnie przyznam się, komu kibicuję. Czy raczej - przeciw komu. Włosi pobili na MŚ wszelkie rekordy bezczelności. Przed półfinałem nie zagrali z nikim, kto wyprzedził ich w tegorocznej LŚ (Brazylia, Rosja, Serbia, Kuba, Argentyna), ani żadnym medalistą poprzedniego mundialu (Brazylia, Polska, Bułgaria). I kiedy wreszcie - pierwszy raz, wczoraj - zderzyli się z potęgą, przegrali sromotnie. Inna sprawa, że w Serbach trudno mi widzieć murowanego faworyta - oni zawsze sprawiają wrażenie, jakby po utracie szans na złoto tracili też trzy czwarte entuzjazmu do gry. 17.33. Inauguracyjny set dla Serbów. Lubiłem ich zawsze, choć to szczególne typy, a do niekórych mam osobisty żal;-) Rozgrywający Nikola Grbić jest jedynym sportowcem, z którym przeprowadzałem wywiad w nikotynowych cumulusach - odpalał jednego peta od drugiego, jarał od pierwszego do ostatniego pytania. (Gdy w 2005 r. mieszkałem z tą reprezentacją w belgradzkim hotelu, Serbowie wieczorami popijali browar, a nazajutrz lali naszych). Bojan Janić rozwalił mi kiedyś laptopa. Ivan Miljković zaczynał skakać dla kadry, gdy ja zaczynałem bywać siatkarskim korespondentem „Gazety”, więc z turnieju na turniej obserwowałem niesamowity przyrost jego muskulatury - kiedyś wyglądał chuderlawo jak Wlazły, teraz zmienił się w monstrum. Ostatnio specjalnie doceniam styl gry Marko Podrascanina - niezwykle sprawnego (te obrony!), wszechstronnego środkowego, który jeszcze nie blokuje (za punkt) najczęściej, ale niemal zawsze zdąży dofrunąć do zbijającego, więc nadrabia w tzw. wybloku. 18.53. Serbowie z brązem. Oni powinni być dla nas wzorem - jest ich ledwie 10 mln, siatkarzy nie topią w luksusie, ale zmiany pokoleniowe znoszą stosunkowo łagodnie i rzadko schodzą z podium ważnych imprez, w najgorszym razie dobijając do półfinału. Nad pełną świecidełek formę przedkładają soczystą sportową treść. Antyteza siatkówki po polsku. Włosi przegrali z nimi 1:3, czwartą drużyną globu są prawdopodobnie tylko we własnych oczach. Na dwóch poprzednich mundialach zajmowali piąte miejsca, ME skończyli na miejscu 10., w LŚ od 2004 r. nie wychylili się ponad szóstą pozycję. Ich siatkówka niknie w oczach, coraz silniej kojarzy się z podupadłym calcio. Gwiazdy z Italii pouciekały i Serie A nie zatrudnia już wszystkich najlepszych, reprezentacja siwieje. Rozgrywający Vermiglio ma 34 lata, czołowy środkowy Mastrangelo 35 lat, atakujący Fei 33 lata. W podstawowej szóstce tylko przyjmujący nie dobili do trzydziestki, ale nawet ich w najtrudniejszych momentach musiał wyręczać 32-letni Cernić. Konanie. 19.13. A teraz finał. Wyczynowi kilerzy z Brazylii kontra młodziutcy - chciałoby się rzec: niewinni - giganci z Kuby. Gdyby nie ci ostatni, włoskie mistrzostwa byłyby w całości do zapomnienia. Tylko oni wśród półfinalistów nie są umoczeni w żadną machloję. Zawsze grali serio i nie usiłowali żadnego rywala uniknąć, za co zapłacili dreszczowcami z Brazylią, Serbią i Bułgarią oraz aż czterema maratonami rozciągniętymi na pięć setów. Wyjmijcie z turnieju ich mecze, a z mundialu zostanie sam szwindel. Wszyscy jesteśmy dziś Kubańczykami? 19.45. Kuba to potęga natury, instynktu trudnego do stłumienia przez taktykę, ucieleśnianego przez zjawiskowego Wilfredo Leona. Mama siatkarka nauczyła go serwować, gdy miał sześć lat. Do kadry seniorów został zaproszony jako 13-latek (!), rok później debiutował w Lidze Światowej, w lipcu skończył wiosen 17. Wołają nań Król Lew, kiedy zaczyna opowiadać, wszyscy go lubią: „Zawsze dużo ćwiczyłem, w moim kraju nie ma ligi i prywatnych klubów, więc trenujemy po osiem godzin dziennie. Rywalizują regiony. Mój mnie nie chciał, bo uznał za zbyt młodego, to zagrałem dla sąsiedniego. I zdobyliśmy mistrzostwo Kuby. We Włoszech wiele dziewczyn prosi mnie po meczu o koszulkę, ale muszę odmawiać - jedna musi mi wystarczyć do końca turnieju”. Brzmi to wszystko jak szczenięce szczebiotanie, ale kiedy Leon ryknie z pola serwisowego albo znad siatki, najwięksi twardziele kładą uszy i ani kwikną... 20.09. Brazylijczykom natura darów również nie żałowała, ale ich nie wolno redukować do jednego czy dwóch atutów, oni uprawiają siatkówkę totalną. Dziś zwieńczą złotem lub srebrem dekadę wprost nierealną, w której sławi się ich niemal wyłącznie przy użyciu metafor o zasięgu kosmicznym - że wynieśli grę na inny poziom, odlecieli na daleką planetę, wykonali skok w nadprzestrzeń etc. I rzeczywiście, jeśli dziś Brazylia zdobędzie po tytuł po raz trzeci z rzędu (powtarzając wyczyn Włochów), reszta siatkarskiego globu będzie z jej punktu widzenia pyłkiem do strzepnięcia gestem od niechcenia, o ile strzepujący ów pyłek w ogóle dostrzeże. W XXI wieku „Canarinhos” wystąpili w 25 głównych międzynarodowych turniejach - MŚ, turniejach olimpijskich, Pucharze Świata, Pucharze Wielkich Mistrzów, Lidze Światowej, mistrzostwach Ameryki Południowej. Na podium nie wskoczyli tylko raz (!), w LŚ w 2008 r. Złoto wzięli 20-krotnie (dziś mają szansę na kolejne), pozostałe turnieje kończyli ze srebrem. Nie-wia-ry-god-ne. 20.35. Że Brazylia przestała być magiczna i niedostępna, powtarzają wszyscy. Na włoskich MŚ przegrała już dwukrotnie (raz z premedytacją), co chwilę walczy sama ze sobą, po kłopotach z jelitami rozgrywającego Marlona kłopoty spadły na rozgrywającego Bruno (urazu doznał wczoraj, kolega wylądował na jego stopie). Ale „Canarinhos”, jak wiadomo, stają się tym bardziej niebezpieczni, w im poważniejsze tarapaty - jak się łudzi konkurencja - wpadają. Poziom gry dostosowują do okoliczności, co ładnie oddaje półfinałowa eksplozja Vissotto - ten atakujący podrygiwał przez cały turniej nieprzekonująco, by Włochów pozbijać z 75-procentową skutecznością (21 ataków udanych na 28 wykonanych), ani razu nie wyrzucając piłki w aut i ani razu nie pozwalając się zablokować na wagę punktu! 20.57. Kto wygra? Kubańczycy już na MŚ - nawet po zwycięstwie nad "Canarinhos" - przypominali, że mierzą w miejsce w czołowej ósemce. Tymczasem Brazylijczykom każdy kolor poza złotym jest wstrętny, kiedy z igrzysk wrócili ze srebrem, na lotnisku nie witał ich pies z kulawą nogą. I mimo porażki sprzed tygodnia są zdecydowanymi faworytami. 21.41. Set do 22, spodziewane 1:0 dla obrońców tytułu. Faworyci rozpoczęli od takiej łomotaniny, przede wszystkim serwisowej, że bałem się scenariusza meczów z Brazylią "polskiego" - słabsi zostają wgnieceni w boisko, tracą kontakt z rzeczywistością, do ludzkich kształtów już nie wracają. Na szczęście z czasem Kubańczycy przenieśli grę na ostatnie piętro i jako tako się mistrzom opierali. Stąd moja nadzieja, że boisko jeszcze zaskwierczy od emocji. Mundial podły, ale to jest, do cholery, finał! 22.07. Tym razem 25:14, nawet Polacy odbierali kanarkowym więcej punktów... Taktyka prosta jak antenka, ale ścięła Kubańczyków z nóg. Zaczyna największy rębajło serwisowy Murilo, rąbie do stanu 4:0 i znów już w połowie seta wiadomo, kto go wygra. Powoli oczywista staje się nie tylko sprawa złota, ale i MVP mundialu. Giba ma następcę. Miażdżąca przewaga Brazylii w grze defensywnej - oni zawsze stoją na skraju boiska, by wyłapywać kubańskie pociski, rywale zachowują się, jakby obrona była zadaniem poniżej ich godności. A z rozwojem wydarzeń kompletnie tracą głowy. Nuuuda. 22.35. Wygląda na to, że Kubańczykom ubliżałoby też bicie w blok - zawsze chcą go ominąć, więc piłka hula po autach. Na początku tego seta udawali, że chcą podjąć walkę, by w połowie wrócić do zachowań sabotażowych. Niestety. Tu trzeba było wypowiedzieć wojnę, a na wojnę dzieci się nie posyła. 3:0 w setach, 25-22 w ostatnim, Kuba wyrwała wrogowi o dwa małe punkty więcej niż kilka dni temu drużyna Castellaniego..  Marny finał marnego mundialu, zresztą z Brazylią zawsze ryzykujesz, że Brazylia osuszy mecz z jakichkolwiek emocji. Pościg za Włochami zakończony, jest trzeci tytuł z rzędu, od MŚ w 2002 r. przetrwali Giba i Dante, trener Rezende cieszy się jakoś spokojniej. Jeszcze raz: Brazylia dekadę zamyka niemożliwym bilansem, w 25 głównych międzynarodowych turniejach 21 razy brała złoto, 3 razy srebro, raz wypadła poza podium. Czy ludzie PZPS-ou wreszcie ruszą przez ocean, by sprawdzić, jak oni to robią? Nie po to, by usiłować bezmyślnie kopiować całość - raczej upolować drobiazgi, które mogą się przydać, poszerzyć horyzonty, znaleźć inspirację. 