Już się boję przyszłorocznego mundialu w RPA. Nie napadów z bronią w ręku ani niewygody przemieszczania się pod stałą eskortą (na co się chyba zanosi), ale bólu bębenków. Czy raczej: bólu głowy. Nie chodzi o decybele - stoperami zapychałem uszy już podczas meczów siatkarskiej Ligi Światowej - bo w jazgocie wprawiającym w wibracje katowicki Spodek albo łódzkim Pałacu Sportu nie słyszałem własnych myśli, więc ciężko było pisać korespondencje - i jakoś przeżyłem. Boję się tych przeklętych afrykańskich trąbek, na które narzekają już nawet piłkarze rywalizujący w Pucharze Konfederacji. Hiszpan Xabi Alonso nazwał je „koszmarem” i chciałby ich używania wręcz zakazać, zwłaszcza że „nic nie wnoszą do atmosfery”. Wyjął te słowa chyba wprost z mojego łba. Skoro trąbki drażnią mnie nawet dziś, przed telewizorem, to co będzie, kiedy tego zawodzenia doświadczę na własne uszy? Na stadionach nie lubię dwóch skrajności - przechodzącego w ciszę lekkiego szmeru typowego dla trybun Camp Nou czy Santiago Bernabeu, a także trąbek, które u nas przeniosły się z Małysza na mecze reprezentacji (pomijam chamstwo kiboli totalnie skupionych na wulgarnym wyzywaniu ligowych rywali, to temat odrębny). Nawiasem mówiąc, także polscy piłkarze apelowali do kibiców, by im nie trąbić. (Mirosław Szymkowiak organizował chyba nawet jakąś akcję. Kto pamięta, niech przypomni). Ja jestem zrozpaczony już teraz, na wszelki wypadek. Namówiłbym „Gazetę” na kolejną pożyteczną akcję pod hasłem „Kibicować po ludzku”, ale boję się, że na RPA nie wystarczy nam zasięgu rażenia. No i wyszłoby, że chcemy brzęczącej Afryce zaszczepiać zwyczaje naszego kręgu cywilizacyjnego - w domyśle bardziej zaawansowanego. Nie ma co, zanosi się na morderczy turniej. PS Przyszło mi jeszcze do głowy - ktoś opowie o najdziwniejszych kibicowskich obyczajach, z jakimi się zetknął? 