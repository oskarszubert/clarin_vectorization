Relacjonuje na swoim blogu Michał Pol wspomnienia Terry'ego Butchera, faceta o nazwisku wyjątkowo zbieżnym z boiskową reputacją, który wciąż nie wybaczył Diego Maradonie, że ten strzelił gola ręką i wyrzucił Anglię z mundialu w 1986 roku. Czytam i rozmyślam, jakie miejsce w historii futbolu zajmowałby dzisiaj bóg Argentyńczyków, gdyby wówczas nie oszukał, gdyby jego reprezentacja jednak odpadła - tak, wiem, sporo tutaj trybu warunkowego - w ćwierćfinale, gdyby on sam zakończył turniej z zaledwie dwiema bramkami (bo nie zdobyłby dwóch półfinałowych z Belgią).Czy bez pamiętnego kantu wymienialibyśmy go dziś jednym tchem obok Pelego? A może spadłby w mniej i bardziej oficjalnych rankingach poniżej Zidane'a lub Cruyffa (też nie ma złota mundialu)? Gdyby miał w dorobku „tylko” wicemistrzostwo świata w 1990 roku, a nie miał żadnego sukcesu klubowego - np. Pucharu Europy - który rekompensowałby niedobór reprezentacyjnych? Na ile wystarczałoby wspomnienie jego magicznego kunsztu? 