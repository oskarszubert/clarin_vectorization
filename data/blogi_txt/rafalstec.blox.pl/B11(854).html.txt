Do niedawna odkryciami roku obwoływaliśmy młodocianych kopaczy, co to im się wypsnął jeden gol albo dwa, ostatnio klękamy przed trenerskimi mesjaszami, którzy akurat przeżyli parę udanych miesięcy, więc podsunęliśmy im mikrofony, by powdzięczyli się i wytłumaczyli, że są wschodzącymi gwiazdami. Jesienią do galaktycznych rozmiarów rozbłysnął Michał Probierz. Zapamiętałem, że miał świetny rok 2010, ale jeszcze lepiej pamiętam, jak rozochocony rozprawiał w Canal+, dlaczego nie czuje się gorszy od uznanych ponad granicami fachowców z zagranicy. Przewagę tamtych widział głównie w komfortowych warunkach pracy - skoro mają gdzie przećwiczyć swoich ludzi (chodziło o liczbę i jakość boisk treningowych), to ci muszą kopać sprawniej. Zimą trener popełnił trochę błędów, dopadł go też pech. I wiosną jego Jagiellonia, dotąd do zawrotu głowy rozpędzona, w ogóle nie chciała ruszyć z miejsca. Prędko wybrzmiały sugestie, że Probierz się skończył, więc trzeba pomyśleć, czy by go nie wylać. Niemądre, acz typowe - wygrali białostoczanie parę kolejek, to już znawcom wyparowało ze świadomości, że to raczej jesienią sensacyjni liderzy mknęli znacznie powyżej oczekiwań, niż wiosną poniżej oczekiwań. Probierz poddany presji zbladł. Kiedy we wtorek podawał się do dymisji, dobrowolnie osiadał na dnie. Uciekać na cztery kolejki przed końcem sezonu? Uciekać, choć nawet utrzymanie pozycji wicelidera byłoby dla klubu sukcesem historycznym? Gdyby Probierz naprawdę opuścił drużynę - na razie przełożeni zgody nie dali - to ze wschodzącej gwiazdki przygasłby do przywódcy bez godności, porzucającego podwładnych akurat wtedy, gdy szczególnie go potrzebują, po serii nieszczęść. A my znów rozglądalibyśmy się w poszukiwaniu choćby trenerskiej gwiazdeczki. Jeśli zgadzamy się, że z polskiej ligi niemal zniknęli polscy piłkarze z klasą, to powinniśmy też ogłosić ostateczne wyginięcie polskiego trenerstwa. Odkąd opuścił ją Franciszek Smuda, nie wyłowimy z mętnej masy nikogo, kto miałby cechy fachowca ponad innych, wypracował okazały dorobek na dłuższym dystansie czasu, rósł nam w oczach na przyszłego faworyta do przejęcia reprezentacji kraju. I wcale nie szukam talentów na skalę międzynarodową, nie zamierzam znów rytualnie stękać nad uwiądem naszej myśli szkoleniowej - przyjmuję perspektywę lokalną, brakuje osobistości ponadprzeciętnych na tle choćby rodzimej konkurencji, zdolnych wielokrotnie potwierdzić swoje kompetencje. Po nędznym finiszu w Wiśle i jeszcze nędzniejszym starcie w Legii reputację poplamił sobie Maciej Skorża, poza Probierzem, Kafarskim i Fornalikiem wszyscy zatrudnieni w tzw. Ekstraklasie rozpoczęli pracę w roku bieżącym lub ubiegłym; w plątaninie dziwacznych wyników ligowych interesującym fachowcem stał się już nawet uchodzący dotąd za nieudacznika Adam Nawałka, w całej tej biedzie bohatera widzimy w znów tradycyjnie dobrze zaczynającym Oreście Lenczyku. Każdy przeżywa swoje pięć minut, w absurdalnie wyrównanej lidze każdy pewnego dnia poczuł szansę na awans do europejskich pucharów. A zarazem żaden nie potrafi nad swoją drużyną zapanować i sprawić, by utrzymywała w miarę stabilną formę. Połowa to trenerzy bezimienni, nie zdziwię się, jeśli z dnia na dzień zostaną zesłani gdzieś na prowincję i przepadną tam na zawsze. W najwyższej lidze władzy objąć nie umieją, więc ligą rządzi chaos.﻿ 