Właściwie to dzisiaj nie bloguję, taki sobie dzień pustego przebiegu dla higieny psychicznej urządzam, ale na sekundę wpaść muszę, bo mnie właśnie Jego Wielmożność Sepp Blatter oszołomił. Rzekł oto szef FIFA - w tonie obiecująco-przysięgającym! - włoskiemu „Tuttosportowi”, że rozważy wprowadzenie na stadiony technologii wspomagającej sędziów. O sprawie ma Szwajcar debatować już 6 marca z ośmioosobowym International Board, jedynym ciałem władnym zmieniać przepisy. - Wstałem rano po spokojnej nocy, wziąłem gazety i osłupiałem, bo znów zobaczyłem na czołówkach sędziów atakowanych za swoje błędy - relacjonunje Blatter, w jakich okolicznościach przeżył iluminację. Zapewne wiecie, o co się rozchodzi - w środę Bayern pokonał Fiorentinę dzięki golowi strzelonemu z ewidentnego, przepastnego jak Wielki Kanion spalonego. W dodatku arbiter liniowy oglądał incydent w pełnym komforcie, stojąc równolegle do zaangażowanych weń piłkarzy. A skoro tak, to nawet realizacja idei Michela Platiniego, żeby postawić dodatkowych sędziów za bramkami, w tym przypadku nieszczęściu by nie zapobiegła. Kto nie widział, niech wyłowi na jutiubie, błąd był szokujący, wprost trudno uwierzyć, że niezamierzony (inna sprawa, że ja bym dobrze nam znanego gwizdka Ovrebo uciszył i przepędził z muraw już za samą nadwagę, lekko licząc kilkunastokilogramową). Blatterowa obietnica niczego oczywiście nie przesądza, posągowi mędrcy International Board słyną z takiego zamiłowania do reform, że gdyby cała ludzkość hołdowała podobnemu, wciąż byśmy Murzynów nie wpuszczali nawet na ganek. Ale już to, że tematem się FIFA zajmie, jest rewolucją, ja bym wręcz nieśmiało doradzał przebadanie miłosiernie nam w piłce panującego na okoliczność chwilowej niepoczytalności, gdybym nie wiedział, że Szwajcar w ogóle lubi w publicznych wystąpieniach grać, że tak odważnie powiem, figlarnego wariatuńcia.  Mnie uderzyło jeszcze jedno. Otóż Blatter dopiero w czwartek rano dowiedział się, co wstrząsnęło Florencją. Musiał otworzyć gazety… Czy to możliwe, że on, szef futbolu, do tego stopnia nie interesuje się sportem, któremu przewodzi od 12 lat, że w środę nie obejrzał choćby tylko skrótów Ligi Mistrzów? Nawet z ciekawości nie zajrzał do piłkarskich wiadomości w sieci lub telewizorze, w których monachijski skandal zagłuszył niemal wszystko, może poza wybrykami Fabiańskiego? Szczerze powiem - jeśli Szwajcar istotnie prostacką kopaninę ma w głębokim poważaniu, dysonansu poznawczego bym nie miał, przeciwnie, w portret psychologiczny by mi się to wmalowało zgrabnie. 