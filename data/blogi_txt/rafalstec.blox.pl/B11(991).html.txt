Ile sezonów trzeba czekać, aż chłopiec wydorośleje? Ile, jeśli ów chłopiec wpada na seniorskie boiska ligowe jako niespełna osiemnastolatek, od razu bezczelnie się rozpycha i szacunku starszym, doświadczonym obrońcom przeciwnika nie okazuje za grosz?Paweł Brożek kazał - każe? - czekać długo. Uważni (pamiętliwi też) czytelnicy wiedzą, że zawsze miałem do wiślaka stosunek specjalny. Po wielokroć wściekałem się na jego opieszałość w parciu po prawdziwe, wartościowsze od lokalnych zaszczyty, głęboko rozczarowywały mnie jego nieśmiałe i niewyraźne wprawki reprezentacyjne, niełatwo znosiłem opowieści, że na ligę francuską czuje się zbyt młody, i ogólny, typowy dla naszych kopaczy kompleks pariasa. Urodzony partacz niech sobie partaczy albo truchleje przed światem, więdnięcia prawdziwego zdolniachy szkoda. Brożek przeżył 21. urodziny, 22., 23., 24., 25. Ryzyko, że skończy jak każdy kolejny polski wiecznie młody talent, rosło.Rosło? Już niczego nie ryzykujemy, bo Brożek strzelił gola Czechom? Z jaja wreszcie wykluł się kogut?Wróżenie świetnego jutra z jednego występu z klasą w meczu o niebagatelną stawkę wymaga myślenia magicznego, ale myślenie magiczne znajduje w futbolu zastosowanie nad wyraz często. Powtarzanie przez cały miniony tydzień zaklęć o Stadionie Śląskim i wywoływanie duchów z niezapomnianego meczu z Portugalią też przypominało gusła, a napastnicy istotnie potrzebują niekiedy incydentu, by uwierzyć, że nie istnieją dla nich defensywne zasieki nie do sforsowania.Uwierzyć łatwiej, gdy w pobliżu biega piłkarz tak błyskotliwy jak Kuba Błaszczykowski. Jego historia jest zupełnie inna. On w juniorskich reprezentacjach nie grał, powiodo mu się dzięki wujkowi Jerzemu Brzęczkowi oraz Wernerowi Liczce, ale nigdy nie spuszczał głowy i choć kopniaki wymierzają mu choróbska, to rozszalały pędzi bez wytchnienia do przodu. Po debiucie pierwszoligowym błyskawicznie awansował do reprezentacji, z Wisły Kraków przy pierwszej okazji przeniósł się do Bundesligi, debiut w Borussii Dortmund ozdobił golem strzelonym AS Romie, jego nazwisko zna już sam Rafa Benitez. A przede wszystkim, co czyni go u nas graczem niemal bezwyjątkowo unikalnym, lubi dryblować i z upodobań nie rezygnuje na widok rywala o głośnym nazwisku.Dziś nie ma znaczenia, kto się dotychczas w karierze ociągał, a kto zuchwale sięgał po swoje. Z punktu widzenia reprezentacji obaj bohaterowie akcji dających nam triumf nad Czechami są młodzi i obaj pozwalają przypuszczać, że w razie potrzeby zdołają strzelać gole także pozostałym rywalom w eliminacjach mundialu. W ogóle cała podstawowa jedenastka, która znów upoiła nas zwycięstwem nad przeciwnikiem z europejskiej czołówki, jest jak na standardy kadry młoda, tylko Michał Żewłakow dobił do trzydziestki, pośród pomocników i napastników tylko Lewandowski dobije do niej już w przyszłym roku. I niemal cała, gdyby na dzisiejszym wieczorze udało się zbudować trwalszą wartość, ma szanse grać dla Polski aż do Euro 2012. Wariant ze zbawcą Brożkiem jest jednak bardziej optymistyczny niż ewentualny wariant ze zbawcą Sosinem.Skupiam się na metrykach, bo relacji z meczu i doraźnych komentarzy znajdziecie na Sport.pl mnóstwo (ja cichego bohatera widzę w Murawskim, a osobnika wybitnie obiecującego na zaś wciąż w Rogerze), tymczasem mnie uderzyło, jak z dnia na dzień świat wokół kadry Leo Beenhakkera stanął na głowie. Wczoraj biadaliśmy nad koniecznością budowy drużyny niemal od nowa, dziś zdaje się, że jej zręby pozwalają spoglądać daleko w przyszłość, że ze wszystkich 11 reprezentacyjnych jajek ma szansę wykluć się ładne, długowieczne stadko.Jeśli oczywiście nie przekonamy się, że wyjęcie ze stadka Błaszczykowskiego, niestety podatnego na urazy, odbiera stadku skrzydła. I jeśli w środę - nie tylko środę - znów będzie pięknie. Na razie liczą się eliminacje. W nich też wszystko stanęło na głowie. Przed chwilą wiadomo było, że zaczęły się beznadziejnie (zwłaszcza pod względem stylu gry), teraz piłkarze mają siedem punktów wybieganych w trzech meczach. W ostatnich 15 latach równie dobrze zaczęli tylko raz, w eliminacjach do mundialu w Korei i Japonii. 