Podstawowe pytanie po półfinale w Durbanie: czy Niemcy mogli zagrać inaczej? Śmielej, chętniej ryzykując? Czy rzeczywiście wyparli się, jak już tutaj na stadionie usłyszałem, stylu, który uwiódł publikę w poprzednich meczach? Im dłużej trwał dzisiejszy mecz - zachwycający, wyładowany zatrzęsieniem  zagrań pereł i czystym futbolem, z minimalną liczbą fauli - tym szybciej rosło we mnie przekonanie, że Joachim Loew i jego ludzie alternatywy nie mieli. Że rywale w każdej formacji - ba, na niemal każdej pozycji, znaleźlibyśmy ze dwa wyjątki - wystawiali piłkarza wybitniejszego. Że ich siłę zwielokrotnia precyzyjny, skończony plan gry, którego nie mieli np. Argentyńczycy. Że po odsunięciu na ławkę słabującego Fernando Torresa i rzuceniu do walki Pedro zyskali Hiszpanie przewagę w środku pola miażdżącą. Że ich każdy poprzedni mecz mógłby wyglądać identycznie, gdyby Vicente del Bosque nie uparł się, by tchnąć życie w oklapłego napastnika Liverpoolu.  To jest naprawdę pokolenie wyjątkowe. Casillas, Puyol, Iniesta czy Xavi mają szansę już w niedzielę mieć w dorobku mistrzostwo świata, mistrzostwo Europy, Puchar Europy - w ostatnim ćwierćwieczu, o ile mnie pamięć nie myli, zdołało podobną kolekcję wykopać tylko kilku Francuzów. Nie tylko dlatego nie wierzę, by Niemcy - na razie będący mimo wszystko drużyną przyszłości - mogli wybrać inną strategię. Jestem zarazem pewien, że wybrana dawała naprawdę sporą nadzieję na sukces. 