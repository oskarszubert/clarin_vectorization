Opowiadał po igrzyskach w Pekinie mistrz olimpijski w pchnięciu kulą Tomasz Majewski, jakim utrapieniem bywa dla wybitnego atlety Światowa Agencja Antydopingowa (WADA). Jej przedstawiciele monitorują całe twoje życie i mogą cię nachodzić, kiedy zapragną, a ty musisz inwigilację ułatwiać, precyzyjnie informując - przez internet, komórkę etc - gdzie jesteś i codziennie o wyznaczanej porze być dostępny przez godzinę. I tak przez okrągły rok. Intensywnie monitoruje się zwłaszcza najlepszych. - Są czyści jak łza, bo przechodzą najbardziej zmasowane testy na zawodach, po zawodach, kontrole WADA, kontrole polskie. Ja już ich miałem 18. A muszę, k…, SMS wysyłać kontrolerom, kiedy wychodzę z domu - mówił Majewski. Tak, sport też ma swoje służby specjalne, choć w wersji nieco zmodyfikowanej. WADA działa jawnie, ponad granicami, jest prywatną szwajcarską fundacją finansowaną przez MKOl oraz rządy państw. I ma cechy policyjnej instytucji, która w naturalny sposób może funkcjonariuszy rozzuchwalać, niekiedy wręcz deprawować. Stoi za nimi silna racja moralna, tak samo obezwładniająca ewentualnych krytyków jak mityczna walka z korupcją - walka z dopingiem, czyli złem w sporcie absolutnym, nieusuwalnym, odbierającym rywalizacji sens. Tropieniu przestępców towarzyszy poczucie ogromnej władzy, i to władzy pozbawionej kontroli, bo choć antydopingowej agencji patronuje MKOl (też rozbestwiony brakiem nadzoru), to fundamentalną zasadą jej istnienia pozostaje niezależność. Ściganie dopingu to również ogromny, wart setki milionów biznes. Gdyby sportowcy przestali się znienacka szprycować, sporo ludzi straciłoby spore dochody. W Vancouver kontrolerzy dopadli Tomasza Sikorę. Dopadli, gdy zabierał się do ostatniego treningu przed olimpijskim startem. Polski biatlonista nie poćwiczył, a potem skarżył się, że upuścili mu tyle krwi, iż groziło mu omdlenie. Nasza ekipa ogłosiła, że następnym razem tak się potraktować nie pozwoli, ale dla Sikory znaczenia to już nie ma. Nie wiemy, czy incydent wpłynął na jego wynik - marny - ale nie wykluczymy, że wpłynął, ostatecznie na wynik wpływają niuanse gołym okiem niedostrzegalne, także niepotrzebna dawka stresu przed zawodami. - Tomek jest prawym sportowcem, nie chciał zadzierać z WADA, kontrolerom zabrakło życiowego podejścia - opowiadał Jarosław Krzywański z polskiej misji medycznej. Naiwny. Agenci WADA nie mogą kierować się życiowym podejściem, bo przyświeca im cel donioślejszy - wojna z dopingiem. Nie powinny jej utrudniać pojedyncze ofiary. 