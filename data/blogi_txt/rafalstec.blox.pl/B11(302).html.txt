Na półmetku sezonu (przeczytajcie, dlaczego mimo zimy liga wciąż gra) nie ma żadnego powodu, by fetować nagły wzlot ligowców i wmawiać sobie, że wreszcie wspięli się na przyzwoity poziom europejski. Ale co do jednego jest pewność: zrobiło się pasjonująco.Ścisku zamykającego aż czterech liderów na dystansie jednego punktu w nowoczesnej historii polskiej ligi - czyli przy obecnym systemie rozgrywek - nie przeżyliśmy nigdy. Luźniej było nawet jesienią w 2006 roku, kiedy po sensacyjne mistrzostwo parło Zagłębie Lubin. Wtedy zaskakujące zwroty zawdzięczaliśmy zapaści potęg - Legii i przede wszystkim Wisły. Teraz niespodziewanego lidera - Polonię - naciska trio najbogatszych ligowych mocarstw. Likwidacja Groclinu symbolicznie zakończyła epokę kolosów z małych miasteczek. Rządzą metropolie. Kluby, które ściągają albo będą ściągać na trybuny tłumy kibiców.Fani potrzebują gwiazd (bądź, jak kto woli, lokalnych gwiazdek). I je dostali. Bezdyskusyjnie największą, mimo nieudanego finiszu rundy jesiennej, jest Paweł Brożek z Wisły. Ściga go - także w reprezentacji, kiedy mieliśmy tam głównych kanonierów z ligi?! - Robert Lewandowski z Lecha. Polonia wiwatuje na cześć Filipa Ivanovskiego - snajpera niepozornego i niezbyt szybkiego, ale wszechstronnego, skutecznego, do goli dokładającego asysty. W Legii najznakomitszy gracz stoi w bramce. Bez Jana Muchy ani nie wygrałaby szlagieru z Wisłą, ani nie ocaliłaby punktów w kilku innych meczach. Utknęłaby gdzieś w połowie tabeli.Ich wybraliśmy na asów pretendentów do tytułu i umieściliśmy na okładce poniedziałkowej „Gazety Sport”. Jeśli nie ma wśród nich najlepszego jesienią rozgrywającego Semira Stilicia, to tylko dlatego, że chcieliśmy uhonorować wszystkich czterech liderów. Także mistrza jesieni.PS Na drugim końcu tabeli też jest sensacyjnie - czy Górnik zsunie się do drugiej ligi, czy wraz z nim upadnie trener Kasperczak? 