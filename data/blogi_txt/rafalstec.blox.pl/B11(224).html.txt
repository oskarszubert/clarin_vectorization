Nie wiem, czy wśród czytelników mojego bloga są nastolatkowie - mam nadzieję, że są - ale jeśli nie, to proszę - wyobraźcie sobie, że dopiero całkiem niedawno, we wrześniu, staliście się dorośli (w sensie prawnym, osiągając pełnoletność).Zrobione? To teraz wytężcie głowy jeszcze bardziej.Masz 18 lat, podpisałeś kontrakt z jednym najsłynniejszych klubów piłkarskich - niech będzie to AC Milan. Debiutujesz w meczu z Napoli, od razu strzelasz wspaniałego gola, twoje łzy wzruszenia pokazują dziesiątki telewizji, 80 tysięcy fanów na San Siro skanduje twoje nazwisko.W ataku grasz ze swoim absolutnym idolem z lat dzieciństwa - niech będzie to Ronaldo.Wspólnie z nim oraz innym rodakiem Kaką zdobywacie pięć bramek, czyli więcej niż Milan uzbierał we wszystkich meczach sezonu na własnym stadionie. I twój zespół wygrywa na San Siro po raz pierwszy od kwietnia. Efektownie, 5:2.Biegasz w koszulce z numerem siedem, wcześniej należącym do ubóstwianego przez kibiców supersnajpera Andrija Szewczenki.Po ostatnim gwizdku słyszysz, że szefowie klubu, będąc pod wrażeniem twojego występu, ostatecznie rezygnują z zakupu najlepszego do niedawna piłkarza na planecie - Ronaldinho. Że najważniejszy spośród nich - Silvio Berlusconi - porównuje cię do jednego z najwybitniejszych napastników w dziejach futbolu, Marco van Bastena. Że ten sam Berlusconi w swoich hymnach pochwalnych się zagalopowuje i zdradza prywatną rozmowę z trenerem Carlo Ancelottim, który przepowiadał mu: jeśli ten chłopak utrzyma formę z treningów, między styczniem a czerwcem nastrzela 30 goli.Potem otwierasz telewizor i gazety. Harmider nie cichnie. Komentatorzy typują, iż z tobą w składzie Milan ponownie staje się faworytem do triumfu w Lidze Mistrzów. Słyszysz, że zdaniem wielkiego niegdyś gracza Careki już wkrótce dostaniesz nagrodę dla najlepszego piłkarza świata. Że trener twojej drużyny postawił, wedle relacji prezesa Adriano Gallianiego, pieniądze u bukmacherów, iż dostaniesz ją już w roku 2008.Widzisz w najważniejszej włoskiej gazecie sportowej - „La Gazzetta dello Sport” - że ciebie i dwóch partnerów z napadku (Kakę oraz Ronaldo) dziennikarze opisują skrótem Ka-Pa- Ro, nawiązując do akronimu Gre-No-Li, odnoszącego się do tria z lat 50. (szwedzkiego - Liedholm, Nordahl, Gren), które przeszło do legendy calcio.Słyszysz, jak trener Juventusu Turyn Claudio Ranieri nazywa cię istotą pozaziemską. Milczy tylko prowadzący najpoważniejszych przeciwników - Inter Mediolan - Roberto Mancini. Na wszelki wypadek robi unik, twierdząc, iż oglądał tylko początek meczu, w którym zadebiutowałeś.Wreszcie ty sam, poddany następnego ranka zmasowanemu atakowi podsuwanych ci pod usta mikrofonów, przyznajesz, że minionej nocy zdołałeś zasnąć tylko na chwilę. A ten atak będzie teraz trwał każdego dnia. Magazyny o celebrities już rozstrząsają, czy pierścionek na palcu twojej dziewczyny to pierścionek zaręczynowy.Jak tu nie oszaleć?Jak nie oszaleć, jeżeli tylko Clarence’owi Seedorfowi wypsnęła się przytomna refleksja, że potrzebujesz teraz specjalnej ochrony, bo nie zniesiesz potwornej presji i roli bohatera obłędnego medialnego cyrku?Pamiętaj, niedawno skończyłeś 18 lat. Rozegrałeś dopiero jeden mecz.Nie wiem, czy Alexandre Pato przetrwa, ale wiem, że to jedno z najbardziej fascynujących pytań o światową piłkę nożną w roku 2008. 