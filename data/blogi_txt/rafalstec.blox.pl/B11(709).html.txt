Marco Materazzi jest dziś aktualnym mistrzem świata (z reprezentacją) i zarazem aktualnym mistrzem Europy (z klubem). Żaden włoski piłkarz Interu dotąd tego nie przeżył. W dzisiejszej „La Gazzetta dello Sport” Materazzi opowiada, co działo się, kiedy wchodził na boisko w końcówce sobotniego finału Ligi Mistrzów. - Mourinho mówi do mnie: „Byłeś na boisku w pieprzonym finale mundialu, będziesz na boisku w tym pieprzonym finale. Wkładam koszulkę w usta, bo sytuacja była intymna, i odpowiadam: „Zostań z nami, nikt nie będzie cię tak kochał, jak kochają cię tutaj”. „„Nie, odchodzę”. Trener płakał, gdy to mówił. Całe szczęście, że wchodziłem do gry. Bo też bym się rozpłakał. Materazzi opowiada też, co działo się podczas dekoracji. - Platini dał mi medal, a ja mu mówię: „Teraz cię prześcignąłem”. Patrzy zdumiony i pyta: „Dlaczego?” To odpowiadam: „Jak to? Ja zdobyłem jeszcze Puchar Świata”. Materazzi wyciąga też telefon komórkowy, zagląda do archiwum SMS-ów i pokazuje je dziennikarzowi, by zademonstrować, jak Mourinho dawał piłkarzom Interu poczucie, że są najmocniejsi. Wiadomość z 8 maja, od nadawcy „Special One”: „Jestem w Berlinie, na twoim stadionie” (Mourinho oglądał mecz Herthy z Bayernem, na tym samym obiekcie Materazzi zdobywał mistrzostwo świata). Odpowiedź Materazziego: „I jak Bayern, szefie?”. Odpowiedź od Special One: „Wygramy 2:0”. A tutaj zobaczycie, jak obaj panowie przytulali się na mokro po meczu. Jak ja uwielbiam te ujawniane po wielkich triumfach tajemnice szatni... 