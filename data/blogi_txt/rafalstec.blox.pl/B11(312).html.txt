Pasquale Macheda wspomina, że jego synek w wieku poniemowlęcym nie zdradzał instynktu piłkarza. Zanim skończył sześć lat, wolał raczej pływać. W końcu jednak Federico - zapisany do sąsiadującego z domem klubiku Atletico Pretestino - zachorował na calcio. Jak każdy grzeczny włoski brzdąc. Wtedy tata postanawia pokierować jego karierą i podporządkować jej swoje życiowe wybory. Pracuje nocą (na stacji benzynowej), w dzień odprowadza małego do szkoły, odbiera po lekcjach, ogląda każdy jego trening. Z czasem rodzina przenosi się w okolice Rzymu, tam malec wpada w oko poławiaczom futbolowych talentów i zaczyna ćwiczyć w Lazio. Prędko zyskuje opinię najzdolniejszego pośród wszystkich trzystu chłopców z rocznika 1991, kolekcjonuje dziecięce trofea, jego postępy pilnie śledzą najważniejsze osobistości stołecznego klubu. Aż jesienią 2006 roku Pasquale odbiera telefon od Davida Williamsa, od lat przeczesującego boiska, po których biegają włoscy juniorzy. „Witam, jestem obserwatorem Manchesteru United. Bardzo interesujemy się pańskim synem.” Rozpoczyna się wyścig z czasem. Kiedy wiosną Federico odwiedza zapierające dech centrum treningowe Manchesteru w Carrington, poczynaniom uwodzących chłopca wyspiarzy usiłuje przeciwdziałać prezes Lazio Claudio Lotito. Dzwoni do Machedy seniora, przekonuje i prosi, ale ma ograniczone pole manewru. Nie ma prawa podpisać profesjonalnego kontraktu z piłkarzem, dopóki ten nie skończy 16 lat. MU przyspiesza, by zdążyć przed kluczowymi urodzinami. Zdąży. Prezes Lotito wspomina, że przy całej sprawie miał tylko jeden kontakt z MU. Trener Alex Ferguson przysłał e-mail z zapytaniem o numer konta, na który wpłynie potem 48 tys. euro ekwiwalentu za wyszkolenie gracza. Po wylądowaniu na lotnisku w Manchesterze Macheda junior dostrzega jednego ze swoich idoli, Ryana Giggsa. Wyrywa, by poprosić o autograf. „Federico, ja tu przyjechałem tylko po to, żeby cię odwieźć. Chodź, tam stoi mój samochód” - słyszy. Wybucha płaczem. Ze szczęścia. Ferguson zlecił walijskiemu skrzydłowemu robić tego dnia za kierowcę, bo wie, że nastolatków rozkochanych w piłce nie przekupuje się pieniędzmi, lecz emocjami. Przecież przed dwoma dekadami osobiście zapukał do drzwi Giggsa, by zabrać go na Old Trafford... Epilog - czy też, w innym sensie, prolog - doskonale znacie. Mija kilkanaście miesięcy, w październiku Macheda podpisuje pierwszy zawodowy kontrakt (trzyletni, dostaje 80 tys. euro za sezon), zachwyca w drużynie rezerw, w minioną niedzielę debiutuje na ławce rezerwowych MU w meczu ligowym. Rywale (Aston Villa) prowadzą, trener ryzykuje, daje mu zadebiutować również na boisku. W ostatnich sekundach Włoch strzela zwycięskiego gola. Wystrzeliwuje w stronę trybun, rozszalały wpada w ramiona taty, mamy Loredany i brata Simone. Są wszyscy, przed emigracją postawił warunek - bez rodziny nigdzie się nie ruszy. Historia jakich wiele, angielskie kluby od dawna podbierają zagranicznym klubom zdolnych nastolatków, płacąc za nich ochłap. Najbardziej znane przypadki to Cesc Fabregas (wzięty z Barcelony przez Arsenal), Gerard Pique (wzięty z Barcelony przez MU, już wrócił na Camp Nou) oraz Giuseppe Rossi (wzięty z Parmy, też strzelił gola w debiucie na Old Trafford, dziś strzela dla Villarrealu), ale z samych tylko juniorów importowanych z Hiszpanii i Włoch uzbierałaby się kilkudziesięcioosobowy tłum (minionego lata ten sam MU zabrał Romie Davide Petrucciego, Manchester City Napoli - Marcella Trottę, Chelsea wyjęła z Palermo obrońcę... 14-letniego). Włosi się oburzają i liczą na szefów FIFA oraz UEFA chcących zakazać transferów piłkarzy, którzy nie skończyli 18 lat. Pytanie, czy to będzie możliwe. Kuszące młodych graczy kluby oferują zazwyczaj pracę ich rodzicom (nie wiem, jaką posadę dostał ojciec Machedy, ale np. ojciec Petrucciego został ogrodnikiem), a przecież nie sposób wprowadzić przepisu zakazującego dzieciom imigrantów trenować piłkę nożną. Nawiasem mówiąc, z chóru oburzonych wyłamał się lubiący mówić kontrowersyjnie Gennaro Gattuso, który zna zjawisko z autopsji - jako nastolatek uciekł z Perugii do Glasgow Rangers. Gwiazdor Milanu widzi w sprawie oczywisty i nieunikniony przejaw globalizacji. Dodaje też: „Bez szkockiego doświadczenia nie byłbym dziś mistrzem świata. To był fundamentalny krok, gdybym nie wyjechał, zostałbym młodym zdolnym do skończenia 23-24 lat. A tak po powrocie do Włoch miałem już markę.” Czy Sepp Blatter z Michelem Platinim zdołają migracje dzieciaków zablokować? Na razie na miarę swoich możliwości bronią się plądrowane kluby. Roma przestała wykładać w biurze prasowym listę powołanych na turnieje juniorskie. PS I moje łóżko tamtej nocy skakało, a dzisiejszego popołudnia ruszała się podłoga, ale mieszkam w Urbino i od epicentrum dzieli mnie ponad 200 km - dlatego o trzęsieniu ziemi ani słowa, wiem tyle, co wszyscy. A o Lidze Mistrzów, choć oglądałem, mi się nie chce. Na wakacjach jestem:-) 