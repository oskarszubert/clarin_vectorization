Panie prezesie, chcę wyjechać z Glasgow. Niełatwo mi o tym mówić, wiele tutaj przeżyłem i osiągnąłem, związałem się z kibicami, nigdy o minionych latach nie zapomnę. Potrzebuję jednak nowego, inspirującego wyzwania, chcę się sprawdzić w najmocniejszej lidze, może angielskiej, a może włoskiej. Dlatego proszę, by przez wzgląd na ostatnie sezony mi pan pomógł. Zażądał za transfer godnych pieniędzy, ale nie szaleńczo dużych. Przecież dał pan za mnie Legii tylko 1,5 mln euro, przecież tę kwotę spłaciłem po wielokroć, przecież także dzięki mnie Celtic wreszcie - i to dwukrotnie - zagrał w 1/8 finału Ligi Mistrzów. Ja sporo zawdzięczam klubowi, klub sporo zawdzięcza mnie. Czuję, że czas się rozstać i proszę, by nie blokował pan transferu za wszelką cenę. Proszę o wsparcie. Artur Boruc pewnie mógłby zapukać do gabinetu prezesa Celtiku i uderzyć w te słowa. Piłkarze lojalni i cenieni przez klub często rozstają się z nim wbrew woli pracodawcy, a zarazem w zgodzie. Inicjują pokojowe pertraktacje i dopiero jeśli konsensus uznają za niemożliwy, uciekają się do twardo stawianych żądań lub wręcz szantażu. Obowiązuje tylko jedna stała reguła: kiedy gracz sam wyrazi zdecydowaną - tutaj trzeba determinacji! - chęć opuszczenia klubu lub skłóci się z szefami, tanieje. Za Deco Chelsea zapłaciła właśnie Barcelonie ledwie 8 mln funtów, choć portugalski rozgrywający ma wszelkie atuty, by zostać wielką gwiazdą ligi angielskiej. W innych okolicznościach kosztowałby znacznie więcej, trzydziestka na karku w dzisiejszych czasach wcale nie skazuje na rychłe zakończenie kariery.Boruca z tajemniczych przyczyn owa reguła nie obowiązuje. Im częściej czytamy w gazetach, że chciałby wykonać ostateczny skok - na sam szczyt klubowej piłki, tym więcej życzy sobie zań Celtic. Ostatnia wersja: przy 10 mln funtów w ogóle nie siadamy do rozmów, chcemy 15 mln.Szkoci rzucają sumami nierozsądnie zawrotnymi, które nawet w szczytowym momencie transferowej orgii były rzadkością - jeszcze więcej kosztował jeden bramkarz w historii futbolu, fenomenalny Gianluigi Buffon, sprzedany za rekordowe 30 mln w wieku 23 lat. Dziś ośmiocyfrowe kwoty wzruszeniem ramion skwitują nawet burżuje z angielskiej Premier League, Celtic równie dobrze mógłby poprosić o wypożyczenie Big Bena, by wreszcie na jakimś ładnym cyferblacie pokazywać, ile do końca meczu. Za Heurelho Gomesa, fachowca porównywalnej klasy i rok młodszego od Boruca, Tottenham zapłacił właśnie 7 mln. Tyle samo londyńską Chelsea kosztował kiedyś Petr Cech, Liverpool jeszcze taniej kupił Jose Manuela Reinę, który miał przed transferem sezon niezwykły - obronił siedem z dziewięciu rzutów karnych i poprowadził Villarreal do historycznego awansu do Ligi Mistrzów. Obaj, co istotne, przechodzili do angielskich potęg w wyraźnie młodszym wieku od Polaka.Dlatego nachodzą mnie wątpliwości. Czy Boruca naprawdę zżera ambicja? Czy rzeczywiście obsesyjnie myśli o transferze do mocniejszej ligi? Czy postawił sprawę jasno w rozmowach z szefami? A może wcale aż tak mu się nie spieszy? Może półbogowi w Glasgow żyje się całkiem nieźle?Do rozważań o sekretach Boruca nastraja mnie początek transferowego lata, które dla polskiej piłki zapowiada się wyjątkowo żałośnie. Reprezentanci kraju lądują w dołach ligi francuskiej (Dudka) lub drugiej lidze włoskiej (Kokoszka, jeśli Empoli go zechce), innych gwiazdorów okolicznych boisk chcą tylko w drugiej lidze hiszpańskiej (Sikora) lub na Cyprze (Kosowski). Jedyną szansą na rodaka stale uczestniczącego w poważnym futbolu w sezonie 2008/2009 pozostaje Boruc, który rzeczywiście, tym razem nie tylko w banialukach piłkarskich agentów, zwrócił uwagę czołowych klubów. W Glasgow osiągnął już wszystko. Wzbogaci co najwyżej kolekcję szkockich trofeów, w Lidze Mistrzów drużyna o potencjale Celtiku nigdy nie będzie pewna przetrwania fazy grupowej.Nasz bramkarz ledwie raz wysłał jasny i mocny, słyszalny w całej Europie sygnał, że chce odejść. W grudniowym wywiadzie dla „Gazety” trochę nawet pogroził klubowi, sugerując, iż rozważa wykorzystanie tzw. prawa Webstera, czyli transfer mimo oporu szefów, w dodatku po zaniżonej cenie. Pokazał, że potrafi twardo walczyć o swoje. Tyle że od półtora miesiąca negocjował wówczas nowy kontrakt. I wkrótce go podpisał. Wywiadem skutecznie zdopingował szefów.Teraz nie widać ani słychać, by ich dopingował. Niekoniecznie stawiał ultimatum, istnieją techniki negocjacyjne bardziej eleganckie niż zastosowana przez Williama Gallasa, który swego czasu zagroził działaczom Chelsea, że zaaplikuje swojemu bramkarzowi samobója. Wszyscy znają sentencję o niewolniku, z którego nie ma pracownika, dlatego klubom prawie nigdy nie udaje się zatrzymać gwiazd prących na sam szczyt. W całej Europie piłkarze zdeterminowani, by odejść, tanieją. Boruc drożeje. Dlatego (także dlatego?) Tottenham, który zamiast pojedynczych wieczorów w Champions League oferuje okrągły rok rywalizacji z Arsenalami i Manchesterami, bierze Brazylijczyka Gomesa.Boruc słucha, czyta, ogląda. On też musi wiedzieć, że 15 mln funtów nikt nigdy za niego nie zapłaci. A gdyby rzucił wyzwanie największym - Johnstone'owi, Dalglishowi czy Larssonowi - i walczył, choćby bez skutku, o tytuł Celtiku gracza wszech czasów? 