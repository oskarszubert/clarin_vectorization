Duch w narodzie jednak zginął. Dopiero teraz dotarło do mnie, jak tegoroczne katastrofy futbolowe - reprezentacji, klubów, naszych emigrantów usiłujących podbić Europę - wytarmosiły kibicowskie mózgi i jak bezprecedensowy mentalny przełom wywołały. Oto polscy piłkarze muszą wygrać z Czechami i liczyć na zwycięstwo Słowacji nad Słowenią, co jest rozstrzygnięciem spodziewanym, by w ostatniej kolejce stanąć przed szansą na barażową walkę o występ na mistrzostwach świata. Przyjadą wówczas do nas południowi sąsiedzi - przyjadą tuż po historycznym awansie na mistrzostwach świata, więc jeśli będą oblewać go z fantazją godną prawdziwych Słowian, mamy prawo serio zakładać, że nie wszyscy zdołają utrzymać się w pionie. A w poziomie, jak wiadomo, piłkę kopać niewygodnie. Nie chcę przypominać wszystkich zawiłości (pisał o nich Jacek Sarzało), istotny jest wniosek końcowy - gdyby Polacy znienacka zaczęli grać dobrze i zwyciężać, istniałoby spore, nawet kilkudziesięcioprocentowe, prawdopodobieństwo, że na innych stadionach padną sprzyjające wyniki, dające im pozycję wicelidera, czyli listopadową dogrywkę o mundial. Pamiętacie, jak naród reagował na tzw. matematyczne szanse jeszcze wczoraj czy przedwczoraj? Jak śladowe by szanse nie były, jawiły się jako ogromne. Czy musieliśmy wierzyć w ośmiobramkową wygraną Mongolii z Argentyną i co najmniej remisu Wichra Kobyłki na Santiago Bernabeu, czy potrzebowaliśmy nagłej eksplozji formy futbolu marsjańskiego, oddychaliśmy głębokim przekonaniem, że cała galaktyka gotowa jest poukładać atomy w możliwie najabsurdalniejsze kształty, byle nie skazywać się na MŚ bez biało-czerwonych bohaterów. Bywało w tabeli nieporównanie bardziej beznadziejnie niż dzisiaj, a kibicowski tłum płonął wiarą w ostateczny, zwycięski zryw. Wzywam ducha przeszłości, bo Antoni Piechniczek ma rację. Ma rację, kiedy przypomina, że dopóki szansa na awans jest, trzeba zrobić wszystko, by ją wykorzystać. Ma też rację - choć zarzut kieruje pod niewłaściwy adres - kiedy sugeruje, że niektórym zależy, by Polska przegrała w Pradze 0:5. Po raz pierwszy w życiu odnoszę wrażenie, że większość ludzi wokół mnie - nie dziennikarzy, lecz zwykłych fanów - autentycznie życzy kadrze klęski. Niedawno źle życzyły jej pezetpeenowskie darmozjady, by wykurzyć Beenhakkera, teraz życzy jej źle kibocowskie masy, by wykurzyć Majewskiego. Ba, miałbym ochotę przyznać słuszność nawet piechniczkowej opinii, że warto przełożyć jedną ligową kolejkę, by nowemu selekcjonerowi i nowej reprezentacji dać ciut więcej czasu na obmyślenie sposobu na Czechów. Też wyczuwam w tej idei głównie mentalny anachronizm i nostalgię za latami 80., ale w mundialu widzę cel w futbolu najwyższy, dla którego wolno poświęcić bardzo dużo. Skoro dodatkowe treningi miałyby pomóc zmontować defensywę zdolną zatrzymać Czechów, to dlaczego nie? I szefowie Ekstraklasy chyba zdają sobie sprawę, że wraz z poprawianiem wizerunku reprezentacji (czytaj: jej dobrymi wynikami) rośnie marketingowa wartość ligi. Niestety, szefom Ekstraklasy nie mieści się w głowach, że destabilizowanie rozgrywek mogłoby cokolwiek zmienić. Tak jak w głowach kibiców nie mieści się przypuszczenie, że na mundial da się jeszcze awansować. Piechniczek nie dokłada bowiem osobliwego pomysłu odwoływania ligowych meczów do całej serii mądrych posunięć, które dawałyby nadzieję. On serię mądrych posunięć usiłuje tym jednym pomysłem zastąpić. Jego autorstwo przypisuję Piechniczkowi, bo choć oficjalnie rzucił go Majewski, to szóstym zmysłem wciąż rysuję sobie w wyobraźni nieustające konsultacje obu panów. Sądzę wręcz, że ten pierwszy pełni po nominacji tymczasowego selekcjonera funkcję nadtrenera - mentora, służącego doświadczeniem doradcy, nazwijcie relację, jak chcecie - której orędownikiem jest od dawna, swego czasu próbował ją instalować w polskich klubach. - Kadra Majewskiego w ponad połowie będzie się składać z piłkarzy Ekstraklasy - oznajmił w wywiadzie dla „Gazety” Piechniczek. Skąd to wie, skoro selekcjoner zapowiadał, że najpierw poduma nad taktyką, że selekcja będzie go kosztować mnóstwo intelektualnej pracy? By udanie finiszować w eliminacjach, nasi piłkarze potrzebowaliby wstrząsu, charyzmatycznej trenerskiej osobowości, kogoś zdolnego zarazić ich entuzjazmem i naładować wysokim napięciem. Nikt ich nie nauczy grać, przed ostatnimi meczami można co najwyżej przewrócić im w głowach. Franciszek Smuda byłby kandydatem naturalnym i idealnym, to jedyny znany nam polski fachowiec, który od lat umie natchnąć polskich kopaczy, by grali lepiej, niż umieją. Jestem pewien, że gdyby on zechciał kilku treningów więcej, to lud zaoferowałby mu kilkanaście. PZPN postawił jednak na trenera, który ma kiepską opinię u wielu piłkarzy, do którego wrogo nastawieni są kibice, który dorobek wypracował skromniejszy niż kilkunastu (co najmniej kilkunastu) jego rodaków, którego nigdy nie zatrudnił czołowy polski klub. Zamiast dać nadzieję - choćby wynikającą z naiwności i myślenia magicznego, działaczowskie darmozjady ostatecznie ją odebrały. Żałobne nastroje wzmagają z każdym dniem, każdym pomysłem Majewskiego, każdą wypowiedzią Piechniczka czy Laty. Jeśli piłkarze słuchają o planach bojkotowania kadry i czytają internetowe fora - a czytają, wielu sportowców wprost je pochłania - pojadą do Pragi jak na skazanie, czując, że pogrzeb już się właściwie odbył, teraz została jeszcze stypa. Powinni jechać zainspirowani - selekcjonerską zmianą, ogniem w jego oczach, perspektywą boju ostatniej szansy z przeciwnikiem mocnym, ale rok temu pokonanym po wspaniałym meczu. Dziś brzmi to groteskowo, jeszcze przed chwilą było normą w kraju arytmetycznie rozpasanych kibicowskich oszołomów, którzy rewolucjonizowali rachunek prawdopodobieństwa i w ogóle całą matematykę, bo niezależnie od okoliczności nie umieli przyjąć do wiadomości, że nie istnieje już żadna kombinacja wyników dających szansę na awans. 