Przede wszystkim ma nasz argentyński eksselekcjoner święty spokój. W Polsce na karku wisiał mu cały rozedrgany i rozegzaltowany naród, za zachodnią granicą niemieckiego psa z kulawą nogą nie zajmuje odpowiedź na doniosłe pytanie, czy Jochen Schoeps wystrzeli dwa piętra nad siatkę i zacznie stamtąd rzucać gromami, czy zdoła ledwie piłkę pstryknąć i nawet dymu, nie mówiąc o ogniu, z jego podrygów nie będzie. Nicola Vettori - przedtem analityk polskiej kadry, teraz współpracujący z Lozano w Niemczech - powiedział mi, że dziennikarzy zajmujących się siatkówką nie ma u naszych sąsiadów prawie wcale. Ja na liście akredytowanych w Izmirze wytropiłem trzech. Więcej korespondentów przysłali niemal wszyscy, również Słoweńcy i Słowacy. Tylko Hiszpanie też do Izmiru nie przylecieli, oni nawet o złocie na poprzednich ME informowali na ostatnich stronach sportowych gazet i wzmiankami wielkości kleksa. Wczoraj - właściwie dzisiaj, horror z gospodarzami ME nie chciał się skończyć, rozmawialiśmy po północy czasu tureckiego - nasz poprzedni selekcjoner mówił mi, że tęskni za polską pasją do siatkówki, że brakuje mu trochę poczucia - do którego zdążył u nas przywyknąć - jak ważne jest dla mnóstwa ludzi to, co robi. Że zarazem pracuje mu się łatwiej, bo powołanie do kadry iksa zamiast igreka nie wznieca ognistej polemiki i można skupić się na sprawach najważniejszych. Że niemieccy siatkarze nie krzywdzą samych siebie pochopnymi, przekręcanymi później lub nadinterpretowanymi wypowiedziami, bo daleko im do statusu gwiazd i mało kto chce ich słuchać. Że teraz wyraźnie dostrzega bogactwo naszej siatkówki, bo w Niemczech nie może dobierać z szerokiej grupy zdolnych graczy. Że wreszcie poczuje dyskomfort dziś po południu, kiedy usłyszy Mazurka Dąbrowskiego, bo choć jego hymnem wciąż pozostaje argentyński, to również polski stał mu się bliski. Że czuje z Polakami więź i ten mecz będzie dla niego wydarzeniem specjalnym, pełnym emocji, choć jego siatkarze nie mają o tym pojęcia. Po wyjeździe Lozano coraz modniejsze jest u nas nie tyle krytykowanie byłego selekcjonera, co wręcz obwinianie go o całe zło, które dotyka naszych siatkarzy - jednych zajechał, więc się leczą, innym nie dawał pograć, więc blokował ich rozwój, srebro mundialu zdobył przypadkiem i takie tam dyrdymały. Można pleść wszystko, co ślina na język przyniesie, Argentyńczyk przecież poszedł sobie precz i się nie obrazi ani nie odgryzie. Na szczęście klasę zachowuje Daniel Castellani, wciąż przypominający, nawet nienagabywany, iż bez rodaka, który polecił go Skrze Bełchatów, być może nigdy by do Polski nie przyjechał. Manifestuje lojalność i wdzięczność, do której my bywamy niezdolni. To w ogóle historia niesłychana - kto by pięć lat temu pomyślał, że naszą męską siatkówkę weźmie w swoje ręce dynastia selekcjonerów z Argentyny? 