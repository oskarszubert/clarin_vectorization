Już jutro. W Anglii Manchester podejmuje rozpędzony Arsenal, w Niemczech Bayern gra z mistrzem Wolfsburgiem, w Hiszpanii debiutuje odnowiony za ćwierć miliarda euro Real Madryt, Włochów rozpalają derby Mediolanu. To pierwsza pękająca od hitów sobota sezonu. Wieczór rozpocznie się o 18.15 na stadionie Old Trafford. Premier League ledwie ruszyła, ale obrońcy tytułu zdążyli się już nasłuchać, że popadli w kryzys. Wystarczyła jedna porażka, by zgodnie z duchem naszych czasów ogłosiła go prasa. Choć beniaminkowie często zaczynają sezon z determinacją i sprawiają niespodzianki - a Manchester United przegrał z Burnley, które wróciło do Premier League po 33 latach - to natychmiast rozgorzała debata, czy istnieje życie po sprzedanym Cristiano Ronaldo. Były nawet radykalne wnioski - że nie istnieje. Piłkarze MU błyskawicznie udowodnili, że bez zjawiskowego portugalskiego skrzydłowego też umieją strzelać gole. Drużynie Wigan wbili ich aż pięć, i to nogami graczy najbardziej ofensywnych, którzy mieli się podzielić snajperskimi obowiązkami po odejściu nadludzko skutecznego Ronaldo - Wayne’a Rooney’a, Berbatowa, Owena, Naniego. Bój z Arsenalem będzie oczywiście wyzwaniem nieporównanie poważniejszym. Rozpędzeni Londyńczycy zmiatają z murawy rywali i w kraju, i za granicą, znów uwodzą bajecznym stylem gry, łatwo zapomnieli o kolejnych utraconych gwiazdach (Adebayor, Kolo Toure). W minionym sezonie słono płacili za błędy młodości, teraz zdaniem trenera Arsene’a Wengera dojrzeli, by znów bić się o tytuł. Dojrzeli także metrykalnie (średnią wieku nie ustępują już MU), a wspiera ich manipulujący po brazylijsku stopą Rosjanin Andriej Arszawin, kupiony wiosną za 15 mln funtów i typowany przez wielu ekspertów na gwiazdę sezonu w lidze. W Arsenalu zabraknie jednak przywódcy drugiej linii - wyleczyć nie zdążył się Cesc Fabregas. O 18.30 gra Bayern. Monachijczycy w zapaści rzeczywiście się znajdują. Permanentnie. Klub, którego finansowa przewaga nad konkurencją teoretycznie skazuje także na hegemonię sportową (podobną do hegemonii Lyonu, który zostawał mistrzem Francji siedem razy z rzędu) znów zaczął sezon słabiutko. Po trzech kolejkach pozostaje bez zwycięstwa. Jutro sprawdzi się z Wolfsburgiem, z którym wiosną przegrał walkę o tytuł. Na razie odniósł kolejny sukces transferowy - podpisał kontrakt z błyskotliwym skrzydłowym Arjenem Robbenem. Robbena nie chciał Real, który latem pozbył się także 11 innych piłkarzy, by zrobić miejsce dla tłumu megagwiazd sprowadzonych za 250 mln euro. Szaleństwa prezesa Florentino Pereza skupiły uwagę całego świata Madrycie i uczyniły wspaniałe triumfy Barcelony najszybciej zapomnianymi wielkimi sukcesami w dziejach piłki nożnej. Liczyły się tylko bulimiczne zakupy Realu. Dziś liczy się już wynik. Rusza liga hiszpańska, o godz. 20 z Deportivo La Coruna mają zagrać m.in. - wymieniając od najdroższego do najtańszego - C. Ronaldo, Kaka, Karim Benzema, Xabi Alonso, Raul Albiol i Alvaro Arbeloa. Czy nowy trener Manuel Pellegrini, którego osobą mało kto się w trakcie wakacji zajmował, z dnia na dzień skleci z nich drużynę wielką, zdolną stawić czoła Barcelonie? Wesleya Sneijdera wziął z Realu Inter. Ten transfer miał zamknąć przebudowywanie drużyny przez Jose Mourinho, któremu brakowało właśnie rozgrywającego i który rozpoczął sezon kiepsko. Jego piłkarze przegrali z Lazio w Superpucharze Włoch i zremisowali z Bari w ligowej inauguracji. Trener manifestował umiarkowane zadowolenie z poziomu gry (choć nie ze skuteczności), ale prasa zarzuca mu niecierpliwość w reagowaniu na przebieg meczu. Mourinho bowiem w razie kłopotów lubi szybko wprowadzić zmiany i mieć na boisku nawet czterech graczy wybitnie ofensywnych. Mistrz Włoch zmierzy się o 20.45 z Milanem. Lokalni rywale wypadali fatalnie w letnich sparingach, by udanie zacząć ligę. Co więcej, jednym z bohaterów zwycięskiego wieczoru w Sienie był poddany zmasowanej krytyce Ronaldinho, którego premier Silvio Berlusconi pociesza i promuje na następcę Kaki w roli lidera drużyny. Jesienią ubiegłego roku to on rozstrzygnął derby Mediolanu. Niestety, nie da się skonsumować wszystkich tych delicji. Dlatego mój plan na przyssanie się do telewizora wygląda tak: łykam Manchester z Arsenalem, potem pierwszą połowę Real z Deportivo, by w przerwie madryckiej uczty zacząć chłonąć derby Mediolanu. Wcześniej, od popołudnia i podczas rzucania okiem na Wisłę Kraków i Jagiellonię, pobloguję na żywo o wszystkim po trochu - oczywiście w trakcie szlagierowych transmisji z umiarkowaną intensywnością, nad pisanie przedkładam jednak oglądanie:-) 