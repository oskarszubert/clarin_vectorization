My pytaliśmy kiedyś o Emmanuela Olisadebe. Oczywiście nieoficjalnie, półgębkiem i w prywatnych rozmowach, czasem półżartem. Ile naprawdę ma lat importowany do reprezentacji Polski Nigeryjczyk? Czy aby na pewno urodził się w roku 1978? A może jednak wcześniej? Wątpliwości z czasem wzmagały się, bo kontuzje nie odpuszczały Olisadebe ani na chwilę - co bardziej podejrzliwi zaczęli pomrukiwać całkiem głośno, że jego wrażliwe mięśnie przeszły znacznie więcej niż nam się wszystkim wydawało.By nie zostać źle zrozumianym: ani nie sądziłem, ani nie sądzę, że nasz bohater narodowy sprzed lat kiedykolwiek oszukiwał. Nie sądzę też, że jest starszy niż podają oficjalne źródła. Tamta, toczona poza oficjalnym obiegiem debata wynikała raczej z powszechnego przeświadczenia, że w Afryce panuje kompletny bałagan a tamtejsi piłkarze notorycznie oszukują, by się odmłodzić i wyszarpać lepszy kontrakt w europejskim klubie albo zostać gwiazdą turnieju juniorskiego, na który są już zbyt starzy. Co poniekąd tłumaczy, dlaczego reprezentacje z tego kontynentu osiągają lepsze wyniki w rozgrywkach młodzieżowych niż seniorskich. (Proceder nie dotyczy wyłącznie tego kontynentu i wyłącznie futbolu. Na organizowanych kiedyś przez Arabię Saudyjską mistrzostwach świata kadetów w siatkówce wszyscy zawodnicy gospodarzy mieli w papierach… tę samą datę urodzenia, umożliwiającą oczywiście udział w zawodach. A wyglądali na 30-latków.)„Ja sobie do metryki jeden rok dołożyłem - odwrotnie niż nakazuje dzisiejszy zwyczaj - by szybciej zadebiutować w dorosłej reprezentacji. Ale w moim kraju bardzo łatwo zapłacić i zmienić sobie akt urodzenia.” To wspomnienia Seguna Odegbamiego, nigeryjskiego mistrza kontynentu z 1980 roku, namówionego niedawno do zwierzeń przez BBC. Do podobnego wybiegu przyznał się Abedi Pele z Ghany, trzykrotnie wybierany na najlepszego piłkarza Afryki. I dodał, że dziś trzeba by na dobrą sprawę zbadać dokumenty wszystkich graczy z Czarnego Lądu, bo fałszerstw było co nie miara.A może pomyłek? Styczniowy numer „World Soccer” cytuje Samuela Eto’o, który wystąpi jutro w finale Pucharu Narodów Afryki. Otóż gwiazdor Barcelony na okładce książki o innej legendzie kameruńskiego futbolu - Rogerze Milli - pisze takie słowa: „Pamiętam, jak po raz pierwszy zobaczyłem jego grę na żywo. Poszedłem na mecz Kamerun - Zambia. Miałem sześć-siedem lat. Potem poprosiłem go o autograf, a on oddał mi swoje buty. Byłem oszołomiony.”Dziennikarze magazynu wytropili, że tamto spotkanie - rozegrane w ramach eliminacji do mistrzostw świata - odbyło się 21 marca 1985 roku. I według oficjalnych danych Eto’o powinien mieć wówczas ledwie cztery lata...Już zupełnie na marginesie przypomnę, że wspomniany Milla został w 1994 roku najstarszym piłkarzem, który kiedykolwiek zagrał na mundialu. Miał wówczas – ponoć? - 42 lata. Wcześniej, na MŚ we Włoszech też należał do weteranów, ale był ich wielką gwiazdą. Strzelił cztery gole, każdego opiewając tańcem wokół chorągiewki w rogu boiska (patrz pierwsza akcja, ale inne też są niezłe): 