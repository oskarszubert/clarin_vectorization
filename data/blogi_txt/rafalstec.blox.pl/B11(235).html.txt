Moją korespondencję z Doniecka zalinkuję tutaj, jak wrzucą do portalu (o, już jest) - bądźcie dla niej wyrozumiali, wysyłanie tekstu pięć minut po ostatnim karnym trochę człowieka ogranicza. Na blog wpadam, żeby jeszcze raz, podwójnym wężykiem podkreślić to, co tam schowałem pod koniec tekstu. Otóż Hiszpanie od bitych 15 godzin gry w rundach pucharowych wielkich turniejów nie dali sobie wbić gola - dzisiaj było 0:0 z Portugalią, wcześniej 2:0 Francją, 1:0 z Holandią, 1:0 z Niemcami, 1:0 z Paragwajem, 1:0 z Portugalią, 1:0 z Niemcami, 3:0 z Rosją, 0:0 z Włochami. Tiki- taka została wynaleziona, żeby wprawiać w ekstazę, a niepostrzeżenie przeobraża się w sztukę ponad wszystko defensywną. Ginie w tym ich labiryncie podań każdy. Takie, przepraszam za nadmiar obcych sformułowań, catenaccio a rebours. Portugalczycy, choć moim zdaniem dzisiaj jako grupa podołali, nie zdołali oddać celnego strzału. Przez 120 minut...﻿ 