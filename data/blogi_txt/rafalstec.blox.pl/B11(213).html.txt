Michał Szadkowski wyliczył, że Brazylijczycy wciąż utrzymują pozycję najliczniej reprezentowanej nacji w piłkarskiej Lidze Mistrzów, mnie u nich uderza co innego - posucha wśród specjalistów od strzelania goli. Celowo unikam wskazywania konkretnej pozycji na boisku, mam na myśli nieostrą kategorię graczy wybitnie zorientowanych na ofensywę, niekoniecznie przyklejonych do pola karnego i klasyfikowanych jako środkowi napastnicy. W Juventusie sprawdza się Amauri, w Milanie rewelacyjnie spisuje się duet Kaka - Alexandre Pato, do reszty ich sławnych rodaków łatwiej zgłaszać mniej lub bardziej poważne zastrzeżenia niż znaleźć powody, by ich chwalić.Trenujący po sąsiedzku z tymi ostatnimi Adriano wciąż zalicza co najwyżej ładne epizody, badając granice życzliwości trenera Jose Mourinho i miłości prezesa Massimo Morattiego; Julio Baptista strzela dla Romy gole po imponujących akrobacjach, ale uciułał ich w bieżącym sezonie zaledwie pięć; dogorywający Ronaldo znów napęczniał po kontuzji, Ronaldinho przyrósł do ławki rezerwowych Milanu i staje się dla trenera Ancelottiego balastem. Robinho wyróżnia się w Manchesterze City, ale na razie marnuje czas w kiepskiej drużynie i płaci kary za niesubordynację; jego rodaków potęgi Premier League nie zatrudniają, a zatrudniani w przeciętnych klubach trafiają do siatki od święta. Wśród 30 najskuteczniejszych ligi hiszpańskiej znajdziemy jednego Brazylijczyka, defensywnego pomocnika Renato (gdzie się podziewa Luis Fabiano?); wśród 30 najskuteczniejszych ligi francuskiej - jedynaka z Lille, Michela Fernandesa Bastosa. Gdyby spróbować tę wyliczankę podsumować, trzeba by napisać: brazylijscy snajperzy albo rozczarowują, albo grają dla byle kogo, oczywiście biorąc pod uwagę ambicje największego futbolowego supermocarstwa. Ewentualnie mało kto o nich słyszał, ostatecznie najskuteczniejszy w czołowych ligach europejskich - 30-latek Grafite z Wolfsburga - nie wywołuje dreszczy na plecach kibiców w całej Europie.Nie przeglądałbym sił brazylijskich, gdybym nie zwrócił uwagi na najazd argentyńskich. Spójrzmy na następną rundę Ligi Mistrzów: Barcelona wystawi boskiego Leo Messiego, Real Madryt - Gonzalo Higuaina, Atletico Madryt - Sergio Aguero, Manchester United - Carlosa Teveza (rezerwowego, choć wolę go od Berbatowa), FC Porto - aktualnego króla strzelców i najlepszego zawodnika ligi portugalskiej Lisandro Lopeza, nawet Inter Mediolan będzie liczył na podstarzałych superrezerwowych Julio Cruza i Hernana Crespo. Ci ostatni powoli schodzą w cień, ale włoską Serie A podbija tercet fenomenalnych, którzy wkrótce niemal na pewno zostaną bohaterami wartych dziesiątki milionów transferowych megahitów - Diego Milito (Genoa), Ezequiel Lavezzi (Napoli) oraz Mauro Zarate (Lazio), a o tytuł króla strzelców francuskiej Ligue 1 ściga się Fernando Cavenaghi (Bordeaux).Co ciekawe, więcej goli w tej edycji Ligi Mistrzów uzbierali Brazylijczycy. Ich dorobek jest jednak rozproszony, przyczynił się do niego tłum mniej znanych piłkarzy (często obrońców) grających dla słabszych klubów (jedynakiem w snajperskiej czołówce jest Jadson z Szachtara Donieck, rozgrywający bez przeszłości reprezentacyjnej). Argentyńczycy nie ciułają, ich najwybitniejsi atakujący przejęli role centralnych postaci europejskiego futbolu lub bajecznych talentów z ekscytującą przyszłością. Nie umiem znaleźć innej nacji równie okazale wyposażonej dziś w dryg do czarowania pod bramką przeciwnika. Gdyby drużyna piłkarska potrzebowała siedmiu napastników, reprezentacja Diego Maradona byłaby pewnie mocnym faworytem najbliższego mundialu. Ale nie potrzebuje. I Argentyna nie byłaby faworytem nawet w meczu z Brazylią. Co wyraźnie widać w eliminacjach do mundialu w RPA - mniej goli od Albicelestes wypociły tylko Ekwador, Kolumbia, Wenezuela i Peru. 