Podzielam entuzjazm Michała Pola dla popisu Artura Boruca vel Borubara podczas mistrzostw Europy, ale wyjątkowo ryzykowna wydaje mi się jego teza, jakoby druga pozycja polskiego bramkarza w rankingu BBC na najlepszego piłkarza turnieju wynikała z „powszechnego, ogólnoeuropejskiego wrażenia”.Michał twierdzi, że wyników tej zabawy nie da się podpompować patriotycznym zrywem ludu internetowego, który już kilkakrotnie dał naszemu futbolowi wielkie sukcesy - np. ze strony „La Gazzetta dello Sport” można było wyczytać, że Włosi boją się jednej tylko reprezentacji, oczywiście tej kierowanej przez Beenhakkera. Nieprawda, podpompować sondę BBC równie łatwo, może nawet łatwiej, bo tutaj głos nie jest równy głosowi (ocena absurdalnie niska lub absurdalnie wysoka bardziej wpływa na ostateczny rezultat). I biorąc pod uwagę, jak wielu Polaków wyjechało do Anglii i jak wielu udziela się na brytyjskich forach (zdradzają się nickami), zasługa rodaków dla imponującej pozycji Boruca musi być niebagatelna. Sam znam ludzi, którzy regularnie śledzą na BBC ligę angielską i wyklikują tam swoje oceny - czasem z głupia frant, a czasem z sympatii lub antypatii dla piłkarza X.Nie ma co, w internecie jesteśmy supermocarstwem, dlatego możliwe, że teraz Boruc wygra konkurs w cuglach. Notę Arszawina obniżyć łatwo, każda najniższa - „jedynka” - będzie go mocno ściągać w dół. Ludzie się dowiedzieli, to może się napną i zrobią coś dla dobra polskiej piłki.Wszystkie te akcje więcej mówią o recenzujących niż o recenzowanych, choć akurat bramkarz Celtiku należy do tych nielicznych wyjątków, które wirtualnego wsparcia nie potrzebują. Dlatego gdyby ktoś zamierzał patriotycznie kliknąć w trakcie lub po półfinale Hiszpania - Rosja, niech pamięta o jednym - nawet wymyślny program, który pozwoli zagłosować milion razy, że rosyjski napastnik gra beznadziejnie, reputacji Boruca ani nie popsuje, ani nie poprawi. Nie zbliży go do transferu do naprawdę wielkiego klubu, nie przyćmi występów równorzędnych borucowym - w wykonaniu van der Sara, Buffona, Casillasa, może też Lobonta.Tymczasem Arszawin nawet z notą niższą od zera wciąż ma szansę wypocić transfer do Barcelony. 