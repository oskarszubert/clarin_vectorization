Namówić ich na pracę w Polsce będzie niesłychanie ciężko, ale gdyby zhierarchizować kandydatów na selekcjonera siatkarzy według kolekcji trofeów, Nowozelandczyk i Włoch nie mieliby żadnej konkurencji.Mimo wszystko niełatwo uwierzyć, że wybiorą Polskę. Na Hugha McCutcheona wciąż czekają w Stanach Zjednoczonych wielkie wyzwania, w końcu po złocie olimpijskim Amerykanom wypada doskoczyć do podium mistrzostw świata. To kryterium sportowe. Są inne - niewykluczone, że nawet ten nowozelandzki obieżyświat (dawno temu grał w Finlandii i Japonii) wolałby dzisiaj zostać tam, skąd pochodzi jego żona. Przeprowadzka w nasze strony - czy z bliskimi, czy bez - byłaby sporym wyzwaniem, a rodzina traumę w tym roku już przeżyła. Podczas igrzysk olimpijskich zamordowany został zwiedzający Pekin teść trenera. McCutcheon opuścił wówczas nawet reprezentację, by wrócić po trzech meczach i poprowadzić do triumfu w finale. Teraz wciąż negocjuje z amerykańską federacją przedłużenie kontraktu.Prowadzący moskiewskie Dynamo Daniele Bagnoli będzie prawdopodobnie wybierał między ofertami z tegoż Dynama, ligi włoskiej, federacji rosyjskiej oraz polskiej. Jeśli się zmęczył egzotyką, pewnie wróci do ojczyzny - z jego punktu widzenia Warszawa leży raczej blisko niż daleko od Moskwy i nie jest znacząco mniej egzotyczna. Jeśli chciałby faraońskich zarobków, PZPS musiałby przelicytować Rosjan, na co nie stać niemal nikogo w świecie. Pozostaje kwestia sportowa, też napawająca średnim optymizmem. Rosja zdobywa medale na niemal każdej imprezie, Polska uciułała w ostatnim ćwierćwieczu cały jeden. Za wschodnią granicą łatwiej mierzyć w najambitniejsze cele, potencjał naszej siatkówki wciąż nie został całkiem rozpoznany.Ale na potrzeby niniejszego wywodu załóżmy, że obaj śnią o pracy w Polsce, pragną za Polskę umierać, propozycję PZPS zaakceptują z entuzjazmem. Załóżmy także, że związek uzna ich kandydatury za najbardziej obiecujące. Na kogo powinien postawić?Odpowiedź najoczywistsza, narzucająca się każdemu, komu zapadł w pamięć turniej olimpijski: bierzmy McCutcheona. Pod jego wodzą niedoceniani siatkarze USA pobili wszystkich, w sensacyjnym finale również obwołanych drużyną wszech czasów Brazylijczyków. Miesiąc wcześniej ci sami Amerykanie wygrali Ligę Światową. Słowem, sam rok 2008 - poprzedzony jedynie brązem LŚ w Katowicach - wystarczyłby trenerowi McCutcheonowi za wspaniałą rekomendację.By jednak spróbować miarodajnie ocenić, w jakim stopniu pyszna przeszłość w Ameryce pozwala wypatrywać pysznej przyszłości w Polsce, trzeba zanalizować okoliczności olimpijskiego sukcesu oraz przyjrzeć się całej trenerskiej karierze Nowozelandczyka. Wyjąwszy epizod w lidze austriackiej, McCutcheon spędził ją w Ameryce - w 2000 i 2001 roku prowadził juniorską reprezentację USA, potem został asystentem trenera seniorów, by po igrzyskach w Atenach awansować na selekcjonera. Imponujący sukces osiągnął tylko w minionym sezonie, a osiągnął go pracując w cieplarnianych warunkach, w kraju o wysokiej kulturze sportowej, pełnym graczy będących stuprocentowymi profesjonalistami, słynącym z wyraźnego hierarchizowania celów i podporządkowującym wszystko igrzyskom. Wreszcie pracował McCutcheon w kraju bez zawodowej ligi i generalnie nie mającym bladego pojęcia, kim są William Priddy, David Lee czy inne gwiazdy spod siatki. Dziennikarzy z USA na turniejach nie spotykam nigdy.Pytania znów zdają się - zupełnie jak odruchowe obdarzanie bezwzględnym zaufaniem mistrza olimpijskiego - naturalne. Czy McCutcheon, na razie bohater jednego sezonu, jeszcze kiedykolwiek potwierdzi najwyższą klasę? Czy podoła wyzwaniu w zupełnie nieznanym mu świecie, wyzwaniu współpracy z ludźmi - zawodnikami, działaczami PZPS-u i klubowymi - o obcej mentalności, dla których reprezentacja bywa niekoniecznie ważniejsza niż liga? Czy wytrzyma presję publiki mającej bzika na punkcie siatkówki, czyli sprosta sytuacji również dla niego kompletnie nowej?Bagnolego, przedstawiciela sprawdzonej w Polsce (ale też Finlandii czy Hiszpanii) włoskiej szkoły trenerskiej, wątpliwości dotyczą w stopniu ciut mniejszym. On potwierdził klasę wielokrotnie i stał się gigantem, fachowcem osiągającym sukces niemal wszędzie, gdzie podejmie pracę. Przez ostatnie półtorej dekady nie schodzi ze szczytu, przytrafił mu się w tym okresie zaledwie jeden rok - 2002 - bez żadnego zdobytego tytułu. Uzbierał ponad 30 trofeów, pięciokrotnie wygrywał Puchar Europy, prowadził najsłynniejszy być może siatkarski klub naszych czasów Sisley Treviso, ostatnio z powodzeniem zmienił ligę włoską na rosyjską. Po wyprawie na wschód w Polsce nic nie powinno go już zaskoczyć. A gdyby porównywać jego dorobek z Raulem Lozano, z którego dokonań mimo wszystko jesteśmy zadowoleni, okazałoby się, że dobraliśmy następcę z jeszcze wyższej półki. Najwyższej.Oto lista jego najcenniejszych łupów (pod ramką kontynuacja tekstu):I Bagnoli nie zagwarantuje masowego wygrywania. On z kolei - w przeciwieństwie do McCutcheona - nigdy nie pracował z reprezentacją. Zawsze inspirował siatkarzy, których miał pod ręką okrągły rok. Inne zastrzeżenia wynaleźć trudniej, jego osoba na pierwszy rzut oka wywołuje mniej wątpliwości niż Nowozelandczyk. Albo inaczej - zdaje się opcją ciut bezpieczniejszą.W staraniach o selekcjonera idealnego w ogóle można co najwyżej minimalizować ryzyko. Dla każdego z szerokiej grupy faworytów konkursu - od Castellaniego i Bagnolego po McCutcheona i Wagnera - ewentualne objęcie posady selekcjonera reprezentacji Polski byłoby misją nadzwyczajną i z różnych względów bezprecedensową. 