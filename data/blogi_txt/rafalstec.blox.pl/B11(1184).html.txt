Zanim trener Arrigo Sacchi przed ponad dwiema dekadami objął Milan, był postacią niemal anonimową - nigdy zawodowo nie kopał piłki, wcześniej pracował z dzieciakami i wprowadził Parmę z trzeciej do drugiej ligi, zarabiać na życie zaczął od sprzedawania butów, i to wcale nie futbolowych. A jednak wspaniale pokierował plejadą gwiazd, które stworzyły być może najwspanialszą - jak sugerują wyniki plebiscytów i opinie wielu ekspertów - drużynę klubową wszech czasów. I dwukrotnie z rzędu wywalczyły Puchar Europy, czego do dziś nikt nie powtórzył.Kiedy wspomnieć karierę Sacchiego, fenomen Josepa Guardioli zdumiewa trochę mniej. Owszem, kataloński trener w swoim debiutanckim sezonie osiągnął sukces w hiszpańskim futbolu bez precedensu - zdobył trzy trofea, wygrał Ligę Mistrzów, ligę hiszpańską i krajowy Puchar Króla. Atutów miał jednak co nie miara. Był wybitnym piłkarzem, zdobył Puchar Europy i Puchar Zdobywców Pucharów, wygrywał sześciokrotnie ligę hiszpańską, obserwował z bliska pracę trenerów formatu Johana Cruyffa, Fabio Capello (w Romie, o czym nie wszyscy pamiętają!) i Franka Rijkaarda, odziedziczył po poprzedniku drużynę ze zjawiskowym Messim i grupką rodaków, którzy poczuli moc po zdobyciu złota Euro 2008. Słowem, dość obyty facet jak na nowicjusza. Nawiasem mówiąc, podczas konferencji prasowej odpowiadał na pytania w czterech językach - katalońskim, hiszpańskim, włoskim i angielskim.Zaczął Guardiola fantastycznie i nie znalazłoby się wielu racjonalnych powodów, by sądzić, że jego piłkarze nie są w stanie wzbogacić historii futbolu o całą epokę znaczoną niewiarygodnymi wyczynami Barcy. Pieniędzy na transfery nie zabraknie, w końcu triumf w Lidze Mistrzów daje - zsumowując nagrody od UEFA, premie sponsorskie, zyski z biletów i praw telewizyjnych - co najmniej 110 mln euro wpływów. A gdyby Samuela Eto'o wymienili Katalończycy na snajpera mniej chimerycznego (Karim Benzema?), ewentualnie wyszukali świetnego fachowca na lewą obronę, ich skład zbliżyłby się, przynajmniej w teorii, do ideału, którego siłę rażenia trudno sobie nawet wyobrazić.Idealne scenariusze prawie nigdy się jednak w futbolu nie sprawdzają. Dlatego Guardiola katalońską wersją Aleksa Ferguson się nie stanie. Szkota nie zwolniono, gdy w piątym sezonie jego pracy Manchester zajmował 13. miejsce w lidze angielskiej, nie zwolniono go też jakiś czas temu, gdy przez trzy kolejne lata nie zdobywał do tytułu, do mistrzowskiej Chelsea tracąc nawet 20 punktów. Z Barcelony wyleciałby na zbity pysk, w Barcelonie posadę gwarantuje właśnie ideał. Tylko ideał. Tam - znaczy w całej Hiszpanii - nawet pojedyncze porażki wywołują rozpacz graniczącą z histerią, tam zbyt często niekontrolowane emocje służą za podstawowe narzędzie do przeprowadzania analiz i podejmowania strategicznych decyzji.Ot, paradoks, w istocie rzeczy dość banalny - pojedynek gigantów wygrał pierwszoroczniak Guardiola, ale nie trzeba nadmiernej śmiałości, by obstawiać, że z barcelońskiej ławki spadnie wcześniej niż manchesterską opuści - na własne życzenie - 67-letni dziś Ferguson. Nawet jeśli kataloński  żółtodziób dokona za rok tego, czego w 1990 roku dokonał żółtodziób Sacchi...PS Sorry, za noc pofinałową bez komentarza, ale wdrapywałem się wczoraj o kulach na koronę Stadio Olimpico (w ciżbie i strachu, że mi ostatecznie nogala urwą), potem z tej korony złaziłem i do hotelu po perypetiach wróciłem po trzeciej, więc swój obecny stan definiuję jako martwy. To powyżej to gazetowy kawałek o Guardioli, właściwe pobarcelońskie refleksje - i wybieganie w przyszłość - później, zaraz po zmartwychwstaniu. Nawiasem mówiąc, nabrałem tutaj pewności, że Euro 2012 zorganizujemy fantastycznie:-) 