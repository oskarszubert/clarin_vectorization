Jaka tam mamona i wredna, niszcząca piłkę finansjera, wracająca Liga Mistrzów znów wystrzeliła fantastycznymi, czystymi emocjami. Na razie każdy mecz kończył się albo sensacyjnie, albo niespodziewanie, a o meczu nad meczami - mnie urzekli ponad wszystkich piłkarz najmłodszy (Wilshere z Arsenalu) i najstarszy (Abidal z Barcelony) - można by gawędzić do bladego świtu. Dla nas, Polaków, też było niesamowicie, nasz człowiek naprawdę brał aktywny udział w spektaklu, w którym nasi udziału nigdy nie biorą, wyjąwszy oczywiście odosobniony, do dziś niewyjaśniony przypadek Jerzego Dudka. Swoją relację spisaną do jutrzejszej „Gazety” zacząłem tak (przeklejam, byście nie musieli klikać tutaj): „Do bramkarzy zapraszanych na salony spychana na margines nasza piłka miała ostatnio niesłychane szczęście. Dudek został bohaterem finału Champions League, Kuszczak dwukrotnie śledził jego przebieg z ławki rezerwowych Manchesteru Utd, Fabiański stawał w bramce Arsenalu. Wojciech Szczęsny pod jednym względem wyprzedza wszystkich - u niego wszystko dzieje się prędzej. W Arsenalu zaczął dojrzewać jako gimnazjalista, w reprezentacji kraju zadebiutował w zeszłym roku jako najmłodszy bramkarz w jej powojennej historii, ligi angielskiej spróbował po raz pierwszy - w grudniu - w szlagierze z Manchesterem Utd, i to na jego stadionie Old Trafford. Piękne wyzwania, ale wczoraj, na dwa miesiące przed 21 urodzinami, stanął przed jeszcze piękniejszym. W wieku dla bramkarza niemowlęcym miał bronić strzałów Barcelony - drużyny złożonej wyłącznie z wirtuozów, uznawanej za najlepszą w świecie, coraz częściej obwoływanej kandydatką na najwspanialszą w historii”. Na sukcesiki naszych futbolowych emigrantów zazwyczaj reagujemy pochopnymi hołdami - raz lub dwa kopną sensem, a naród już klęka, wyje do gwiazd i w ogóle santo subito. Z bramkarzem Arsenalu, mam wrażenie, dzieje się odwrotnie. Chyba nie całkiem uświadamiamy sobie, co chłopak wyprawia. Jeśli Robert Lewandowski wspina się w piłkarskiej hierarchii szokująco szybko, to co rzec o Szczęsnym, operującym w dziedzinie premiującej dojrzałość? Boruc w jego wieku maczał jeszcze w mleku sucharki, Boniek ledwie wyrwał się z Bydgoszczy, Deyna nie zdążył zadebiutować w reprezentacji...  Szczęsny w tańcach na samym szczycie futbolowego mikrokosmosu nie tylko nie odstaje. Pląsa ze znawstwem i gracją; jak świętuje gola, to swoimi gestami porywa londyńskich fanów; daje znać, że ma jaja jak Big Ben. On chyba nie potrzebuje, byśmy padali mu do rękawić już dziś. On chyba planuje dać ku temu powodów więcej. Czasu ma cholernie dużo. 