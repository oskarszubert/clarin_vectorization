Zjadała mnie ochota, by ogłosić co innego - że sezon 2008/2009 w europejskich pucharach jest sezonem udanym. Tak, już dziś chciałem popaść w euforię. Niespotykane w naszych okolicach zwycięstwo nad Barceloną, a także 11 goli strzelonych przez Lecha Poznań Azerom i Szwajcarom, ułatwiają nawet zmilczenie dorocznej klapy legijnej, bo po zakalcach z lat minionych obżarliśmy się prawdziwymi delicjami. Wreszcie nabraliśmy rozkosznej pewności, że żaden polski klub nie przegra z, przepraszam za słowo, ogórami pływającymi na pułapach macedońsko-gruzińsko-litewskich! Tottenham (zagra z Wisłą) czy Austria Wiedeń (zagra z Lechem) to brzmi jednak trochę godniej niż Cementarnica Skopje, Dinamo Tbilisi, Vetra Wilno.Niestety, mój ekstatyczny nastrój stopił się, gdy rzuciłem okiem na europejski ranking UEFA. Znów się okazało, że nawet jak jest dobrze, to jest źle. Że im lepiej, tym gorzej. Że jak nasze kluby kluby uciułały 2,333 pkt., przez co niemal na pewno osiągną najlepszy wskaźnik od pięciu lat, to kluby cypryjskie uzbierają ich złośliwie już 4,333. I znów powiększą przewagę.Dlatego ogłosić triumfu nie potrafię. W wyższej pozycji ligi cypryjskiej widzę miarę upadku polskiej, bo właśnie piłce cypryjskiej zawdzięczam swoją pierwszą w życiu kibicowską traumę.W 1987 roku, czyli mniej więcej w połowie podstawówki, Cypryjczycy byli dla mnie ludem zupełnie nieznanym. Być może nawet, choć pewności nie mam, dzięki meczowi z reprezentacją Polski - w Gdańsku, 12 kwietnia - w ogóle dowiedziałem się o ich istnieniu. Trwały eliminacje mistrzostw Europy, naszą kadrę prowadził selekcjoner Wojciech Łazarek, ze spokojem oczekiwałem miażdżącego zwycięstwa, życzyłem sobie nawet, by się nasi zlitowali i nie skrzywdzili egzotycznych gości dwucyfrówką. Powiewający na trybunach transparent z wynikiem 9:0 odbierałem jako trzeźwą ocenę sytuacji, nie marzenia ściętych kibicowskich głów.A potem dostałem po łbie bezbramkowym knotem. Połknąłem swoje pierwsze szokujące 0:0.Cypryjczycy smakowali triumf niezwykły, wywalczyli historyczny - pierwszy! - punkt w wyjazdowym meczu eliminacji do czegokolwiek. Ja długo dochodziłem do siebie, moje przeświadczenie, że z pewnymi rywalami Polacy wygrywać będą zawsze, umarło wraz z ostatnim spartaczonym zagraniem Jacka Bayera, zaliczającego - to najwłaściwsze słowo - swój jedyny występ w reprezentacji. Poznałem smak okrucieństwa sportu.Trener Łazarek po latach wspominał - cytat wziąłem od starszego kolegi fachu - tamten remis na swój powszechnie znany, poetycki sposób: „A potem wszystko się rozeszło. Jak mendy po jajach”. Celnie to ujął. Od tamtego czasu z niepokojem śledziłem, jak Cypryjczycy niepostrzeżenie, kroczek po kroczku, skradają się w pościgu za polskim futbolem. Albo inaczej - w jakiś tajemniczy sposób ściągają naszych na swój nędzny poziom. Podbierając nam zresztą myśl szkoleniową. Mieli u siebie aż dwóch polskich eksselekcjonerów, Jerzego Engela oraz Janusza Wójcika.Efekty są imponujące. Tej jesieni wyprzedzili Cypryjczycy naszą ekstraklasę, awansowali też do Ligi Mistrzów.I wymówki, że Wisła wpadła na wielką Barcelonę, a Anorthosis na średni Olympiakos, niewiele tutaj pomogą. W końcu nasi też dostawali w minionych latach szansę ograć Greków czy innych Rumunów. Nie wykorzystali jej. Wymówki, że dla Anarthosisu strzela nasz Łukasz Sosin, też nie mają sensu. W końcu Wisła mogła Sosina zaciągnąć do siebie.Zrozumiecie chyba, że dziś liczy się dla mnie tylko rankingowy pościg za Cypryjczykami. Uważnie śledziłem losowanie Pucharu UEFA - Lech dostał mocną Austrię, Wisła dostała jeszcze mocniejszy Tottenham, na szczęście rywalom przyłożyli kulkami z Manchesterem City (zagra z nim Omonia Nikozja) oraz Schalke (przeciwnik Apoelu Nikozja). Anorthosis w LM też będzie miał ciężko - grozi mu zemsta grecka (Panathinaikos) oraz porażki niemiecka i włoska (Werder, Inter Mediolan). Bezwstydnie wyznaję - życzę kumplom Sosina jak najgorzej. Dopóki będą w rankingu nad naszymi, będę wstawał z kibicowskim kacem.Dlatego nie ogłaszam udanego sezonu w pucharach. Ogłaszam początek wielkiej, futbolowej wojny polsko-cypryjskiej. Nadwrażliwych ostrzegam: będę ją na blogu relacjonował. 