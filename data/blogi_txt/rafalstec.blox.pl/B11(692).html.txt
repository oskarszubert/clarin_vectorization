Niezadowolonych, że „Gazeta” ignoruje punkt widzenia uczestników akcji protestacyjnej na stadionie Legii informuję, iż wreszcie umówiłem się na wywiad z oburzonym czytelnikiem z Warszawy, w listach do redakcji reklamującym się jako bywalec „Żylety” z 15-letnim stażem, i mam nadzieję naszą rozmowę niebawem opublikować. Próbowałem zorganizować podobne spotkanie wcześniej, ale oburzeni - tak hałaśliwi i odważni w wirtualnej przestrzeni - nie odpowiadali na moje propozycje.A ponieważ „kwestia kibolska” zdaje mi się niezwykle ważna, postanowiłem też być anielsko cierpliwy i możliwie detalicznie doprecyzowywać mój pogląd na kwestię kibolską, który wciąż wielu z was odbiera jako frontalny atak na wszystkich szalikowców. Życzliwie zakładam, że to ja popełniam grzech niewystarczająco klarownego formułowania myśli, więc będę wracał tutaj do różnych spraw, nawet gdybym miał się niekiedy powtarzać.Dziś dwa tematy, które podejmowałem w swych felietonach („Kibol beznadziejnie głupi jest”, „Kibol i fajne dziewczyny” oraz „Szalik zobowiązuje”), wywołując ogromne kontrowersje. Pierwszy to ukochane przez wielu race - bez nich część kibiców nie wyobraża sobie meczu, nie rozumie więc, jak można za ich użycie karać zakazem wstępu na stadion.Niestety, Ustawa o bezpieczeństwie imprez masowych w art. 14 rozdz. 1 brzmi: „Osobom obecnym na imprezie masowej zabrania się w szczególności wnoszenia na imprezę masową broni lub innych niebezpiecznych przedmiotów (narzędzi) oraz materiałów wybuchowych i wyrobów pirotechnicznych, napojów alkoholowych, środków odurzających lub substancji psychotropowych.”  Słowem, prawo zabrania nie tylko odpalania, ale i wnoszenia rac na stadion. Sprawdźcie sami, tekst znajdziecie tutaj.Gdyby ktoś zatem chciał ozdabiać mecze racami, musiałby namówić polityków do zmiany ustawy. (Inicjatywę ustawodawczą mogą też zgłosić obywatele, ale musi ją podpisać co najmniej 100 tys. osób, więc będzie trudno.) Na razie wnoszenie rac to łamanie prawa, więc wszelka dyskusja jest wykluczona: nie wolno i basta.Niestety, zrozumienia dla miłośników pirotechniki nie wykazują też szefowie UEFA, którzy identycznym zakazem obłożyli wszystkie mecze reprezentacji i europejskich pucharów. Zapomnijcie więc o ognistych zabawach w Lidze Mistrzów, o której przecież wszyscy marzymy.Drugi kontrowersyjny temat również podejmuje wspomniana ustawa, która po nowelizacji z 9 maja 2007 roku mówi: „Organizator masowej imprezy sportowej zapewnia również identyfikację osób biorących udział w masowej imprezie sportowej o podwyższonym ryzyku organizowanej na stadionie lub w hali sportowej.”  Dalej przepis nakazuje spisywać imię i nazwisko oraz numer PESEL każdego nabywcy biletu.Kiedy swego czasu apelowałem, by nie wpuszczać na mecze anonimowych kibiców, wielu czytelników grzmiało, że żądam totalnej inwigilacji i w ogóle marzę o iście orwellowskiej kontroli każdego kroku każdego kibica. Tymczasem chciałem jedynie, by polskie kluby na masową skalę nie łamały prawa.Łamią. Notorycznie, na większości stadionów. Meczów „o podwyższonym ryzyku” (ten status nadaje policja) jest mnóstwo, więc wszystkie kluby powinni albo wprowadzić identyfikatory ze zdjęciem, albo spisywać numer PESEL, a potem - wpuszczając kibiców na stadion - każdego legitymować. Niestety, to wciąż w lidze rzadkość.Dlatego godząc się na debatę o kibicowaniu mam prośbę: nie wracajmy już do spraw, o których nie ma sensu rozmawiać, bo reguluje je polskie prawo. Chętnie natomiast przeczytałbym pod tym postem o zjawiskach, które was na stadionie waszego klubu szczególnie irytują lub przeciwnie, bardzo was cieszą i są warte propagowania. (Tylko błagam o konkrety, które da się wprowadzić w życie, a nie nierealistyczne marzenia, by np. „kibice mniej przeklinali”.) Obiecuję, że wszystkie konstruktywne, ciekawe refleksje przekażę szefom Ekstraklasy SA.PS. A stąd wzięliśmy list fanki z Krakowa, którego bezskutecznie szukaliście na naszym forum. 