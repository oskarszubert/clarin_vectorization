Sorry, że z takim opóźnieniem podsumowuję to, co obszernie zapowiadałem, ale sami rozumiecie, święta. Dlatego krótko będzie i raczej hasłowo, przymknijcie oczy na ewentualne wpadki. Nie będę się znęcał nad błędem sędziego (choć był kardynalny), nie sądzę, by wypaczył wynik wczorajszego hitu Premier League - zwycięstwo Chelsea oddaje to, co się działo na boisku, londyńczycy mieli przewagę nad Manchesterem United bezdyskusyjną, gol Didiera Drogby padł ze spalonego, ale również, by tak rzec, w zgodzie z duchem gry. Nie umiem też na razie rozstrzygnąć, czy w Manchesterze istnieje życie po Rooneyu. Owszem, Dymitar Berbatow na charyzmatycznego lidera nie nadaje się w żadnym kopnięciu, owszem, wykazuje on zadziwiającą zdolność do wywoływania wrażenia, że wpadł na boisko przypadkiem, bo akurat przechodził obok, i właściwie nie upiera się, żeby grać; że gdyby został zdjęty, to szalonych pretensji by nie zgłaszał. Nie zamierzam jednak wdeptywać go w murawę, obwiniać za porażkę MU też nie. Przed przerwą wszyscy poza Evrą piłkarze gospodarzy wyglądali mi na, przepraszam za słowo, sflaczałych. Rozumiem, że Liga Mistrzów energię z ludzi wysysa, ale żeby aż tak?  Pierwsza połowa w niczym nie przypominała klasycznej bitwy z Premier League, przecież tam się nie zdarza, żeby przez trzy kwadranse obie drużyny popełniły marne siedem fauli. A tym razem tyle właśnie popełniły, zwłaszcza gospodarze - obrońcy tytułu, liderzy tabeli, mknący ku bezprecedensowemu czwartemu mistrzostwu z rzędu - nierzadko potulnie się od rywali odsuwali. W MU długo nie podobał mi się nikt, wszyscy ruszali się stękająco i z wigorem czterdziestolatków, a w Chelsea trudno było wyszukać kogoś, kto się nie podobał, choć oczywiście nacierający jak nakręcony Malouda z wielofunkcyjnym robotem Lampardem zasługują na specjalne wyróżnienie, nawet jeśli w telewizyjnych migawkach królują subtelny ruch piętą Joe Cole’a (też świetnego, może jednak zdąży na mundial?) i kop Drogby. Generalnie jednak triumf gości tłumaczę sobie nade wszystko tym, że oni z obowiązków w Lidze Mistrzów sami się niedawno zwolnili (przegrywając z Interem), a Manchester wpadł na nich pomiędzy bojami z Bayernem Monachium. Dlatego nie bardzo pojmuję, dlaczego trener Alex Ferguson w drugi weekend z rzędu włożył do podstawowej jedenastki całą trójkę weteranów - Neville’a (35 lat), Scholesa (36) i Giggsa (37) - skoro dotąd nawet samych tylko Scholesa z Giggsem od pierwszej minuty razem na boisku mieścił bardzo rzadko. W każdym razie chybił, zwłaszcza Scholes i Neville wypadli beznadziejnie.  Mistrzami oczywiście londyńczyków ogłaszać jeszcze nie wolno, liga angielska nauczyła nas w tym sezonie, że nikt nie oddaje tam punktów potęgom bez awanturowania się. Jak jednak pytaliśmy niedawno, czy na tytuł zasługuje Arsenal, skoro przegrywa - nierzadko w zawstydzającym stylu - wszystkie mecze z głównymi przeciwnikami, tak dziś możemy zapytać, czy na tytuł szczególnie nie zasługuje właśnie Chelsea, która w czołówce nie dała rady tylko Manchesterowi City. W starciach z innymi potęgami niemal nie traciła goli, bijąc i MU (1:0, 2:1), i Arsenal (3:0, 2:0), i Tottenham (3:0), i Liverpool (2:0). A teraz zyskała potężnych sprzymierzeńców - Barcelonę oraz Bayern - którzy jej krajowych rywali znów zdrowo wytarmoszą już we wtorek i środę… 