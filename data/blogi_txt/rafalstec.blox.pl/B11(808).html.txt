Nie ukłonił się ani nie pytał, czy mu wolno, wszedł na stadion razem z bramą, zagarnął wszystkie mikrofony, gdyby wystrzeliwane przezeń słowa miały temperaturę rac, zapłonęłaby cała tzw. ekstraklasa. Ze zgiełku wywiadów rozdawanych przez nowego prezesa Legii od świtu do zmierzchu wywnioskowałem, że warszawscy piłkarze już właściwie zdobyli mistrzostwo w roku 2013, że należy przyjąć perspektywę wieloletnią, Bogusław Leśnodorski podał nawet bezlitosne dla rywali konkrety – trzy ligowe tytuły w pięciu najbliższych sezonach, oczywiście przystrojone popisami w europucharach. Rozbłysnęła gwiazda. Nie tyle nowa, ile w swoim rodzaju jedyna, klubowych szefów mieliśmy dotąd głównie cichych lub hałasujących bez sensu. Komentatorzy chóralnie prezesowski przekaz wzmocnili, alternatywy zresztą nie mieli, skoro Legia przeprowadziła transferowy Blitzkrieg – a ponieważ splądrowała głównych przeciwników, czyli zastosowała taktykę Bayernu, doczekała się już pociesznie przesadzonej metki „FC Hollywood”, dotychczas przyklejanej do bezkonkurencyjnego u siebie klubu z Monachium. Brzmi złowrogo, bowiem oryginał odnosił się raczej do rozdętych ego upchniętych w jednej szatni sław niż ich skłonności do regularnego zwyciężania. *** Jeśli zamiarem prezesa było wywarcie na piłkarzach ekstremalnej presji, to mu się powiodło. Wróciła dawna, znienawidzona Legia (werbunek do wojska zastąpiła tylko supremacją finansową), resztę kraju jednoczy modlitwa o jej krzywdę, po ewentualnej wpadce – czytaj: tytule zaledwie wicemistrzowskim – spadną na faworytów szyderstwa głośniejsze niż dzisiejsze biadania, że wrednie szasta pieniędzmi. Jan Urban też efektownego krajowego sukcesu osiągnąć nie może, w najlepszym razie wykona psi obowiązek. Warunki pracy ma przecież teoretycznie bardziej komfortowe niż jakikolwiek inny polski trener w XXI wieku – nawet Wisła w szczytowym okresie nie zgromadziła kadry, która wymusiłaby ostrą rywalizację na każdej pozycji (w Legii pewnie czują się tylko Kuciak i Ljuboja), nie powstała też w Krakowie akademia, która taśmowo dostarczałaby absolwentów seniorskiej drużynie. Rozległości legijnych zasobów przecenić nie sposób, nie pojmuję natomiast atmosfery tak podniosłej, jakby narodził się lokalny dream team. Bereszyński, Brzyski, Dwaliszwili, Jodłowiec... Nikt z pozyskanych nie ujawnił zręczności wynoszącej go ponad ligę, nikt (może poza Gruzinem) nie zasłużył na zaproszenie do jedenastki bohaterów jesieni, ba, nikt nie miał prawa wchodzić do nowej szatni z przeświadczeniem, że naturalny porządek rzeczy nakazuje natychmiastowo wpuścić go do wyjściowego składu. Gdyby zresztą Legia szarpnęła się na transfery jeszcze bardziej spektakularne, lecz nie wyszła poza polski rynek, to również nie zagwarantowałaby sobie radykalnego podniesienia jakości – zjawiskowych indywidualności liga nie posiada, nawet luksusowe zakupy przypominają dokładanie ziarnka do ziarnka, a jeśli jednak zechcemy wybrać solistę ponad wszystkich, to wskażemy Ljuboję, już zatrudnionego przy Łazienkowskiej. Dlatego aktualność zachowuje fundamentalne pytanie: czy istnieje legijna wizja gry bez Serba lub z Serbem pozbawionym natchnienia? Czy w sobotę przegrał on przede wszystkim z kieleckimi wertepami, czy raczej wciąż trapi go zniżka formy z końcówki rundy jesiennej? Nigdy dość przypominania, że odkąd zstąpił na stadion Legii, zagrał we wszystkich (!) 46 meczach ligowych. Seria u nas niespotykana, a Ljuboja skończy we wrześniu 35 lat. *** W mrocznej przeszłości, w której hurtowo kupowało się nade wszystko punkty, ukuto pojęcie „rycerze wiosny”, by uhonorować drużyny eksplodujące formą w rundzie rewanżowej. Obecna Legia zasłużyła na razie co najwyżej na tytuł „rycerzy zimy”, choć w szerszym ujęciu zaledwie zrehabilitowała się za ubiegłoroczny sabotaż (masowa wyprzedaż w przededniu wznowienia rozgrywek). Determinację, rozmach i deklarowaną bezkompromisowość Leśnodorskiego odruchowo lubię, zachłannych na sukces zarządców naszemu klubowemu futbolowi brakuje, ale stołecznym odruchowo nie dowierzam. O tych z Polonii przyjemniej pomilczeć, nie przekonał mnie też żaden z Legii, pamiętam raczej, jak były już prezes Paweł Kosmala zakładał się ze mną, że „polskie kluby trzy razy w najbliższych pięciu latach” awansują do Ligi Mistrzów. Tak sobie wyliczył, analizując dynamikę zmian w układzie sił w Europie. Od tamtej pory zasadzali się na Champions League nasi potentaci czterokrotnie. Odbijali się od Helsingborga, APOEL-u Nikozja, Sparty Praga, Levadii Tallinn. W minionych miesiącach naszą piłkę niesie zaskakujący optymizm. Wyrósł na sensacyjnym przejęciu władzy w PZPN przez innego wielbionego prezesa, zadziwiającej karierze Lewandowskiego, Błaszczykowskiego i Piszczka, wyeksportowaniu (za niezłe pieniądze!) kilku młodych graczy do uznanych firm, nietragicznym starcie w eliminacjach do mundialu. W rzeczywistości jedyną polską wyspą leżącą w świecie wielkiego futbolu pozostaje jednak Dortmund. Reszta jest marzeniem – Salamon, Wolski czy Milik do dużego grania na razie tylko aspirują, reprezentacja od blisko czterech lat nie pokonała (choćby w sparingu) żadnego klasowego rywala, kluby ponabijały sobie guzy w mocno wstępnych rundach europejskich pucharów, nie umiemy zaludnić wzniesionych w metropoliach stadionów. Nędza. *** Legia nie dokonała transferowych czynów heroicznych, lecz skwapliwie wykorzystała krytyczny stan konkurentów. Ledwie dyszą wieloletni hegemon z Krakowa, broniący tytułu Śląsk czy systematycznie ćwiartowana Polonia, więc gdyby nie w miarę stabilna sytuacja w Lechu, nikogo poza Łazienkowską nie moglibyśmy klasyfikować jako ligowego potentata. Jeśli wziąć pod uwagę warunki biznesowe, prezes Leśnodorski objął firmę niemal skazaną na pozycję monopolisty, przynajmniej chwilowo. Tu nie potrzeba menedżerskiej wirtuozerii, wystarczy solidność. W perspektywie historycznej warszawski klub wyspecjalizował się jednak w marnowaniu szans, dość powiedzieć, że pomimo stołecznego blichtru tylko raz w ostatnich czterech dekadach zdołał obronić tytuł. W ubiegłym sezonie też poniósł widowiskową klapę, nie utrzymał prowadzenia, choć rozgrywki przypominały wyścig kulawych żółwi. Powtórka – po zmianie prezesa, trenera, piłkarzy – grozi zapamiętaniem Legii 2011-13 jako ligowej ofermy wszech czasów.﻿ 