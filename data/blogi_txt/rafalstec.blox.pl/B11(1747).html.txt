Jego muzyka nigdy mnie specjalnie nie obchodziła, była wręcz cholernie odległa od moich fascynacji, ale jednak z nią dorastałem, a sceniczna charyzma, obezwładniająca osobność tanecznego stylu i nowatorstwo teledysków geniusza popu oddziaływały chyba na każdego. Oddziaływały, aż z artysty przeobraził się Jackson w uzależnionego od plastycznych chirurgów freaka, zamkniętego w luksusowej twierdzy odludka o zwichrowanej psychice, bohatera zatrzęsienia plotek, które zdawały się tym bardziej prawdopodobne, im bardziej niewiarygodnie brzmiały. Tylko w choroby eksidola ludzie raczej nie wierzyli, każdą fizyczną zmianę chętniej tłumaczyli jego ekscentrycznym stylem. Ja widziałem w nim przede wszystkim archetyp ofiary bycia cudownym dzieckiem, figurę doskonale znaną również ze świata sportu. Jackson tak szybko dorósł, że nigdy nie zdążył wydorośleć. I już nie wydorośleje. 