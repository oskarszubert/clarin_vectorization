Interes ubity przez Barcelonę oraz Inter Mediolan na dobrą sprawę odbiera sens układaniu listy transferów wszech czasów. Zlatan Ibrahimovic opuszcza mistrza Włoch, za co mistrz Hiszpanii rewanżuje się częściowo przelewem - około 50 mln euro, częściowo w naturze - oddaje Samuela Eto'o i wypożycza na jeden sezon Aleksandra Hleba (większość pensji Białorusina opłacą Katalończycy, szczegóły całej transakcji poznamy w poniedziałek). A ponieważ kluby mogłyby ustalić dowolną wartość kameruńskiego snajpera - kiedyś przy wymianach w Serie A notorycznie zawyżano kwoty transferowe - jesteśmy bezradni. Intuicja podpowiada tylko, że Ibrahimovic powinien zająć miejsce na podium nieoficjalnej klasyfikacji hitów, najpewniej tuż za jej liderem Cristiano Ronaldo, wziętym przez Real Madryt za 94 mln. Gdyby jednak prezes Barcelony się uparł, mógł uczynić szwedzkiego wirtuoza najdroższym piłkarzem globu. Wystarczyło umówić się z właścicielem Interu Massimo Morattim, że on - Joan Laporta - wykłada za największą gwiazdę ligi włoskiej ostatnich sezonów np. 100 mln euro (i wynajmuje nieodpłatnie Hleba), a tydzień później eksportuje do Mediolanu swojego fenomenalnego snajpera za 50 mln. Finansowo nie zmieniłoby się nic, obaj biznesmeni kupiliby sobie sposobność do PR-owego mydlenia oczu. Jeden uciszyłby Florentino Pereza, odbierając Realowi Madryt prawo do szczycenia się posiadaniem najcenniejszych nóg świata. Drugi chełpiłby się, że nawet jeśli wypuścił idola San Siro, to zarazem zarobił niewyobrażalne, rekordowe pieniądze za piłkarza, który nie osiągnął niczego w rywalizacji międzynarodowej i nigdy nie stanął nawet na podium plebiscytów na najlepszych graczy świata (w głosowaniu na „Złotą Piłkę” zajął w 2007 roku siódme miejsce, wyżej nie był nigdy). Umiem sobie wyobrazić, że na mój pomysł wpada Florentino Perez. Z pasją krytykujący luksusowe zakupy Realu Laporta wpaść nań nie miał prawa. On przecież transferowymi megahitami - czytaj: niemoralnie wysokimi cenami - się brzydzi. 