W zwyczajnych czasach najoczywistsza refleksja po losowaniu Ligi Mistrzów brzmiałaby: Manchester United staje przed niesłychaną szansą, by jako pierwszy obronić trofeum, bo główni konkurenci będą się wybijać między sobą (z Barceloną, Liverpoolem bądź Chelsea może zagrać dopiero w finale). Czasy zwyczajnie jednak nie są. Dzisiejszą ceremonię poprzedziły błagalne modły - czasem niewysłowione, zawsze łatwo wyczuwalne - Europy kontynentalnej, by łapczywe wyspiarskie kolosy czym prędzej wpadły na siebie i nie zagarnęły przypadkiem wszystkich miejsc w półfinale. Modły zostały przez UEFA wysłuchane. Jedno miejsce zajmie ktoś z duetu Barcelona - Bayern.Tym samym liga angielska straciła okazję, być może niepowtarzalną, by wyrównać rekord wszech czasów. Kilkakrotnie w historii europejskich pucharów zdarzało się, że drużyny z jednego kraju zdominowały jedne rozgrywki. W Lidze Mistrzów po trzech przedstawicieli miały nie tak dawno Primera Division i Serie A.Absolutny rekord ustanowiła jednak Bundesliga. W Pucharze UEFA, przez wielu znawców uważanym wówczas za bardziej wymagający od Pucharu Europy. Już w sezonie 1978/79 Niemcy triumfowali w imponującym stylu (Borussia Moenchengladbach zwycięzcą, w półfinale były jeszcze MSV Duisburg oraz Hertha Berlin), by rok później znokautować resztę kontynentu. Do półfinału nie dopuściły nikogo spoza własnego grona (Eintracht Frankfurt, Borussia Moenchengladbach, Bayern Monachium, VfB Stuttgart), a piąty reprezentant Bundesligi - Kaiserslautern - odpadł rundę wcześniej! Co więcej, do finału Pucharu Europy dotarł wówczas Hamburger SV, zatrzymany tam przez Nottingham Forest. (Wypada przypomnieć, że rządzili prawdziwi Niemcy, obcokrajowcy wspierali kluby co najwyżej trochę bardziej niż symbolicznie, np. dla eintrachtowego sukcesu zasłużyli się tylko Koreańczyk Bum-Keun Cha i Austriak Bruno Pezzey).Ze względów metrykalnych nie wiem, jakie nastroje panowały u schyłku lat 70. wśród kibiców z różnych części kontynentu, choć nie przypuszczam, by Niemcom szczególnie złorzeczyli - ludzkość przewyższała wówczas jeszcze liczebnie kanały telewizyjne, nie obżerała się futbolowymi transmisjami w bulimicznych dawkach i generalnie nie wybrzydzała. Dziś często wybrzydza (głównie sposobem gębowym, oglądalności nie maleją), sam znam fanów najróżniejszych klubów, którzy zawiązali doraźne przymierze pod hasłem „Bij Angola”, bo mają wyżej uszu Angoli oglądania (choć Angoli wygrzebać z tego multietnicznego koktajlu coraz trudniej). Częściowo podzielam ich odczucia - mnie najbardziej intryguje para barcelońsko-monachijska. 