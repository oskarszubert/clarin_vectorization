Najważniejsze to mieć przedstawiciela handlowego z jajami. Zdolny i ponoć wciąż młody napastnik Dawid Janczyk podczas pobytu w lidze belgijskiej nabawił się wielokilogramowej nadwagi i przestał grać, ale doradcę z jajami ma, więc nie zamartwiał się, gdy nie chciała go przygarnąć żadna drużyna. Nawet Legia (ćwiczył w Warszawie przez chwilę), znana z tego, że bierze wszystko, co się rusza. Do Belgii wydalili Janczyka na tzw. wypożyczenie szefowie CSKA Moskwa, którzy zapłacili zań blisko trzy mln euro. Kiedy Germinal Beerschot naszego pulpecika zwolnił, wydawało się, że pulpecik wpadł w tarapaty. (To dla mnie wciąż wielka tajemnica bytu. Ile i co trzeba żreć, by utuczyć się, mając 22 lata i wyczynowo uprawiając sport?) Przedstawiciel handlowy prędko uspokoił jednak opinię publiczną. „Najpierw spróbujemy rozwiązać umowę z CSKA z ich winy, chcemy dostać od Rosjan odszkodowanie. Jeśli się nie uda, niech znajdą Dawidowi klub, który zapłaci im za transfer. Będą mieć z tym problem, bo Dawid ostatnio nie grał. Traktowali go niepoważnie, więc z naszej strony nie mogą liczyć na pobłażliwość ani ustępstwa” - wypalił z najgrubszej rury Jerzy Kopiec, przedstawiający się jako „menedżer” piłkarza. Wszystkich przyszłym i obecnym negocjatorom polecam dłuższy namysł nad słowami Kopca. „Będą mieć z tym problem, bo Dawid ostatnio nie grał”. Kto pochopnie uznał, że Janczyk ma problem, od razu zostaje przywrócony do pionu - to moskiewski klub ma problem. Ba, niegranie okazuje się bezcennym atutem. Bo piłkarza po przejściach sprzedać trudno, a CSKA nie ma co liczyć na „pobłażliwość ani ustępstwa”. Czytaj: że piłkarz zrezygnuje z części pieniędzy. Słowem, można Ruskim przyłożyć. Jest w tym wywodzie wszystko. I cała kupa pozytywnego myślenia, i imponująca negocjacyjna przebiegłość. Gdyby mnie, laika, ktoś zapytał, rzuciłbym spontanicznie i nieodpowiedzialnie, że Janczyk musi teraz przede wszystkim wyjść ze sportowego dołka. W jego wieku to najważniejsze, o tłustym kontrakcie jeszcze się zdąży pomyśleć - może wręcz niższe zarobki dziś zagwarantują wyższe zarobki jutro. Ależ bym chybił, bredząc coś kryzysie! Janczyk już dzisiaj jest usatysfakcjonowany swoją karierą. „Grałem w Rosji i Belgii, posmakowałem Ligi Mistrzów i Pucharu UEFA. Każdemu polskiemu piłkarzowi życzę takich porażek” - mówił w „Magazynie Sportowym”. Wiele wyjaśnia też jego odpowiedź na pytanie, dlaczego nie wyszło mu w Germinalu. „Glen de Boeck się nazywał i był trenerem. Nie przypadliśmy sobie do gustu. Szukał pretekstu, żeby wykurzyć mnie z klubu i do wszystkiego się przyczepiał. Raz dostałem od niego burę za to, że ostatni przyjeżdżam na trening i pierwszy wyjeżdżam. „Zbiórka jest o dziewiątej, a ty jesteś za trzy dziewiąta” - czepiał się. „No i co z tego?” - zapytałem. „Przecież się nie spóźniam”. W domu czekało na mnie małe dziecko i młoda narzeczona, która nie radziła sobie ze wszystkim, więc po treningach jak najszybciej wracałem do domu. De Boeck tego nie rozumiał. (...) jest uparty jak osioł. Na dodatek to cwaniak, kuty na cztery nogi. Nie ma wyników, ale i tak jeszcze długo będzie pracował w Germinalu”. Rosjanie pocierpieli więc przerażeni, że Janczyk nie pójdzie sobie precz i powisi im jeszcze na budżecie, a obrotny handlowiec Kopiec spokojnie rozglądał się za miejscem, w którym jego żywy towar zostanie zrozumiany. Oczywiście znalazł. Prawdopodobnie opchnie napastnika katarskiemu klubowi Al- Gharafa. „Dawid doszedł do wniosku, że jeśli ma grać za duże pieniądze, to będzie występował tam, gdzie jest ciepło, bo przecież w Rosji nie mógł narzekać na zarobki” - ujawniał strategię poszukiwań. Znów obezwładniająca logika: istotnie, skoro już każą grać za duże pieniądze, to przynajmniej niech zagwarantują przyjemną pogodę. Rosjanie ze swoimi tundrą i tajgą mogą się wypchać. Jedyne, co oferują, to udział w Lidze Mistrzów w następnym sezonie. A co z powrotem do wielkiego formy piłkarza, którego osobiście uważałem za najbardziej, obok Brożka i Lewandowskiego, utalentowanego polskiego napastnika minionej dekady? Może choć z tego punktu widzenia warto byłoby spróbować pobić się o miejsce w składzie CSKA? Ligę katarską z jakichś powodów zaszczycają swoim kopnięciami głównie europejscy emeryci...  Znów oddajmy głos Janczykowi. „Podchodzę do piłki jak do czegoś, co kocham, ale bez przymusu. Lepiej się czuję, jeżeli ktoś mnie mobilizuje do pracy. Tak już mam, że trzeba mnie przypilnować. Z własnej woli, owszem, pracuję, ale...” - zwierzał się kilka tygodni temu. Nam pozostaje tylko zawołać: „Katarczycy, pomożecie?” 