Wybierania drużyn wszech czasów my, kibice, nigdy nie zaniechamy, choć w tarapaty wpadamy już przy ustalaniu kryteriów. Oceniać wyniki czy również styl? Brać pod uwagę jego rewolucyjność, wpływ na rozwój gry? Jaki okres analizować? A może szatkować historię klubu na epoki wyznaczane przez trenerów? To kwestie nierozstrzygalne, w futbolu wszystko płynie, drużyny nie mają swojego początku ani końca, a czasami nie chcą nawet przeżyć wyraźnego przełomu, lecz złośliwie ewoluują w rytmie drobnych korekt personalnych – jak usłyszycie, że największy był wygrywający pięć inauguracyjnych edycji Pucharu Europy Real Madryt, odpowiadajcie, że w finale z 1960 roku wystąpili tylko czterej piłkarze, którzy uczestniczyli w finale 1956 roku. Jeśli pobawimy się w porównywanie pojedynczych sezonów, to Bayern właśnie stał się naturalnym kandydatem do tytułu dla supergrupy ponad wszystkie, bowiem zdobył potrójną koronę – najcenniejsze trofeum na kontynencie oraz oba główne krajowe – czego dotąd dokonały tylko Celtic Glasgow (1967), Ajax Amsterdam (1972), PSV Eindhoven (1988), Manchester United (1999), FC Barcelona (2009) oraz Inter Mediolan (2010). Kto był w tej elicie elit największy? Najłatwiej odrzucić piłkarzy PSV Eindhoven – oni Puchar Europy niemal wyżebrali od losu, wszystkie pięć meczów w ćwierćfinale, półfinale i finale remisując. Na krawędzi chybotał się też Manchester United – Bayern przepchnął w wiadomym doliczonym czasie gry, w kraju ledwie wysforował się przed Arsenal. Inter? Do ostatniej kolejki włoskiej Serie A bronił się przed atakiem Romy. Celtic? Też naciskany w kraju (przez sąsiadów z Glasgow), nacierpiał się w Pucharze Europy (zerknijcie na rywali...). Nawet tamta zjawiskowa Barcelona według Pepa Guardioli ocalała w półfinale Ligi Mistrzów dopiero w 93. minucie rewanżu z Chelsea, awansowała po dwóch remisach, a w lidze hiszpańskiej gubiła punkty w aż 11 kolejkach. Z monachijczykami, którzy rozdeptali konkurencję we wszystkich rozgrywkach, może zatem konkurować jedynie legendarna amsterdamska drużyna Rinusa Michelsa (choć on już wcześniej porzucił ją dla Barcelony) i Johana Cruyffa. Popatrzcie  na uderzająco zbliżone statystyki: Ajax w Eredivisie:                      30/3/1     104-20 Bayern w Bundeslidze:               29/4/1      98-18 Ajax w pucharze kraju:                5/0/0       17-5 Bayern w pucharze kraju: 6/0/0       20-3 Ajax w Europie:                          7/2/0 14-3 Bayern w Europie:                     10/1/2       31-11 Ajax razem:                             42/5/1     135-28 Bayern razem:                         45/5/3     149-32 Od razu się przyznam: rozejrzałem się po domu, obmacałem wszelkie dające nadzieję narzędzia, ale nie znalazłem tak precyzyjnego, by zmierzył, kto przeżył sezon bardziej idealny. Choć amsterdamczycy arcydzieła porównywalnego z półfinałowym 7:0 nad Barceloną nie spłodzili…﻿ 