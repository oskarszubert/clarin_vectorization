Widziałem dotąd na żywo cztery finały Ligi Mistrzów (2001, 2003, 2005, 2007) i już po kilku godzinach pobytu w Moskwie zdałem sobie sprawę, że piąty zapewne okaże się wyjątkowo osobliwym. Na Placu Czerwonym wszystko wygląda jeszcze zwyczajnie, bo Park Fanów - na sztucznych miniboiskach kopią tam piłkę dzieciaki, wystawione są rozmaite precjoza związane z historią rozgrywek, w zaimprowizowanym kinie puszczają montaż pamiętnych scen z poprzednich edycji etc - UEFA przyrządza według ścisłego planu, który sprawdził się dwa lata temu w Paryżu i rok temu w Atenach. Przedsięwzięcie nosi nazwę Festiwalu Mistrzów, wydłuża finał z jednego wieczoru do pięciu dni (ciąg atrakcji rozbłysnął w sobotnie popołudnie), ozdabiają je podniosłe słowa o szlachetnym zamiarze popularyzowania futbolu. Starannie przemilcza się za to inny cel, równie istotny, lecz najwyraźniej niewystarczająco szlachetny - UEFA intensywnie promuje markę swojego najlepszego produktu i karmi swoich głównych sponsorów, zwanych przytulnie partnerami, którzy do kibica się zalecają, a kibic ma za zadanie się w nich zakochać, oczywiście na zabój.W sercu Moskwy zatem usypiająca normalka, dopiero pod stadionem robi się mniej konwencjonalnie. Już się nie mogę doczekać min Anglików, których w środowy ranek nadleci tutaj przeszło 40 tysięcy, wgapionych w monumentalne Łużniki. Obiekt niby zmodernizowany, niby przepisowo ogromniasty (czwarty pod względem pojemności w Europie) i w ogóle spełniający wszystkie pięciogwiazdkowe wymogi UEFA, ale zewnętrzem wciąż ostro uderza po oczach - wyobraźcie sobie mutację przerośniętego dworca kolejowego z kondygnacją wyrwaną Pałacowi Kultury, a mniej więcej pojmiecie, o jakich estetycznych doznaniach mówię. (Choć martwi mnie tylko to, co wewnątrz. Trzeci raz z rzędu, po Stambule i Atenach, w finale od murawy będzie mnie oddzielała bieżnia. Brrr, skandal. Kiedy tego wreszcie zakażą!?)Spoglądam na to dziwo i myślę o Chelsea, która też, jak Moskwa, w finale Ligi Mistrzów debiutuje. Jeszcze pięć lat temu żaden kibic tego klubu, przeciętnego nawet na tle angielskiej konkurencji, nie miał prawa sądzić, że jego piłkarze dosłownie za chwilę wdrapią się na sam szczyt, a prezesi będą snuć plany o globalnej dominacji w roku 2010. I nikt nie będzie się z nich śmiał.Jeszcze bardziej zdumiewa Manchester United. To niebywałe, że gigant, który lubi etykietkę największego klubu świata (tutaj wracam myślami do marketingowego show na Placu Czerwonym), dotychczas ledwie dwukrotnie dopchał się do finału najważniejszych europejskich rozgrywek. Wypracował dorobek identyczny z dorobkiem Steauy Bukareszt, Atletico Madryt, Nottingham Forest, Valencii czy Hamburga, o starożytnej sławie Stade Reims nie wspominając. Zwłaszcza ostatnie dwie dekady uświadamiają, jak wiele musi się spełnić warunków i jak wiele okoliczności zbiec w czasie, by rozsiąść się na szczycie na stałe. Niekwestionowany potentat wypocił jeden marny finał, w którym w dodatku sekundy dzieliły jego piłkarzy od porażki i zapomnienia - opór Bayernu złamali dopiero w doliczonym czasie gry. Do tego Manchester uskładał zaledwie pięć występów w półfinale Champions League (jeden więcej od parweniuszy z Chelsea). A przecież dysponował pakietem atutów, wydawałoby się, kompletnym: wybitnym trenerem, jego wszechwładzą w klubie i niemal nieograniczonym budżetem na transfery.Tak, bez żadnych wątpliwości czeka nas finał osobliwy. W powszechnym odczuciu zetrą się przeciwnicy wagi superciężkiej, a jeśli zajrzeć do ich gablot z trofeami, okaże się, że przyleciały do Moskwy drużyny na dorobku, który razem uciułały skromne dwa Puchary Europy. Tak ubogich w najcenniejsze tytuły - i doświadczenia z ostatecznych gier - finalistów mieliśmy w historii Ligi Mistrzów tylko raz, gdy Porto rozbiło Monaco 3:0. To są nagie fakty. Nawet jeśli marketingowa nadbudowa zabrania o tym choćby pomyśleć.PS Z historycznego punktu widzenia generalnie oglądamy edycję LM sensacyjną . Najbardziej utytułowane międzynarodowo kluby - Real Madryt i Milan - nie przetrwały nawet do ćwierćfinału, co nie zdarzyło się od 11 lat. I w ćwierćfinałach ostały się ledwie trzy zespoły (MU, Liverpool, Barcelona), które kiedykolwiek sięgnęły po Puchar Europy. 