Usłyszałem, że pewien klub, który być może będzie w przyszłości kolejnym podejrzanym o korupcję, utrzymuje oryginalną linię obrony: twierdzi, iż łapówki wręczali sędziom kibice.Nie mam pojęcia, jak było, nie wiem nawet, czy rzeczywiście taką tezę postawi ktoś głośno, ale sprawę sygnalizuję, bo zjawisko nie jest mi nowe, wspominałem o nim w swojej książce. Otóż istotnie nierzadko zdarzało się w polskich ligach, że mecz ustawiały trybuny - czasem kibice, czasem kibolstwo, a czasem regularni bandyci. Ci ostatni potrafili zastraszać piłkarzy, także swojej drużyny, by zapracowali na wskazany wynik (albo wynik wskazany przez mafię zarabiającą na zakładach, bukmacherka wciąż pozostaje potężną, nietkniętą sferą korupcji w naszym futbolu).Problem dedykuję wszystkim, którzy nawołują nie tylko na moim blogu do pobłażliwości wobec skorumpowanych z powodów „praktycznych”. Bo zbyt wielu jest umoczonych, bo kluby nie powinny ponosić odpowiedzialności za występki pojedynczych ludzi (nawet jeśli wcześniej dzięki nim zyskiwały awans do wyższej ligi), bo grozi nam chaos wywołany degradacjami na masową skalę. Zwolenników miękkiej ręki - np. abolicji - nie niepokoi nawet wściekłość już ukaranych, którzy skonstatują, że zostali potraktowani surowiej z jednego powodu - ich czyny wyszły na jaw ciut wcześniej.Tutaj wasze poczucie dezorientacji znajdzie we mnie bratnią duszę - casus klubu, któremu mecze kupowali kibice, nawet ja, nieprzejednany wróg pozostawiania korupcyjnych win bez kary, uważam za beznadziejny. Co robić, gdybyśmy się o takim przypadku dowiedzieli? Gdyby nawet łapówkarze zostali skazany przez sąd i pozbylibyśmy się najdrobniejszych wątpliwości? Co robić, jeśli założymy, że nie wolno karać drużyny, która skorzystała na nieuczciwej rywalizacji, ale sędziego opłacili ludzie nie związani z nią instytucjonalnie ludzie? I klub o niczym nie wiedział? Nie karać w ogóle? A co z zespołem, który przegrał z kibicami rywala walkę o awans do pierwszej ligi? Albo wyścig po mistrzostwo? Jak zrekompensować mu porażkę poniesioną w kryminalnych okolicznościach?Pospekulujemy? Ktoś rzuci jakiś pomysł? 