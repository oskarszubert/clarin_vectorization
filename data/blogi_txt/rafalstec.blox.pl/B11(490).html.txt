Ależ zrób to, no zagraj, kochanieńki, dla naszej reprezentacji, zwanej też dumnie piłkarską drużyną narodową, przysięgamy, że to zaszczyt nad zaszczytami. Tak, wiemy, już raz odmówiłeś, choć o pomoc prosił sam selekcjoner Paweł Janas, ale wtedy młody byłeś i nie tak mądry, teraz stałeś się już dorosłym 24-letnim Eugenem Polanskim, uczucia patriotyczne musiały w Tobie dojrzeć i rozkwitnąć, na pewno żałujesz, że grałeś kiedyś dla, użyjmy odważnie tego przymiotnika, niemieckiej młodzieżówki. Tylko nie daj sobie wmówić, że nie wypada nam prosić, że skoro raz wybrałeś Niemcy, to powinniśmy cierpliwie czekać, aż porozmawiasz sam ze sobą i po głębszej refleksji, po namiętnym rozpalaniu w sobie czułości dla prawdziwej ojczyzny, okażesz nam łaskę. Gówno prawda, naszą determinację powinieneś właśnie docenić, a w ogóle to nie zachowuj się jak Sebastian Boenisch, który wciąż robi uniki - on niby też Polak, ale ma jednak obce nazwisko, nazwisko, znów nie bójmy się tego słowa, niemieckie, a ty się obnosisz z nazwiskiem czysto nadwiślańskim, pachnącym bigosem i schabowym z ziemniakami, pięknym jak wstęga szos i miedza pól złoconych, gdyby urżnąć ze środka dwie literki, to zostałoby cudnie brzmiące „Polski”. Zważ, że inni importerzy idą na łatwiznę, szukają piłkarzy uznanych i z niewątpliwą klasą, jak Ghana przypomniała sobie o rozkradającej prawa autorskie współczesności, to od razu uderza z grubej rury, do Mario Balotellego, co to rozrabia w ataku słynnego Interu Mediolan. My jesteśmy inni, my nikogo nie dyskryminujemy ze względu na umiejętności, dajemy szansę wszystkim, czujemy ducha nowoczesności, trzeba wyrównywać szanse, kogo wspierać, jeśli nie słabszych. Twojej kariery, nie obraź się, nie śledziliśmy pilnie, obiło nam się o oczy, że wolisz raczej przycinać korkami murawę niż odstawiać dryblerskie piruety, w całej seniorskiej karierze klubowej przyjęli Cię tylko do średnich klubów, udało Ci się ledwie dwa gole uciułać. Traktują Cię Niemcy źle, gdybyśmy ufali notom wrednego, reprezentującego wiadome interesy „Kickera”, to musielibyśmy założyć, że nawet w swoim Mainz należysz do marniejszych piłkarzy. No i na YouTube nie zarzucili jeszcze ani jednego filmiku o Tobie, mimo że tam już trafił każdy patałach, każdemu lewusowi tak manipulatorzy dobiorą i posklejają fragmenty transmisji, że wychodzi na Maradonę. O Tobie nikt niczego nie wyreżyserował, co zresztą nie dziwi, wiadomo jak nas Niemcy traktują, zawsze nas tak traktowali, przynieś podaj pozamiataj, dlatego apelujemy jeszcze raz, wróć do nas, wpuść orzełka na biało-czerwoną pierś, zobaczysz, nie pożałujesz, zmontujemy na YouTube całą prawdę o Tobie, że Złota Palma się ugnie, klęknie i sama przybiegnie. No, Gienek, błagamy, raaatuuuj… 