Wyjątkowo posłużę się gołym cytatem, nie owijając go we własny komentarz. Wziąłem ten wyimek z tekstu poświęconego pewnemu brazylijskiemu rozgrywającemu, zamieszczonego w marcowym wydania miesięcznika „Futbol.pl”, bo uznałem go za interesujące uzupełnienie dyskusji o operacji „Roger w reprezentacji Polski”:„- Tak sobie myślę, że może Bóg oświeci pewnego dnia Dungę, trenera naszej kadry i ten wyśle mi powołanie. Oddałbym prawie wszystko, żeby zagrać w naszej reprezentacji - mówi z uśmiechem najbardziej kreatywny piłkarz polskiej ligi, który zdaje sobie jednak sprawę, że narodowy zespół „Canarinhos” pozostanie poza jego zasięgiem. Dlatego legionista nie mówi wyraźnie „nie” pomysłowi gry dla Polski. - O tym, że miałbym zagrać w waszej kadrze, dowiedziałem się z gazety. Nie jest prawdą, że złożyłem wniosek o przyznanie polskiego paszportu. Nie mówię jednak „nie”, bo kto wie, co przyniesie przyszłość?”Przy okazji zachęcam wszystkich, żeby zajrzeli do magazynu „Futbol.pl”. Moim zdaniem to pierwsze w Polsce pismo na poziomie o piłce nożnej. Nie traktuje kibica jak osobnika średnio rozgarniętego, nie poprzestaje na inspirujących wywiadach z zawodnikami, którzy przysięgają, że „w następnym meczu dadzą z siebie wszystko”. Przeciwnie - wynajduje rozmaite trendy we współczesnym futbolu, usiłuje je analizować i wyciągać wnioski na przyszłość, dba o język, zaprasza na łamy ciekawych autorów, także spoza świata sportu (jak felietoniści Tomasz Lis i Tomasz Sianecki). Zajrzyjcie, bo warto! Zajrzyjcie, bo nie chciałbym, żeby upadło, a to we współczesnych mediach coraz częstsze zjawisko - im produkt lepszy i usilniej uciekający od powierzchowności, tym marniej kończy...PS A tutaj - dla tych, co nie czytali - cotygodniowy felieton z „Gazety Sport” o Rogerze, do którego co prawda zaadaptowałem kilka passusów z bloga, ale podjąłem też wątki całkiem nowe. 