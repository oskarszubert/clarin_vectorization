Najpierw w ekspresowe spolszczenie Rogera nie wierzyłem, w nieudokumentowanych doniesieniach „Przeglądu Sportowego" wietrząc kolejny przejaw zanikania granicy między newsem a zmyśleniem (za co przepraszam). Potem zwierzałem się (tu, tu i tu) z grubych wątpliwości - w końcu Leo Beenhakker długo mamił nas opowieściami o niezmierzonym talencie polskich piłkarzy, by znienacka wskazać obcokrajowca, w którym widzi niezbędne wzmocnienie dla kadry. I zainspirował operację modną w egzotycznych krajach typu Azerbejdżan, Togo czy Katar, a niespotykaną w Europie. Reprezentacje z naszego kontynentu, owszem, kaperują piłkarzy obcego pochodzenia, ale nie czynią dla nich specjalnych wyjątków, nie naturalizują ich z dnia na dzień na jakiś ważny mecz, co szczegółowo analizował Michał Szadkowski. Roger na Euro 2008 byłby ewenementem - jedynym uczestnikiem turnieju, który jedzie nań jako debiutant lub prawie debiutant (jeśli zdąży zagrać w ostatnich sparingach).Teraz, kiedy piłkarz Legii stał się już oficjalnie jednym z nas, zgodnie ze składaną na łamach „Gazety” obietnicą mówię: stop wątpliwościom i kręceniu nosem, witamy wśród Polaków. Nie mam powodu, chęci i sumienia podejrzewać, że Roger potraktuje biało-czerwony strój instrumentalnie - by wypromować się na wielkim turnieju - i za jakiś czas pójdzie sobie precz. Pozostaję zarazem wierny przekonaniu, że istnieje tylko jeden sposób sprawdzenia, czy ktoś jest Polakiem: trzeba spytać go, kim się czuje. Innych kryteriów nie uznaję. No i nie chciałbym, by nasz nowy rodak czuł się u nas źle - nieakceptowany, bezpodstawnie posądzany o nieuczciwość.Dlatego dalsza polemika, w której sam intensywnie uczestniczyłem i krytykowałem nawet mentorski ton selekcjonera, traci podstawy. Roger jak każdy mieszkający u nas obcokrajowiec miał prawo prosić o nasz paszport. Roger jak każdy inny polski piłkarz ma prawo grać w reprezentacji Polski. Leo Beenhakker ma prawo powołać Rogera jak każdego innego polskiego piłkarza. A Lech Kaczyński miał prawo przyznać Rogerowi obywatelstwo w trybie nadzwyczajnym - tak jak każdemu innemu ubiegającemu się o specjalne traktowanie obcokrajowcowi.Selekcjoner musi rozważyć wszystkie za i przeciw, bo sytuacja mimo wszystko jest delikatna. Przesłuchiwani przez dziennikarzy piłkarze, którzy wygrali eliminacje do mistrzostw Europy, nie protestowali przeciw ewentualnemu powołaniu rozgrywającego Legii, ale też nie wyrażali, oględnie mówiąc, entuzjazmu.To jednak wewnętrzne sprawy drużyny, do kibiców apelowałbym, by Rogerowi zaufali i go wsparli. A jeśli już koniecznie chcecie wyrazić sprzeciw, zgłaszajcie pretensje do prezydenta, dla którego niesatysfakcjonujący Beenhakkera potencjał naszego futbolu okazał się wystarczającym powodem, by Brazylijczyka potraktować nadzwyczajnie.PS Agencja DPA podała wczoraj, że selekcjoner naszych grupowych rywali Josef Hickersberger będzie musiał zrezygnować z powołania na Euro niemieckiego piłkarza Steffena Hofmanna, bo ten nie dostał obywatelstwa Austrii. Rozgrywający Rapidu Wiedeń został wybrany we wtorek najlepszym piłkarzem ligi. Szczegóły tutaj. 