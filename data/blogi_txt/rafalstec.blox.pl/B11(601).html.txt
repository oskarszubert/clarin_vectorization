Jeden złoty medal równa się tysiącu srebrnych - słyszeli od przełożonych przez ostatnie lata trenerzy chińskich olimpijczyków. Władza najludniejszego kraju świata, który na igrzyskach zadebiutował dopiero ćwierć wieku temu i miał wówczas ledwie 17 tysięcy zawodników na wszystkich szczeblach zorganizowanego sportu, nie zamierza zgłębiać subtelności olimpijskiej rywalizacji, by docenić wysiłek zdruzgotanych huczną klęską albo współczuć pechowcom finiszującym tuż za podium. Nie po to wydała dziesiątki miliardów dolarów na stadiony i hale, zatrudniała dziesiątki wybitnych zagranicznych trenerów z czterech kontynentów, skoszarowała i zagoniła do katorżniczej pracy najzdolniejsze dzieci uważnie selekcjonowane we wszystkich zakątkach kraju. Interesuje ją jeden cel, którego nie da się zrealizować częściowo - wygranie prestiżowej rywalizacji z USA i triumf w całej olimpijskiej klasyfikacji medalowej.Otwarcie igrzysk już za pięć dni, ale tematy czysto sportowe z oczywistych względów ginęły dotychczas w zgiełku dyskusji o tym, ilu ludzi zginęło przy budowie obiektów, ilu przeciwników reżimu torturowano, wsadzono do więzienia lub zmuszono do wyjazdu ze stolicy, co działo się w Tybecie etc. Tymczasem pytania, jak daleko gospodarze się posuną, by wygrywać, uniknąć nie sposób. Nawet jeśli głęboko ufasz, że ludzie są generalnie przyzwoici; nawet jeśli masz absolutną pewność, że Chińczycy nie sfałszowali metryk dwóch gimnastyczek, o których pisałem w poprzedniej notce; nawet jeśli nie wierzysz w doniesienia o dwuznacznym stosunku gospodarzy igrzysk do problemu dopingu.Wiem, nieładnie podejrzewać innych o niegodziwe zamiary, ale skojarzeń się nie wybiera, a determinacja Chińczyków co rusz prowokuje mnie do wspomnień z 1988 roku, w którym światu na nosie grali południowi Koreańczycy (w klasyfikacji medalowej zajęli czwarte miejsce). Pamiętacie, jak na igrzyskach w Seulu bokser Roy Jones jr przegrał walkę wskutek skandalicznego głosowania sędziów, choć zadał trzy razy więcej ciosów niż jego przeciwnik, reprezentant gospodarzy? Pamiętacie innego Koreańczyka (na zdjęciu powyżej), który po porażce usiadł na ringu i przez 67 minut nie chciał z niego zejść? Chińczycy oczywiście rozpoczęli wszechstronne przygotowania do igrzysk wiele lat temu, no i mieli z kogo dobierać, ale sukcesu mimo wszystko nie są pewni. A my nie mamy powodu być pewni, jak się zachowają, gdy będą szli łeb w łeb z Amerykanami i każdy medalik nabierze ciężaru historycznego.Tak Roy Jones lał 20 lat temu po pysku Park Si-Huna, by mimo to przegrać:A wy co myślicie? Naoglądamy się krętactwa czy będzie czysto? A może gospodarze wyhodowali atletów świetniejszych i liczniejszych niż sobie wyobrażamy, błyskawicznie wypracują ogromną przewagę w klasyfikacji medalowej, przez co żadnej lewizny do epokowej wiktorii potrzebować nie będą?PS. Przed 12 wsiadam w samolot do Amsterdamu, po południu wylatuję do Azji. Następna notka już z Pekinu:-) 