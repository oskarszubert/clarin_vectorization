Właśnie wróciłem z meczu polskich siatkarzy ze Słowenią. I niczego bym tutaj nie smarował (nasi dopełnili czystej formalności, wyskakali oczekiwane 3:0), gdybym nie zerknął na widownię, na której co czwarte miejsce było puste. Rywale niby byli słabiuteńcy, ale rozległe łyse placki na trybunach wokół reprezentacji siatkarzy grającej o stawkę to historia niesłychana, prawie szokująca - nie widzieliśmy ich od maja 2001. Wówczas kibice niezbyt garnęli się na spotkania Ligi Światowej z Grecją na warszawskim Torwarze. Przez następne osiem lat Polaków wspierały już - w kraju zawsze i wszędzie, niezależnie od klasy przeciwnika - pełne trybuny, zazwyczaj płonące od emocji, rozanielone po każdej udanej akcji, sławne ponad granicami. Naszym wystarczyło po prostu być, ich magia działała nawet bez oszałamiających triumfów. Zgrzytnęło dopiero dziś. Co zaskakuje tym bardziej, że gdyńska hala gabarytami nie przytłacza, przeciwnie, mieści zaledwie 4,5 tys. ludzi. Odosobniony incydent czy zapowiedź tendencji? Kibic staje się wybredniejszy? Są w stanie zagrozić siatkarzom - pod względem popularności - koszykarze, których napędza sława Marcina Gortata i perspektywa mistrzostw Europy w Polsce? Po jednym niepokojącym wieczorze nie zamierzam oczywiście stawiać żadnych ostrych tez, ale odnoszę coraz silniejsze wrażenie, że nasi siatkarze bardziej niż kiedykolwiek w ostatnich latach potrzebują sukcesu. Nie sukcesu budowanego opartą na niuansach retoryką („wypada docenić piąte miejsce, skoro drużynę przetrzebiły kontuzje”), lecz namacalnego, ewidentnego, najlepiej w kolorze medalu. Inaczej utrzymać dynamikę rozwoju dyscypliny - znów mówię o aspekcie marketingowym - będzie trudno. 