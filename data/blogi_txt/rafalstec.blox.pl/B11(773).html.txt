Naoglądała się Magdalena Środa tefałenowskiego międlenia o kraksie Roberta Kubicy i wyrobiła sobie opinię, którą przedstawiła w swoim cotygodniowym felietoniku do „Gazety”: „Gdy ja - jako kierowca - pozwalam sobie na przekraczanie granic prawa, a zwłaszcza zdrowego rozsądku, jestem okrutnie karana przez drogówkę mandatem, utratą punktów i ogólnym pohańbieniem. Gdy to robi Kubica, mówi się mi w TVN24, że ma taką pasję, a pasja to wszak piękna rzecz (Kubica walnął w barierkę nie w ramach przewidzianych kontraktem czynności zawodowych, ale jako pasjonat szybkiej jazdy w czasie wolnym)”. A w puencie autorka dochodzi do ewidentnie szokującego dla niej wniosku, że „w naszym kraju rajdowcy cieszą się znacznie większym poważaniem niż profesorowie czy zwykli praworządni obywatele bez pasji”. (Link dołożę, gdy tekst stanie w portalu. Już stanął). Najpierw przemknęło mi, że znana z nienawiści dla sportu Środa świadomie manipuluje, ale zaraz się przypisywania bliźniemu złych intencji zawstydziłem i podejrzenia od siebie odpędziłem. Nie, Środa zwyczajnie nie zgłębiła tematu na tyle, by zorientować się, że Kubica nie wyjechał sobie na drogę ot tak, z gwiazdorskim przekonaniem, że jego przepisy ruchu drogowego nie dotyczą, lecz uczestniczył w oficjalnym rajdzie, na którego przeprowadzenie wydano zezwolenie. Nie łamał prawa, rywalizował na drogach chwilowo wyłączonych z normalnego użytku. Dlatego drogówka „okrutnie ukarać” by go nie mogła. Środa tematu nie zgłębiła, ale skomentowała. Ostro. Wybaczcie, że znów zaczepiam publicystkę, którą generalnie - gdy milczy o sporcie - bardzo lubię czytać i słuchać. Zbieg okoliczności, zaczepiam panią filozof(kę) tylko jako przedstawicielkę gatunku Publicystów Od Wszystkiego (POW). Nazwisk nie muszę wymieniać, wszyscy znacie myślicieli - zamieszkujących terytoria telewizyjno-prasowe, intelektualnie obejmujących całą rzeczywistość - którzy z pasją i imponującą przebojowością realizują potrzebę wypowiadania się na każdy temat. Wśród tych niezliczonych tematów sport zajmuje pozycję szczególną. By o nim ze znawstwem mówić, wystarczy wiedzieć naprawdę niewiele, ciut więcej niż nic. W skrajnych przypadkach wystarczy skromne nic. POW zajmują się kwestiami donioślejszymi, na zmagania osiłków czasu nie trwonią. To się przecież da skomentować bez znajomości podstawowych faktów. A potem Jacek Żakowski oznajmia np. na gościnnych łamach „Gazety” (wydanie z 30 grudnia 2008 roku), że w PZPN „reformatorskiego Listkiewicza zastąpił betonowy Lato”. Albo w futbolowej aferze korupcyjnej dostrzega głównie - to już łamy „Polityki” - przejaw chorego klimatu IV RP. Można powiedzieć - klasyczny przykład riserczu ziemkiewiczowskiego.  Ale pani profesor Środzie odradzam podglądanie sportowego światka przez telewizyjny ekran nie ze względu na Żakowskiego (który po niewątpliwie dogłębnej analizie dorobku Listkiewicza nazwał go „reformatorem”), a z obawy, że całą resztę merytorycznych kwestii futbolowych objaśniać jej będą aktor Lubaszenko z komikiem Materną. 