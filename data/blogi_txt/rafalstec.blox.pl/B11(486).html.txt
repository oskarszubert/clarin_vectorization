W 1994 roku organizatorzy futbolowego Pucharu Karaibów przeżyli iluminację – wymyślili, że każdy eliminacyjny mecz zremisowany zostanie wydłużony o dogrywkę, w niej o wyniku rozstrzygnie jeden (tzw. złoty) gol, który będzie... liczony podwójnie. Błogosławieni działacze, bez nich fani Barbadosu nie doświadczyliby jednego z najbardziej kuriozalnych widowisk w dziejach futbolu. Ich piłkarze potrzebowali do awansu dwubramkowego zwycięstwa nad Grenadą. Kiedy zatem w 83. minucie z 2:0 zrobiło się 2:1, zaatakowali. Bez skutku, ale wtedy ich olśniło. Załadowali samobója, by doprowadzić do dogrywki. 2:2. Rywale z Grenady też okazali się piłkarzami rozumnymi. Prędko pojęli, że bardziej opłaca im się przegrać 2:3 niż ryzykować w dogrywce. Niestety dla nich, drużyna Barbadosu zorientowała się, że tamci nie zawahają się na jej samobója odpowiedzieć własnym samobójem. I gospodarze zaczęli bronić obu bramek. Dowieźli remis 2:2, w dogrywce włożyli trzeciego gola. Wygrali 4:2, awansowali:  ﻿ Nie znam zbyt wielu podobnie surrealistycznych incydentów, bowiem piłka nożna szczęśliwie pozostaje sportem o stosunkowo klarownych i stabilnych regułach, opiera się nawet obłędnej galopadzie myśli w czaszce prezesa FIFA Seppa Blattera. I nic dziwnego. Skoro mamy grę o kształtach zbliżonych do ideału, to precz z ulepszaczami, naprawiaczami i resztą oszołomów, którzy muszą wydziwiać, by żyć. Taką perfekcję widzę w klasycznym systemie rozgrywek ligowych. Każdy kopie się z każdym – w domu i w gościach. Pierwotnie piękna prostota i jasność przekazu, harmonia jak w aksjomatach Euklidesa. Grać nie umierać. Pewnie dlatego w różnych Hiszpaniach, Niemcach czy Angliach, gdzie uprawiają najlepszy futbol, nikt w regulaminach przesadnie nie gmera. Nasi bossowie właśnie pogmerali. Nie chce mi się przytaczać detali (znajdziecie je tutaj), w każdym razie gwałt na logice odbędzie się po 30. kolejce, kiedy to każdej z drużyn regulamin oberżnie połowę zdobytych dotychczas punktów, po czym odbędzie się siedem kolejek dodatkowych. Wysoce prawdopodobne staje się zatem, że klub z największą liczbą zdobytych punktów (we wszystkich 37 meczach) nie zdobędzie mistrzostwa. Ani nawet wicemistrzostwa. Jeśli zmierzamy ku kuriozalności, jak np. w systematycznie dręczonej przez kombinatorów siatkówce, to wykonaliśmy właśnie krok we właściwym kierunku. Przykład z Barbadosu podaję, by nasi działacze wiedzieli, ile brakuje im do najlepszych, i nie rozleniwili się w błogim samozadowoleniu – trochę zostało już zrobione, ale wiele zostało jeszcze do zrobienia. 