Poświęciłem niedawno notkę Pablo Hernandezowi, który w inauguracyjnym roku w poważnej europejskiej piłce przykuł moją uwagę nadzwyczajną umiejętnością strzelania goli niemal wyłącznie wyjątkowych. Potem pomyślałem sobie, że warto otworzyć cały cykl o ofensywnych graczach dalece mniej sławnych od Cristiano Ronaldo albo Leo Messiego,  lecz zdolnych do wyczynów niecodziennych, a zarazem regularnie powtarzanych. Spróbuję, choć lojalnie uprzedam, że ja regularny nie będę, zamierzam - jeśli w ogóle mi się uda - wydawać klasyczny nieregularnik. Na wlekące się godziny przed Ligą Mistrzów - trzeba jakoś nie wyzionąć ducha do wieczora, nie? - proponuję Giuseppe Mascarę. O ile przedstawiany poprzednio skrzydłowy Valencii ma szansę, by zdobyć globalną popularność, o tyle Włoch zakończy pewnego dnia karierę po cichu, mało kto poza Sycylią ów incydent odnotuje. Skończył klubowy kolega z Catanii naszego Błażeja Augustyna już 31 lat, spędził je w prowincjonalnych klubach i klubikach, zarabia marne jak na warunki Serie A 600 tys. euro za sezon, w najwyższej lidze zadebiutował dopiero jako 27-latek, wiosną prawdopodobnie z niej spadnie, nigdy nie wystąpił w europejskich pucharach, a w reprezentacji Włoch raz - w czerwcu Marcello Lippi dał mu 45 minut w sparingu z Irlandią Północną. 45 minut nieudane, po których piłkarz otrzymał od prasy najniższe noty w drużynie. Do kadry raczej już nie wróci, ale między swoimi został bohaterem (wołają na niego Mascarinho, Nike kręci sycylijskie reklamówki) - żaden inny piłkarz Catanii dla kraju nie grał. W minioną niedzielę przyłożył Włoch Fiorentinie: To byłby zwyczajnie ładny gol, zdarzają się podobne robótki co weekend, raz na milion lat i kijowi od szczotki się udaje. Ale Mascara zaskakiwał częściej (nigdy na własnym stadionie) i kiedy już karierę skończy, wspomnienia będzie miał naprawdę piękne: 