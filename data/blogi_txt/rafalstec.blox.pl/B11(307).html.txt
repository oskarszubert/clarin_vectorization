Zdarzyło się na konferencji prasowej latem 2006 roku. Rozjuszony wyborem obcokrajowca na selekcjonera reprezentacji Polski Grzegorz Lato wstał i rzucił do dziennikarzy. - Macie, co chcieliście! A teraz my będziemy was jeb...!Nowy prezes - i ówczesny członek zarządu - PZPN miał nadzieję, że Leo Beenhakker okaże się dennym trenerem i nasi piłkarze będą przegrywać. Co tam kadra, ważne, by wyszło na moje. Mentalność okolicznego działacza piłkarskiego oddana w zgrabnym, jakże wymownym skrócie.Przypomniałem sobie tamten incydent, zastanawiając się, co dalej. O ustępującego szefa PZPN, na razie nie wyświęconego dziś na prezesa honorowego, się nie martwię. Wieczorem wylatuje w atrakcyjną podróż do Nowej Zelandii, potem czeka go - o czym pisałem w felietonie do poniedziałkowej „Gazety” - pasmo sukcesów i piękna kariera. Podtrzymuję wróżbę: ludzie mają krótką pamięć, wielu za Listkiewiczem jeszcze zatęskni, nawet jeśli dziś uzna mnie za wariata.Co do szumnie zapowiadanych zmian strukturalnych, moralnego oczyszczenia oraz kompetencji nowego prezesa też nie mam złudzeń, choć oczywiście Grzegorzowi Lacie będę z całego serca kibicował. Niestety, powiedzieć, że jego dorobek po zakończeniu kariery na boisku jest lichy, to powiedzieć zbyt dużo. Wspominałem o nim w dzisiejszej „Gazecie” - Lato zawodził jako trener, działacz i senator, pracował za to w Amice Wronki w szczytowej fazie jej kwitnącej współpracy z niejakim „Fryzjerem”. W nagrodę został prezesem PZPN. Klasyczna kariera w naszym futbolu.Na zmiany gruntowne się nie zanosi, zostaje reprezentacja Polski. Lato nie znosi Beenhakkera (niewykluczone, że z wzajemnością), czemu dawał wielokrotnie wyraz i co grozi poważniejszymi zawirowaniami dopiero teraz, gdy został jego zwierzchnikiem.Kto wie, czy z punktu widzenia interesu reprezentacji najlepiej nie byłoby, żeby prezes jutro zwolnił Holendra. Albo żeby Holender sam zrezygnował. W najczarniejszym scenariuszu nowy prezes pozuje na przychylnego selekcjonerowi, za kulisami utrudniając mu pracę i podtruwając atmosferę w kadrze.Nie chcę a priori ogłaszać, że nowy prezes PZPN zachowa się brzydko. Po prostu z analizy jego reakcji w przeszłości i mojej aktualnej wiedzy o nastrojach w środowisku wnioskuję, że podjazdowa wojna między pracodawcą Latą a pracownikiem Beenhakkerem jest co najmniej wysoce prawdopodobna. W wariancie smutniejszym - nieunikniona.Chyba, że król strzelców mundialu z 1974 roku nagle, przejęty zaszczytną funkcją, całkowicie zmieni poglądy i mentalność. To w ogóle jedyna nadzieja na najbliższe lata - że nowi starzy szefowie PZPN z dnia na dzień staną się innymi ludźmi. 