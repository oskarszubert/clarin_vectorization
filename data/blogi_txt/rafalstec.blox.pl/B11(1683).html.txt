Trzecia kolejka Ligi Mistrzów uświadomiła mi, że nowe piłkarskie mocarstwo narodziło się w regionie, który oczywiście z czymś tam kojarzymy (kakao, słonie, były selekcjoner Kasperczak etc), ale jego wkład w rozwój futbolu kończył się długo na zaklęciach czarowników usiłujących zamienić rywali w żaby. Zwycięstwo Chelsea dał Didier Drogba (gola i asysta), dla Werderu strzelał Boubacar Sanogo, w olśniewającym pokazie Arsenalu udział wzięli Kolo Toure i Emmanuel Eboue. Wybrzeże Kości Słoniowej - państewko z blisko połową społeczeństwa żyjącą poniżej progu ubóstwa i przez lata podzielone wojną domową - coraz zuchwalej rozpycha się w światowej piłce.W felietonie ”Europa robi się malutka” pisałem już o geograficznej rewolucji w Lidze Mistrzów, ale wówczas nie miałem jeszcze pełnych składów uczestników LM, więc dopiero teraz przedstawiam ranking krajów spoza naszego kontynentu według liczby graczy zgłoszonych do tych rozgrywek:1) Brazylia                                  - 98 piłkarzy;2) Argentyna                               - 32;3) Wybrzeże Kości Słoniowej        - 14;4-5) Nigeria, Urugwaj                   - 7;6) Meksyk                                    - 6;7) Kamerun - 5;8-10) Australia, Kolumbia, Meksyk  - 4;Europejczyków pomijam, bo oni z oczywistych względów muszą dominować, nawet jeśli żadna pojedyncza nacja nie może się równać z Brazylią. Tak czy owak rynkowa pozycja piłkarzy WKS wywiera ogromne wrażenie, i to nie tylko poprzez czystą statystykę, która czasem zafałszowuje rzeczywistość (Polaków teoretycznie mamy w LM aż dziesięciu, co jest rekordem, ale regularnie grają tylko Boruc, Lewandowski i ewentualnie Żewłakow). Imponuje lista przede wszystkim pracodawców graczy z Wybrzeża i status, jaki mają w swoich klubach. Obok wymienionych gwiazd Arsenalu, Chelsea i Werderu, w Champions League podziwiamy jeszcze Salomona Kalou (znów Chelsea), Yaya Toure (Barcelona), Arounę Konego (Sevilla), poza nią mamy Didiera Zokorę (Tottenham), a belgijski Beveren na imporcie utalentowanej młodzieży z Wybrzeża oparł wręcz filozofię funkcjonowania klubu i trzyma ich u siebie kilkunastu. Towar zrobił się tak chodliwy, że w WKS próbują na nim zarobić - jak to zwykle bywa - rozmaitej maści cwaniacy, którzy np. wyłudzają 600 dolarów od odejmujących sobie z ust rodziców za ”gwarantowany ” transfer do Europy, po czym znikają. To jednak tylko patologiczny margines, nie przyćmiewa on wspaniałych karier chłopców, którzy bez piłki skończyliby na ulicy. Dlatego niech pan, panie Blatter, przestanie wreszcie opowiadać głupstwa o obronie tożsamości europejskiej piłki i konieczności postawienia szlabanu dla piłkarzy z innych części świata. Niech i oni zapracują na lepszy los, zwłaszcza kiedy brzmią tak sympatycznie jak Kolo Toure (najfajniejszy jest chyba fragment o Playstation): 