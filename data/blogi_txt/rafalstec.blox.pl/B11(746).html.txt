Mecze otwarcia wielkich turniejów rzadko przechodzą do historii i dzisiejszą inaugurację świat raczej też wnet zapomni. Niesłusznie. Spytajcie Szwajcarów, co czują po porażce z Czechami, albo lepiej wyobraźcie sobie start Euro 2012: przegrywamy z rywalem, który nawet nie jest faworytem grupy; tracimy przez kontuzję Ebiego Smolarka, który wciąż strzela dla nas wszystkie gole; nasz trener, ktokolwiek by nim nie był, z trudem skupia się na futbolu, bo jego żona leży w szpitalu w śpiączce.Uff, trochę się tego nazbierało. I chyba mimo wszystko zrobiło się bezprecedensowo. Owszem, gospodarze już przegrywali pierwsze mecze, ale przegrywali je rzadko i bez potwornych strat. Czytaj: bez widoku zapłakanego idola, lidera drużyny, który na dobrą sprawę sam sobie zrobił krzywdę.Alexandra Freia żal mi najbardziej. (Pomijam tu rodzinną tragedię Kobiego Kuhna, on sam prosi, by nie pytać o nią i szczegółowo się o niej nie rozpisywać). O mistrzostwach szwajcarski napastnik mówił zawsze rozemocjonowany, w kółko opowiadał o swoim stanie ducha, jednego dnia wierzył w złoty medal, następnego przyznawał się do skrajnego stresu. Wyglądał na szczerego ekstrawertyka, zdeterminowanego, by zrehabilitować się za wstydliwą przeszłość.Miał za co. Poprzednie mistrzostwa Europy zakończył kompromitującym wybrykiem. Opluł Stevena Gerrarda, zdemaskowały go kamery, został zdyskwalifikowany na trzy mecze. Później - jak opowiadają mi tubylcy - długo się kajał, na okrągło wszystkich przepraszał, życie chyba naprawdę zatruwał mu moralny kac. W geście skruchy adoptował nawet lamę - mieszkającą w ZOO w Bazylei - po czym wszędzie wyjaśniał, że został jej ojcem chrzestnym, by przestrzec innych piłkarzy. (Lamę wziął dlatego, jeśli ktoś nie wie, że ten zwierzak śliną traktuje natrętów, których chce odstraszyć).Brzmiałoby anegdotycznie, gdyby nie koszmarny sportowy dramat. Lekarz szwajcarskiej reprezentacji powiedział, że Frei uszkodził sobie kolanowe więzadło. Dla niego Euro 2008 być może się już skończyło.Z ostatniej chwili: na pewno się skończyło, diagnoza po prześwietleniu mówi o co najmniej siedmiu tygodniach przerwy w treningach. Dobrej nocy, za 3,5 godz wstaję na samolot do Wiednia, a stamtąd prę do Klagenfurtu:-) 