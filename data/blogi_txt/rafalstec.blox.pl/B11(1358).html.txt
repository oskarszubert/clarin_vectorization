Pokłon dla Skry Bełchatów za siedem lat władzy absolutnej, pokłon dla Resovii, która ją właśnie zdetronizowała. Przebieg finału musiał usatysfakcjonować. Mecze były wyładowane twardym, męskim graniem, akcje często się ciągnęły, choć siatkarze strzelali z takiego kalibru, że piłka nie miała prawa utrzymać się w powietrzu. Mamy ligę na światowym poziomie, dla naszych innych gier zespołowych niedostępnym. Nie mam czasu obficiej blogować o tym szokującym finiszu rozgrywek - cały weekend skrzy się skrajnymi sportowymi emocjami, w redakcji zamęt - wpadłem tylko na chwilę, by zwrócić uwagę na drobiazg, dość znaczący drobiazg, który wyróżnia Resovię spośród innych mistrzów krajów. Otóż mistrzowie z Bełchatowa, Kędzierzyna-Koźla czy wcześniej Częstochowy wygrywali w kolorze biało-czerwonym, zagraniczną mieli w drużynie tylko domieszkę - mniejszą lub większą. Dopiero teraz, po raz pierwszy w historii, bohaterami finału zostali obcokrajowcy: Niemiec Georg Grozer, Czech Lukáš Ticháček, Białorusin Olieg Achrem, Amerykanin Paul Lotman. Refleksje na gorąco? Po pierwsze, szkoda, że drużynę opuszcza Grozer - mam nadzieję, że nie rozpadnie się cała i nie trzeba będzie zgodnie z rzeszowską tradycją budować jej od zera. Po drugie, mam nadzieję, że porażka Skry, w sporej mierze tworzącej polską kadrę, nie wróży nam źle przed igrzyskami w Londynie. Po trzecie, nie zamykajmy zbyt pochopnie epoki, ja tam nie wykluczam, że do następnego sezonu bełchatowianie znów przystąpią jako faworyci.﻿ 