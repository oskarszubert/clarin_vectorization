Odkąd wypowiedziałem Cypryjczykom wojnę - oficjalnie, na blogu - w chwilach słabości oblatuje mnie blady strach i biję się z myślami, czy aby nie trafiłem na ich czarną listę, czy warszawska ambasada nie deszyfruje pod osłoną nocy moich artykułów, czy na lotnisku w Larnace nie powitano by mnie z uzbrojonymi po kły wściekłymi psami bojowymi. W końcu zadeklarowałem bez żadnego okrągłosłówkowego ściemniania, że sukcesy tamtejszego futbolu mi nie w smak i życzę mu porażek, klęsk, bezprecedensowych kataklizmów. Byle spadł pod Polskę w rankingu UEFA. Uczciwie kiedyś ostrzegałem, że do tematu cypryjskiego będę nachalnie wracał, kogo zatem nie zajmują lokalne, wywołane osobistymi fobiami konflikty, niech zrobi odwrót na inny blog. Ja piszę w celach terapeutycznych. Piszę, by się z coraz potężniejszym wrogiem oswajać. Piszę, bo kolejni rodacy dezerterują i przechodzą pod flagę wroga. Piszę, bo dzisiejszy, inauguracyjny w sezonie 2009/2010 gol Łukasza Sosina uświadomił mi, że na razie na odwrócenie losów wojny szanse mamy nikłe. Kampania transferowa niby wciąż trwa, ale już wiadomo, że zakończy się naszą klęską. Widzieliście mistrza Cypru? To się przyjrzyjcie, po transferze Adriana Sikory (wiosną bohatersko i skutecznie walczył z Murcią, żeby nie spaść do trzeciej ligi hiszpańskiej) mamy już w Apoelu Nikozję ofensywne polskie trio - współtworzą je inny napastnik Marcin Żewłakow oraz skrzydłowy Kamil Kosowski. Widzieliście wicemistrza Cypru? To się Omonii Nikozja przyjrzyjcie, wylądował tam niedawno nasz Maciej Żurawski, dołączając do Rafała Kosznika, którego mimo kłopotów z lewą obroną uparcie ignoruje Leo Beenhakker (choć, po prawdzie, i Cypryjczycy trochę go ignorowali). Widzieliście trzecią drużynę Cypru? To się przyjrzyjcie, w Anorthosisie Famagusta znów trzyma się mocno wspomniany napastnik Łukasz Sosin, który uzbierał wór z grubo ponad setką goli, lecz wciąż chce śrubować snajperskie rekordy. Pomijam nasze wyeksportowane osobistości pomniejsze, na imponującą listę nazwisk polscy kibice i tak zareagują pewnie gwałtownie. Zagorzali przeciwnicy wyprzedaży majątku narodowego wystękają, że ligę znów plądrują nam obcy. Zwolennicy zagranicznych transferów rozsławiających naszą ojczyznę zatriumfują, że wbrew antypolskiej propagandzie naszych futbolowych wirtuozów świąt wciąż pożąda, ba, opłacają ich nawet wschodzące potęgi europejskiej piłki. Ja wybieram postawę pogodnego stoika, który przyjmuje zastaną rzeczywistość bez wzniecania awantur, a wraz z rozpoczęciem sezonu przeobrazi się w dzikiego entuzjastę. Biegu historii nie zatrzymamy, trzeba brać z życia tyle, ile życie oferuje. Brać i oglądać. Ależ tamte rozgrywki będą pasjonujące! Polacy bronią tytułu, Polacy chcą tytuł odebrać, Polacy zaatakują z najniższego, trzeciego miejsca podium! A niemal wszyscy to reprezentanci Polski, mistrzowie i wicemistrzowie Polski, królowie strzelców polskiej ligi, jeszcze przedwczoraj jej megagwiazdy, Żewłakow i Żurawski zdobywali bramki i wykonywali rzuty karne nawet na mundialu! Gdzie indziej na obczyźnie znajdziecie rodaków, którzy są gwiazdami wszystkich medalistów ligi!? Nigdzie, liga cypryjska staje się - tak powinien brzmieć porządny, chwytliwy tytuł notki - najbardziej polską spośród lig zagranicznych (jeśli rzecz jasna stawiać na jakość, nie ilość). Cypryjczycy ewidentnie naszych cenią, jeden nadwiślanin robi reklamę drugiemu i tylko dziw bierze, że żadna nadwiślańska telewizja nie wykupiła dotąd praw do transmisji derbów Nikozji tudzież innych tamtejszych batalii. Cóż, im więcej wysiłku włożymy w dotarcie do relacji na żywo, tym smaczniejsza będzie konsumpcja. I niewykluczone, że apetyty zaostrzy przedostatnia runda eliminacji Ligi Mistrzów, w której nasza Wisła może wylosować Omonię (czytaj: Kosowskiego, Żewłakowa i Sikorę). Marzy mi się taki superhit, choć trzeba by się sprężyć i za wszelką cenę wygrać. Inaczej Cypryjczycy ani chybi spróbują wyjąć z Krakowa Pawła Brożka. 