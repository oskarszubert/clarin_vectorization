To najładniej uskrzydlona drużyna świata - Ribery z Robbenem oraz Lahm z Alabą tworzą kwartet unikalny na skalę europejską, wibrują i fantazyjnie, i skutecznie, obok wrażeń artystycznych regularnie dostarczają gole oraz asysty. Trzej pierwsi już dawno zapracowali na wspaniałą reputację, ostatni, 19-letni monachijski półwychowanek, od dawna pięknie się rozwijał, w Lidze Mistrzów debiutował już przed dwoma sezonami, a dziś śpiewająco zdał egzamin na najwyższym poziomie - w półfinale, w zderzeniu z Cristiano Ronaldo oraz najbardziej bramkostrzelną drużyną współczesnego futbolu. Gdy patrzę na bawarskie skrzydła, nie umiem wyjść ze zdumienia, że w ogóle zdarzają się mecze, w których nie wytrzepoczą one gola. I mam jeszcze więcej uznania dla piłkarzy Borussii, że znów zdołali wzlecieć wyżej od Bayernu w Bundeslidze. Po dzisiejszej porażce Realu w Monachium nadal sądzę, że wszystkie drogi w Champions League prowadzą do monachijskiego El Clasico i bezprecedensowych, wewnątrzhiszpańskich finałów w obu europejskich pucharach. To scenariusz najbardziej prawdopodobny, choć najbliższy weekend może wpłynąć na rywalizację Realu z Bayernem fundamentalnie. W minioną sobotę Lahm, czyli bohater ostatniej bawarskiej akcji, odpoczywał po rozegraniu 105 kolejnych (!) meczów Bundesligi. I to akurat on rozbłysnął na miarę zwycięstwa, gdy mecz się kończył - wydryblował swoją pierwszą asystę w bieżącej edycji Ligi Mistrzów. Ba, pierwszą w tych rozgrywkach od wiosny 2010 roku, co jak na bocznego obrońcę o jego renomie jest statystyką niemal szokującą. Teraz monachijczycy, pogodzeni z porażką w mistrzostwach kraju, znów mogą cały tydzień ładować energię, by w Madrycie wtargnąć na boisku z mocnym postanowieniem zrycia murawy do gołej ziemi. A Real pojedzie na Camp Nou bronić czteropunktowej przewagi nad Barceloną. Tego stadionu nie sposób opuszczać bez zadraśnięcia, raczej należy się spodziewać, że piłkarze Jose Mourinho wyjadą stamtąd wytarmoszeni fizycznie i psychicznie. Zresztą usposobienie, jakie dziś zademonstrowali, nakazuje oczekiwać, że znów będzie ostro. Portugalczyka dzieli naprawdę niewiele, by przeżyć dekadę, jakiej nie przeżył żaden trener w historii futbolu - ozdobioną zdobyciem Pucharu Europy z trzema kompletnie odmiennymi klubami oraz mistrzostwa czterech różnych krajów, a także powstrzymaniem rywala obwoływanego drużyną wszech czasów. Ale jego gwiazdy ostatnio nieco przygasły. Na tyle, by zacząć uznawać za realne, że mecze z Bayernem, Barceloną oraz w Bilbao zamienią bieżący sezon w pierwszym w pełni przepracowanym w jego karierze, w którym nie wziął żadnego trofeum. Roztrwonienia dziesięciopunktowej przewagi w lidze nad Barceloną Madryt mu nie przebaczy. Wtedy też Mourinho by przeszedł do historii.﻿ 