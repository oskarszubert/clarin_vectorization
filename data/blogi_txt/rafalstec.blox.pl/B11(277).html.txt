Na mundialu w 2002 roku nie miałem wątpliwości, że złoto zdobywa najlepsza drużyna turnieju. Na mundialu w 2006 roku też nie miałem wątpliwości, że Włosi byli najlepsi, choć płakałem po Argentynie, uważając ją za tak samo najlepszą. Mistrzowie wyłonieni dwie i pół godziny temu w RPA wywarli na mnie wrażenie tylko raz, w półfinale, w prywatnym rankingu umieściłbym ich poniżej pokonanych wówczas Niemców. Hiszpanie dają jednak poczucie, że zasłużyli na mundialowe wyświęcenie całokształtem twórczości, a w katalońskim jądrze ich reprezentacji tkwi formuła na sukces niemal niezawodna - triumf w ME, MŚ i podwójny w LM w cztery lata to kolekcja niewiarygodna. Tutaj znajdziecie mój felieton pofinałowy (zastrzegam: ja nazwałem Hiszpanię siostrą Barcelony, w klon zmieniła się po redakcji, co mi nie odpowiada, bo dokładną kopią katalońskiej drużyny wcale nie jest), a tutaj jedenastkę turnieju sporządzoną wspólnie z Michałem Szadkowskim (zważcie, że powstała przed finałem, więc np. zbyt wstrzemięźliwie pisaliśmy o Ikerze Casillasie:-)). Zapraszam do lektury i przepraszam, że ostatnio, akurat przed mundialową kulminacją, zamilkłem na blogu, nie wkładałem nawet linków do artykułów pisanych do „Gazety”. Jakiś lokalny wirus mnie złożył, ledwie wiązałem ze sobą zdania. A teraz z trudem wiążę zwoje mózgowe, żeby wymyślić, kto dostanie w tym roku Złotą Piłkę. W 2009 r. konkurencję rozniósł Messi, tym razem zanosi się na spory rozrzut głosów... 