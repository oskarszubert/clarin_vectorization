Iluminację przeżyłem, przetrawiając decyzję irlandzkiej federacji piłkarskiej o powierzeniu reprezentacji kraju Giovanniemu Trapattoniemu. Pewnie zresztą i ten news by mnie nie oświecił, gdyby wcześniej Anglicy nie przełknęli swojej dumy ojców futbolu i kadry narodowej nie oddali w ręce Fabia Capella. Niby sprawa jest oczywista, niby jest jasna jak przyszłość polskiego futbolu pod rozumnym panowaniem Michała Listkiewicza, ale ja bez włoskiej inwazji na Wyspy Brytyjskie bym jej banalności nie dostrzegł.Czyż FIFA nie zachowuje się nadzwyczaj niekonsekwentnie, zezwalając Leo Beenhakkerowi mknąć z polskimi piłkarzami na Euro 2008?Futbol dzieli się na dwa światy - w jednym zniesiono już wszelkie granice między państwami, w drugim ściśle wytyczonych barier restrykcyjnie chronimy. Kluby przeobraziły się w kosmopolityczne korporacje z zagranicznymi piłkarzami, trenerami, masażystami, właścicielami etc. Reprezentacje narodowe rekrutują graczy wyłącznie spośród obywateli swojego kraju, więc jeśli nawet kogoś chcą importować, muszą go namówić do przyjęcia nowego paszportu. Kandydat na Polaka może po polsku mówić kiepsko lub nie mówić wcale, może mieszkać za granicą i nie znać hymnu, może nie znosić bigosu i nie pić wódki, ale bez papieru grać pod flagą biało-czerwoną nie da rady.Dlaczego ta zasada nie obejmuje trenerów? Dlaczego narażamy Włochów na porażkę w eliminacjach do następnego mundialu z prowadzonymi przez ich rodaka Irlandczykami? Dlaczego narażamy ich na porażkę w ćwierćfinale tego mundialu z prowadzonymi przez najwybitniejszego włoskiego trenera Anglikami? Dlaczego narażamy Brazylię na porażkę z kierowaną przez Scolariego Portugalią?Nielogiczność postawy FIFA, ponoć desperacko broniącej narodowego charakteru reprezentacji, zdaje się ewidentna - w końcu lewy obrońca niekoniecznie wpływa na wynik meczu bardziej niż selekcjoner. Bywa, że jest wręcz przeciwnie.Nie chcę oczywiście wzniecać rabanu ani z rewolucyjnym oburzeniem wydzwaniać do FIFA, bo na ewentualnym retuszu prawa, biorąc pod uwagę doniosłe triumfy naszej myśli szkoleniowej, zyskalibyśmy nie tak wiele. Na świętość z Dalajlamą ścigał się nie będę, moje poczucie przyzwoitości zdecydowanie ustępuje nałogowi oglądania zwycięstw reprezentacji Polski. A kibice są mi chyba w hipokryzji współbraćmi. Kiedy bowiem ryzykownie wróżyłem na tym blogu, że w przyszłości narodowe reprezentacje będą kaperować najemników ze wszystkich stron świata, komentujący wpis czytelnicy ewentualną realizację tych proroctw gremialnie i stanowczo potępili. „Wolimy kadrę przegraną, ale naszą, od zwycięskiej, ale obcej” - deklarowali.To co robimy z tym Beenhakkerem? 