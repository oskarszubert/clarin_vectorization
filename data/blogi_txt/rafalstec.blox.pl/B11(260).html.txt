Zarządziłem po rozmowie z samym sobą przerwę w blogowaniu, ale właśnie przywalił mi w oczy jeden z najładniejszych cytatów sezonu, więc zaglądam na sekundę. - Oni ze sobą nie rozmawiają. Na boisku i poza nim. Nie spotykają się. To zlepek dwudziestu kilku piłkarzy - zdiagnozował dziś problemy piłkarzy Legii trener Stefan Białas. Cytat ujmuje sugestywnością opisu pomimo swej lapidarności, odbiera jakikolwiek sens dalszym analizom (oszczędzając czas wielu ludziom), a mnie wpędza jeszcze dodatkowo w konfuzję. Zakiełkowały mi we łbie co najmniej trzy fundamentalne pytania, na które nie znajduję odpowiedzi. Pomożecie? Czyżby pamiętna, organizowana tygodniami integracja piłkarzy w lokalu „Body sushi” - serwującym dania japońskie na brzuchach kelnerek - się nie powiodła? Chyba nie zniweczyła jej taka drobnostka, głupstwo wręcz, jak poprzedzająca party porażka z Jagiellonią? Czyżby nie powiodła się również integracyjna kolacyjka w McDonald'sie, którą piłkarze urozmaicili sobie powrót z meczu z Wisłą?  I pytanie najważniejsze. Skoro piłkarzom brakuje rozmów, spotkań i w ogóle kontaktów międzyludzkich, to dlaczego rozgrywający Maciej Iwański stanowczo odmówił mi - po niemal tygodniowym namyśle - udzielenia wywiadu? Chciałem pogadać dłużej. O trudnym losie piłkarza, o tym, jak to jest być czołowym polskim ligowcem, o wyrzeczeniach, które trzeba znosić, o życiu, może nawet o nieśmiertelności duszy i piramidach egipskich... Chciałem zaprosić go do uroczej, kameralnej knajpki na Mokotowie... Czyżby zniechęciły Iwańskiego tamte poprzednie, jak wynika ze słów Białasa - nieudane - imprezy integracyjne? 