Rozmawiałem dziś z rozważającym grę dla reprezentacji Polski napastnikiem Cagliari Robertem Acquafrescą (po włosku), z jego mamą (po polsku) i ludźmi z sardyńskiego klubu.Piłkarz wywarł na mnie wrażenie rzeczywiście zaambarasowanego harmidrem wokół siebie i dylematem, który może zakręcić w głowie także ze względów ściśle sportowych. Na powołanie do seniorskiej reprezentacji pewnie poczeka latami i nie wiadomo, czy zdoła się w niej utrzymać, bo już dziś, w młodzieżówce, konkurencję ma potworną - Giuseppe Rossi i Giampaolo Pazzini wyróżniają się wśród napastników arcymocnych lig, hiszpańskiej i włoskiej. Gdyby jednak się do kadry przebił, na każdych mistrzostwach Europy i świata będzie mierzył w medal. Polska natomiast daje szansę debiutu na wielkiej imprezie właściwie już za moment, bo w czerwcu...Rozmowa z panią Ewą Aquafresca, która w 1978 roku wyjeżdżała do Turynu jako Ewa Murkowska, przypominała mi klimatem pogawędkę sprzed kilku lat z Alicją Trochowską, mamą Piotra, który już wkrótce będzie być może ostrzeliwał bramkę Artura Boruca w koszulce reprezentacji Niemiec. Obie wydawały się wniebowzięte, że ich synami interesują się Polacy - jak wielu emigrantów znajdujących wprost nadnaturalną przyjemność w pielęgnowaniu wszelkich związków z ojczyzną. Obie też nie chciały w żaden sposób wpływać na - odpowiednio - Piotra oraz Roberta, gdy ci będą podejmować decyzję o swojej reprezentacyjnej przyszłości. Uderzały w ten same struny: moje dziecko jest i Niemcem/Włochem, i Polakiem, czego nie wybierze, coś straci.Najbardziej zafrapowały mnie jednak rozmowy z dwoma pracownikami Cagliari. Marcello i Roberto nie potrafili ukryć zdumienia, że o Acquafresce wspomina się w Polsce już w perspektywie Euro 2008. „Ależ on ma ledwie 20 lat, nie grał w żadnych poważnych zawodach, jego talent ma dopiero eksplodować!” Obu nie mieściło się w głowach, że zdolnemu młokosowi mógłby wystarczyć jeden sparing w polskiej kadrze, by zasłużyć na udział w tak ważnej imprezie. Że taki scenariusz w ogóle ktokolwiek bierze pod uwagę. Nie myśleli o jego wieku (rówieśnicy Acquafreski bywają gwiazdami Ligi Mistrzów), lecz niewielkim doświadczeniu i realiach naszej reprezentacji: jak niewiele trzeba, by w niej zagrać.Ich wybałuszone ze zdziwienia oczy (rozmawialiśmy przez telefon, ale wybałuszenie słyszałem w głosie) znów uświadomiły mi, jak beznadziejnie mizernym dysponujemy potencjałem napastników i w ogóle piłkarzy zorientowanych wybitnie ofensywnie. Współczuję Beenhakkerowi, który musi opowiadać bajki o niewyczerpanych zasobach futbolowego talentu w polskiej lidze, a szkapa jaka jest, dobrze widzi. Jeśli na niemal ostatni przed mistrzostwami sparing powołuje znienacka Dawida Janczyka, 19-letniego rezerwowego CSKA Moskwa, to znaczy, że rozpaczliwie - i z determinacją - chwyta się każdej szansy, by sklecić grupę odpowiadającą standardom europejskim. Wyciął mu numer Żurawski, którego kariera zaczęła pikować po wysokim locie w pierwszym sezonie w Celtiku Glasgow, nie strzelają goli (i mało grają) Rasiak oraz Saganowski, rok na ławkach rezerwywch lub trybunach zmarnował Matusiak. Z czego tu wybierać? Jeśli Smolarek ma grać nieco cofnięty, to skąd wytrzasnąć środkowego napastnika pełną gębą? Wstawić wspomnianego Matusiaka w nagrodę za sezon katastrofę? Dziś on jest pewnie najbliżej podstawowej jedenastki w czerwcowym meczu z Niemcami... A przecież w Serie A osiągnął jeszcze mniej niż Acquafresca.Mam głębokie przekonanie, że Beenhakker mierzy naprawdę wysoko, że ambicja go wprost zżera (wspaniale! wreszcie selekcjoner z ciągiem na bramkę!), ale zarazem zdaje sobie Holender sprawę, że w turnieju finałowym ME wymagania szaleńczo rosną, że z eliminacjami tego wyzwania nie ma sensu w ogóle porównywać. I zaciekle szuka, bo zna - choć swojej diagnozy nie upublicznia - ponurą prawdę o wyszkoleniu polskich piłkarzy. Dlatego wysłał właśnie swojego asystenta Dariusza Dziekanowskiego na niedzielny mecz Cagliari, dlatego realne zdaje się coś, co powinno być nie do pomyślenia: gdyby pewien zdolny młodzian wyuczony przez Włochów chciał grać dla swojej drugiej ojczyzny, byłby w stanie z dnia na dzień przewrócić hierarchię snajperów w reprezentacji Polski. Wiecie, co Zbigniew Boniek powiedział dziś Michałowi Szadkowskiemu o Acquafresce? „Na miejscu Beenhakkera zadzwoniłbym natychmiast do tego chłopaka i obiecał mu w ciemno wyjazd na mistrzostwa Europy.” Wiem, Zibi może się mylić, ale nawet jeśli się trochę myli, to i tak powinniśmy być podłamani, że napastnik, który ma w dorobku ledwie trzy pierwszoligowe gole, może tyle namieszać w dyskusjach wokół naszej kadry.O uwiądzie polskiej myśli szkoleniowej, kiepskiej infrastrukturze i braku pomysłu na selekcję utalentowanej młodzieży, napisano już tomy, sam spłodziłem całą książkę, ale naprawdę spektakularny symbol jej dokonań wykoncypowałem sobie dopiero teraz. Wyobraźmy sobie, że ofensywny tercet reprezentacji tworzą Smolarek, Roger i Acquafresca. Wyrób holenderski, brazylijski i włoski.I nawet jeśli to czysta spekulacja, z nikłymi szansami na urzeczywistnienie, nie narodziła się z niczego. A przecież żyjemy w dobrych czasach, gdy w kibicowskich oczach urośliśmy w nie byle jaką potęgę. W końcu po raz pierwszy w historii awansowaliśmy na mistrzostwach Europy.PS Dobre wieści: jutro w południe wsiadam w samolot, żeby się kilka dni powłóczyć o po średniowieczem wyłożonych mieścinach Umbrii (ale i do Rzymu zajrzę, ciekawe mecze się szykują). Czyli nawet jak się przypadkiem znów na mój blog napatoczycie, nic nowego was nie zirytuje. Sam jestem ciekaw, ile wytrwam bez nowego nałogu... 