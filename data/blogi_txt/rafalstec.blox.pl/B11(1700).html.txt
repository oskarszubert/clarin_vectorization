Epoki w piłce nożnej trwają ciut dłużej niż mgnienie oka, oczywiście kibicowskiego. Jeszcze przed chwilą angielskie firmy sezon w sezon tłoczyły się we dwie albo trzy w półfinałach Champions League, a zaraz żadna nie przeżyje - prawdopodobnie - nawet do ćwierćfinału. Co nie zdarzyło się, odkąd do klubowej elity zapraszani są nie tylko mistrzowie krajów. Nie zdarzyło się, odkąd Legia jesienią 1995 roku pogoniła Blackburn. Ogłaszać nowej epoki - znaczonej przez schyłek angielskiego imperium - nie zamierzam, w tegosezonowej klęsce przeczuwam raczej chwilowe zaburzenie. Wygłodniałe wilki z Manchesteru City w Lidze Mistrzów debiutowały, więc ostro dostały po łapach, ale wrócą wściekłe i drapieżniejsze; Manchesterowi United chyba zaszkodziła nadmierna pewność siebie trenera, ale oni też wrócą, Alex Ferguson łatwo się nie poddaje; Chelsea oddała wybitnie trudną do kontrolowania szatnię młokosowi, ale i ona powinna odzyskać moc, bo w tej szatni zgromadziła mnóstwo talentu; gaśnie chyba jeden Arsenal, ale z Tottenhamu bije energia, Tottenham może rozbłysnąć zamiast sąsiadów z północnego Londynu. Wątłość przewlekłą wypada też wróżyć Interowi, który dziś znów - bezskutecznie - próbował się podnieść na podstarzałych członkach zdobywców Pucharu Europy sprzed dwóch lat i czeka go długi, bolesny proces przebudowy, ale i włoskiej Serie A ciemność nie pochłonie na wieczność - wbrew prognozom największych pesymistów, także włoskich. Trzęsie Ligą Mistrzów od początku sezonu, dlatego przed meczem, który w 1/8 finału intrygował mnie specjalnie, zasiadłem z podejrzeniem, że doświadczę kolejnej sensacji. Że mianowicie rozochoceni chłopcy z Bazylei oprą się Bayernowi, czyli drużynie dzięki kwadratowi Lahm - Ribery - Robben - Rafinha teoretycznie najefektowniej rozskrzydlonej w rozgrywkach, lecz o tyle nieefektywnej, że każde z jej skrzydeł lubi trzepotać dla siebie, we własnym rytmie, bez synchronizacji trzepnięć. I rzeczywiście, moje pragnienia zostały spełnione, mistrzowie Szwajcarii wygrali. Oni ostro pracują na markę wśród drużyn drugorzędnych wyjątkową. Kiedyś ukatrupili już Liverpool, jesienią ukatrupili Manchester United, zaraz być może uśmiercą Bayern. Zaiste imponująca lista ofiar. Cała bieżąca edycja LM to zaburzenie. Urocze zaburzenie. Jeśli do następnej rundy awansują ci, którzy w pierwszych meczach osiągnęli korzystne wyniki - wygrali lub zremisowali na wyjeździe - to w ćwierćfinałach zobaczymy ledwie dwóch ćwierćfinalistów z minionego sezonu. Pozostałymi zostaną LYON, Zenit St. Petersburg, MILAN, Napoli, OLYMPIQUE MARSYLIA i Basel. Ba, podani przeze mnie pogrubionym drukiem zajdą tak wysoko po raz pierwszy w historii. Wyobrażacie już sobie niezwykłość możliwych półfinałów? Półfinałów tej ponoć nudnej, stęchłej Ligi Mistrzów? Jeśli wszyscy utrzymają przewagę z pierwszej tury gier, spośród ćwierćfinalistów ubiegłorocznych przetrwają dwaj - Barcelona i Real Madryt. Aż chce się napisać, że jak zniknęli z oczu konkurentom z ligi hiszpańskiej, tak zniknęli z oczu rywalom z europejskim. Aż chce się napisać, że nad resztą świata osiągnęli taką przewagę, jaką nad innymi piłkarzami - pod względem sławy oraz osobistego wpływu na wyniki - osiągnęli Leo Messi i Cristiano Ronaldo. Chce się napisać, ale lepiej zachować ostrożność. Ustaliliśmy już, że epoki w piłce nożnej trwają tylko ciut dłużej niż mgnienie oka.﻿ 