Podsumowanie jest skrótowe, spłodzone naprędce i bez wikłania się w detaliczne uzasadnienia ocen. Daję je w pięciu rozdzialikach.1) Z punktu widzenia superfaworytów było raczej letnio, bo superfaworyci rozleniwiająco szybko awansowali do 1/8 finału. Utwierdzili mnie w przekonaniu, że Michel Platini chybił z szumnie zachwalaną reformą Ligi Mistrzów, bowiem umyślił sobie wesprzeć kluby słabe, które w kwalifikacjach radzą sobie bez niego (przebili się do elity nowicjusze z Cypru, Białorusi, Danii czy Rumunii), tymczasem wsparcia potrzebują raczej średniacy niezdolni - już w rundzie grupowej - do konkurowania z potęgami. Oczywiście „potrzebują” pod warunkiem, że Liga Mistrzów w obecnej formule komuś się nie podoba (mnie się podoba).2) Supremację utrzymuje liga angielska (zaledwie dwie porażki), której wyzwanie rzuca jedynie liga hiszpańska (cztery porażki). Kolosy Premier League gnały przez rundę grupową niemal bez wpadek (statystykę zafałszowują nieco wyniki uzyskiwane przy świadomości pewnego awansu) i na dobrą sprawę mają prawo śmiało wierzyć, że znów, w trzecim sezonie z rzędu, wystawią w półfinale trójkę swoich przedstawicieli. A kibice rozpędzonej Barcelony  - że to właśnie ich idole w drugim sezonie z rzędu będą na finiszu bronić honoru Europy kontynentalnej. Być może nawet bronić z imponującym skutkiem i długo, do samego podniesienia trofeum włącznie. Tyle przynajmniej wynika z logiki wydarzeń jesiennych - niekoniecznie mówiących całą prawdę o potencjale faworytów - oraz nikłego w porównaniu z wyspiarskim kwartetem doświadczenia w pucharach Atletico Madryt oraz, mimo wszystko, Villarrealu.3) Trwa (pogłębia się?) zapaść potęg włoskich. Ich zapaść, czyli rosnącą przewagę wymienionej wyżej konkurencji, najdoskonalej oddają wypociny Interu Mediolan. Mistrz Serie A - znów pozostający poza zasięgiem w rodzimej lidze - uciułał najskromniejszy dorobek punktowy wśród wszystkich, którzy awansowali, choć los przydzielił go do jednej słabszych grup, choć Jose Mourinho do ostatniej kolejki nie wystawiał rezerw. Jego bezbarwnych występów nie wyjaśnimy nawet koniecznością wchłonięcia przez piłkarzy nauk wykładanych przez nowego trenera, bo Inter najlepiej wypadł w inauguracji. Potem było już źle albo bardzo źle. Roma biła się do ostatniej kolejki, Fiorentina odpadła... Czyżby najwięcej szans na sukces miał Juventus - bogaty w zdeterminowane, przywykłe do gry o wielką stawkę indywidualności (Buffon, del Piero, Nedved, Camoranesi, Trezeguet)?4) Bohaterowie: Lionel Messi i Steven Gerrard. Liderzy dwóch najlepszych jesienią uczestników LM, współliderzy klasyfikacji strzelców rozgrywek (choć nie są środkowymi napastnikami), piłkarze ucieleśniający najwspanialsze cechy swoich drużyn (nieskończoną finezję Barcelony oraz nieśmiertelnego ducha walki Liverpoolu). Nie umiem wybrać, kto zasługuje na absolutny numer jeden, bo Messiemu stali na drodze słabiutcy przeciwnicy, a u Gerrarda uwiera mnie udawany upadek w polu karnym Atletico, który pozwolił jego zespołowi ocalić remis. Sprawa rozstrzygnie się w finale?5) Polska wielka smuta. Powiedziałbym - tradycyjna, gdyby nie poczucie, że zrobiło się jeszcze gorzej niż było. Gol Saganowskiego zdechnie w zapomnieniu jako statystyczny fakt bez znaczenia; Sosin stopniowo zsuwał się na ławkę, by skończyć na samym jej końcu; bohaterem nie został nawet fetowany w poprzednich edycjach Boruc, do fazy pucharowej weszli tylko absolutni rezerwowi Kuszczak, Fabiański i Dudek; mający szansę na grę nie przepchali się nawet do Pucharu UEFA. Pożegnalna czerwona kartka dla Golańskiego miała wręcz kolor symboliczny. A wszystkie te okropieństwa działy się, gdy debiutanckie emocje rozpalały Cypryjczyków i Białorusinów. Ich mało obchodziła dominacja bogatych, oni nie nudzili się na pewno. Już sobie wyobrażam nudę okolicznych kibiców i działaczy, gdy mistrz Polski podejmuje w ostatniej kolejce rezerwy Manchesteru United, a za ewentualne zwycięstwo - w jednym meczu! - UEFA wypłaci jej 600 tys. euro, czyli sumkę jak znalazł na gwiazdę polskiej ligi.. 