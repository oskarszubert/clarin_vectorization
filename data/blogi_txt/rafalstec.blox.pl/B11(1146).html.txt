Jako dziennikarz zawsze nienawidziłem meczów o miejsca 5-8. W amerykańskim modelu sportu zawodowego nie lubię wielu pomysłów, ale zasadę „przegrywasz, odpadasz” chętnie przeszczepiłbym do wszystkich możliwych turniejów, wyjątek pozostawiając tylko do meczów o trzecie miejsce (złapałem się nawet kiedyś, że w pewnym sensie wolę brąz niż srebro, by wieńczyć imprezę zwycięstwem). Poćwierćfinałowego miętoszenia o miejsca średnie, w naszej nomenklaturze klasyfikowane często jako nieprzynoszące wstydu, nie chciało mi się nigdy ani oglądać, ani tym bardziej opisywać.Zbici polscy siatkarze na swoje szczęście miętosić nie muszą. Gdyby mnie po klęsce z Włochami i utracie szans na medal ktoś kazał szarpać się o pozycję siódmą czy ósmą, czułbym się jak koń, który miał wygrać Wielką Pardubicką, a po niepowodzeniu chcą go zaprzegnąć do pługa.Piłkarze ręczni o zaszczytne miejsca średnie zagrają. Brrr. A może potraktować miętoszenie jako karę za styl porażki z Islandią? Może siatkarze też powinni się pomordować, żeby następnym razem mocniej chcieli wygrać ćwierćfinał? 