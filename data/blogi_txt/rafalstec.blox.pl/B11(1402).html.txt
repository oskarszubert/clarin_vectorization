Sportowym wydarzeniem upływającego roku było, moim zdaniem bezdyskusyjnie, zgilotynowanie Lance’a Armstronga. Zamknięcie śledztwa, przedstawienie aktu oskarżenia i wyrok skazujący odebrały mu siedem triumfów w Tour de France, przez co wpłynęły na historię sportu znaczniej niż jakakolwiek impreza, łącznie z igrzyskami w Londynie, a ujawnienie anatomii oszustwa uświadomiło nam, że doping jako gigantyczny przemysł istnieje jeszcze bardziej niż przypuszczali najczarniejsi pesymiści. Zgilotynowanie miało oczywiście wymiar zaledwie symboliczny - zdemaskowany kandydat na kolarza wszech czasów nadal czuje się wybitnym atletą; prowokuje przypinanymi w sieci zdjęciami, do których pozuje w prywatnej galerii chwały, otoczony zwycięskimi koszulkami; nikt nie odebrał mu wspomnień ani wzruszeń towarzyszących uciekaniu rywalom, pedałowaniu w tempie z granic ludzkich możliwości, triumfalnemu wpadaniu na metę, prężeniu się na podium. Pozostał Amerykanin multimilionerem i człowiekiem sukcesu, któremu wyznawcy wciąż dochowują wierności, ba, są gotowi płacić, żeby mierzyć się w nim triathlonie - w zawodach przefarbowanych na nieoficjalne, byle zdyskwalifikowany superbohater mógł stanąć na starcie. Wielu sportowców też zresztą nie kwestionuje jego wielkości, nawet jeśli potępia popełnioną przezeń zbrodnię. Tak, rok 2012 w sporcie będę już zawsze kojarzył nade wszystko ze zbrodnią wszech czasów. Z upadkiem legendy tak monumentalnej, że gwałtownie przybyło ludzi łypiącym podejrzliwie na każdego, kto dokonuje czynów ponad wyobraźnię. A ja sam zbyt często popadałem - nie tylko z powodu Lance’a - w nastrój schyłkowy. Kiedy się już wybawicie do nieprzytomności i wrócicie między żywych, możecie podzielić się na forum tym, co dla was było wydarzeniem w sporcie najważniejszym, poczytałbym najchętniej w komplecie z inspirującymi uzasadnieniami. A na rok 2013 życzę Wam i sobie skromnie - mało nastrojów schyłkowych oraz kryzysowych, dużo budującego przekonania, że to, co najlepsze, dopiero przed nami.﻿ 