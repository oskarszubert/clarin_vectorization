Transfer Kaki z Milanu do Manchesteru City byłby przebojem wszech czasów. Byłby przebojem przez wzgląd na sumę okoliczności - nikt nigdy nie zapłacił za piłkarza 130 mln euro, piłkarz należący do elity najwybitniejszych zamieniłby legendarną firmę na dorobkiewiczów z niemal pustą gablotą trofeów, rzucających wyzwanie futbolowym supermocarstwom tylko dzięki kaprysowi egzotycznych multimiliarderów z Zjednoczonych Emiratów Arabskich, którzy jeszcze długo będą uchodzić za utuczonych ropodolarami ekscentryków, mających blade pojęcie o sporcie.Decyzja Kaki, by w Milanie zostać, wcale nie była mniej spektakularna. Wbrew woli kibiców piłkarze nie ślubują wierności po grób, lecz podpisują kontrakty. W średnich drużynach graczy bezwzględnie lojalnych nie znajdziemy prawie w ogóle (pomijam nigdzie indziej niechciane beztalencia), w wielkich drużynach znajdziemy ich niewielu. Rzadkimi wyjątkami są ludzie ściśle związani z miastem, regionem lub przynajmniej krajem - Maldini w Milanie, del Piero w Juventusie, Totti w Romie, Kahn w Bayernie, Raul Gonzalez w Realu Madryt, Puyol w Barcelonie, Gerrard w Liverpoolu czy John Terry w Chelsea. Raczej nie znajdziemy pośród nich obcokrajowców, a Brazylijczycy - importowani na masową skalę - uczciwie pracowali na zasłużoną reputację ponadprzeciętnie chciwych najemników, którzy biegają za szmalem z takim samym zapałem, z jakim premier Berlusconi przeobrażał Włochy w swoją prywatną firmę. Najsłynniejszy przedstawiciel gatunku, niejaki Ronaldo, ustanowił trudny do pobicia rekord, pobierając kasę i w Barcelonie, i w Realu Madryt, i w Interze, i w Milanie.Całej prawdy o negocjacjach w sprawie Kaki pewnie nie poznamy. Nie wiemy, z jaką determinacją wypychali go do City właściciele klubu sprzedającego, czy przestraszyli się reakcji opinii publicznej (również wielkiej smuty w szatni oraz skutków politycznych dla premiera), czy rodzina piłkarza truła mu, by odszedł i dał jej się obłowić. Opera mydlana potrwa jeszcze długo, madrycka prasa już zaciąga Brazylijczyka do Realu. W każdym razie Kaka właśnie dokonał ostatecznego podboju Mediolanu - z idola podejrzewanego o pazerność awansował na idola gotowego zrezygnować dla barw z przeszło stuprocentowej podwyżki. Wdzięczność czują także fani rywali, entuzjaści calcio zaniepokojeni podupadającym prestiżem Serie A. Brazylijczyk jednym ruchem dał sobie szansę, by zyskać status absolutnie wyjątkowy, przeobrazić się w żywy pomnik, którymi w futbolu rzadko zostają ludzie ściągnięci z drugiego końca świata.Już słyszę tych - i piłkarzy, i fanów - którzy oczywiście też by do Manchesteru w życiu nie poszli, bo dziewięć milionów aktualnej pensji by ich zadowoliło, a City stoi nad drugoligową przepaścią. Wierzę na słowo. Najłatwiej odrzucać oferty, których się nigdy nie otrzymało. 