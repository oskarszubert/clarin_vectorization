Oczywiście wybieram się jutro na wiadomy mecz na szczycie, co będzie tym fajniejsze, że Legia przydzieliła mi miejsce obok Czadobloga, którego klasyfikuję jako tak samo (futbolowo) szurniętego jak ja, choć świrujemy na przeciwległych biegunach - on się wkręca przede wszystkim lokalnie, a ja zazwyczaj lubię podfrunąć i spoglądać na piłkę kopaną globalnie. Ponieważ zaprzyjaźniony bloger nie lubi wmawiania Ślązakom, że bliżej im do Niemców niż Polaków, z okazji jutrzejszego przeboju przygotowałem dla niego drobną niespodziankę. Przejrzałem jeszcze raz listę strzelców goli, by dowieść, że Ruch Chorzów jest klubem z największą w Europie liczbą ligowych bramek zdobytych w tym sezonie przez Polaków. Piszę o Europie, bo na podium wpycha się przedstawiciel Bundesligi: Ruch Chorzów 36 polskich goli Śląsk Wrocław              26 Borussia Dortmund 24 GKS Bełchatów              24 Jagiellonia 23 Korona Kielce                21 Chorzowianie tylko jednego gola zawdzięczają obcokrajowcowi (Słowakowi Gaborowi Strace), w przeciwieństwie do leżącej na dnie mojej tabeli Wisły Kraków, która tylko jednego gola zawdzięcza Polakowi (w listopadzie Rafał Boguski ugodził z karnego Śląsk). Nad nią znajdują się Cracovia (4 polskie gole) i Lech Poznań (6), dla którego nasi ludzie nastrzelali tyle, ile Kamil Grosicki natłukł dla tureckiego Sivassporu. Kibice szturmującego pozycję lidera Ruchu oklaskiwali zatem w tym sezonie więcej polskich bramek niż kibice innych potentatów - Legii (15), Polonii (7), Lecha (6) i Wisły (1) - razem wziętych. Chorzowianie nie tylko płyną po medal, oni jeszcze płyną pod prąd - w erze najintensywniejszego w historii naszej ligi importu zagranicznej siły roboczej wystawiają w niej drużynę najbardziej swojską. A ja sobie myślę, że szczególnie zawstydzające te dane powinny być dla Patryka Małeckiego. W gębie po meczach mocnego, pod bramką milczącego. Milczącego od ponad roku, czyli 1450 minut gry.﻿ 