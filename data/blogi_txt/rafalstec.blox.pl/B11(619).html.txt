Długo łudziłem się, że Malaga wydusi przynajmniej dogrywkę, ale nie, cuda się nie działy, Barcelona nawet w niemrawym usposobieniu i z niemrawym Messim kropnęła cztery gole, awansowała przed chwilą do półfinału Copa del Rey, a tam już czeka Real Madryt. Obejrzymy zatem co najmniej 16 meczów będących największą futbolową superprodukcją naszych czasów na dystansie zaledwie dwóch lat - dziś pojęciem „El Clasico” operuje cała ludzkość, ale podejrzewam, że dekadę temu znał go najwyżej promil kibiców. 16 meczów w 2 lata? Zdaje mi się to serią nieledwie rekordową, sam sprawdziłem tylko, ile razy w tym okresie mierzyły się ze sobą Chelsea z Manchesterem United - też miałem wrażenie, że wpadają na siebie notorycznie. Doliczyłem się 12 starć, królewscy z Katalończykami biją wszystkich. I to nie dzięki agresywnemu marketingowi, lecz rozstrzygnięciom sportowym - wytrzymują do ostatnich rund w rozmaitych rozgrywkach, więc na siebie w końcu wpadają, inaczej się nie da. Niewykluczone, że tempo utrzymają lub jeszcze podniosą, w końcu wiosną mogą zderzyć się w Lidze Mistrzów. I na razie nie ma sensu biadać, że lud się znudzi, odwróci oczy od telewizora, przeżarty do nudności pójdzie sobie precz, a biznes zdechnie. Canal+ rozesłał dziś informację, że w niedzielę będzie transmitował „małe” El Clasico - drugoligowe, rozgrywane przez rezerwy Barcelony i Realu. Wiedzą chłopy, co robią, oglądalność raczej wzrośnie niż spadnie. Widownia jamę chłonącą ma szerokopasmową, wystarczy przypomnieć sobie, jak często grają ze sobą bohaterowie koszykarskiej NBA - a grają niekiedy nawet 11 razy w sezonie, wyjąwszy oczywiście sparingi. Gdybym robił w dziale marketingu, doszedłbym do wniosku, że El Clasico nadal sprzedajemy, pomimo ostatnich postępów, zdecydowanie za rzadko.﻿ 