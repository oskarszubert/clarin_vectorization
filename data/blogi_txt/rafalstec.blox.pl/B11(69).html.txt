Przekonywałem już wielokrotnie, że stanu polskiego piłkarstwa najprecyzyjniej wcale nie weryfikują wyniki reprezentacji ani wspomaganych importem zagranicznej siły roboczej klubów, lecz siła drużyn, które zatrudniają polskich kopaczy. Dlatego w latach minionych, wraz ze staczaniem się naszego futbolu ubywało naszych rodaków w Bundeslidze, a przybywało np. w lidze greckiej. Dlatego kompletnie zniknęli z hiszpańskiej, a rozmnożyli się - ba, przez moment wręcz królowali - w lidze cypryjskiej. Czasem też w kierunkach migracji odbijało się kilka procesów. Jeśli nasi całkiem sporą grupką zjechali - ostatnio, gdy akurat dołują - na boiska włoskie, to mamy ostateczny dowód, że calcio pochudło sportowo i finansowo, a zarazem przekonujemy się, jak bezcennym atutem bywa unijny paszport. Wiwat integracja europejska, bez niej polski kopacz nie podbierałby pracy zdolniejszym południowym Amerykanom. Ale rynek też niepodważalnie wiarygodny w ocenie kompetencji piłkarzy nie jest, bo pracodawcy lubią zachowywać się nieracjonalnie. Czego intrygujący przejaw widzimy właśnie w klubach tureckich, które zatrudniają już dziewięciu Polaków. To najwyżej sklasyfikowana przez UEFA - na dziesiątym miejscu - liga na kontynencie zainteresowana ich usługami na masową skalę. Najazd naszych na Turcję nie zdumiewałby, gdyby cała operacja była rozciągnięta w czasie. Gdyby Polacy zdobywali tam renomę stopniowo, z sezonu na sezon, gdyby ich popularność rosła tak, jak rosła popularność polskich bramkarzy na Wyspach - ci długo udowadniali, że wyrastają ponad polskich piłkarzy z pola, aż doczekaliśmy się szlagierowego meczu Manchesteru United z Arsenalem, w którym uczestniczyło aż trzech (Szczęsny stał między słupkami, Kuszczak i Fabiański siedzieli na ławce). Turcy nie odkrywali naszych muraw kępa po kępie. Aż ośmiu graczy, czyli wszystkich poza Marcinem Kusiem, wzięli w tym sezonie - braci Brożków, Arkadiusza Głowackiego, Kamila Grosickiego, Macieja Iwańskiego, Mariusza Pawełka, Marcina Robaka i Michała Żewłakowa. Reagują, jakby dopiero wczoraj zauważyli na mapie ludny kraj nad Bałtykiem, uznali, że go przez roztargnienie przeoczyli i postanowili czym prędzej się zrehabilitować, oczywiście z neoficką nadgorliwością. Ooo, jakie duże państwo, ani chybi pełne zdrowych i silnych obywateli, nawet kiedyś króla miało, co to nas pod Wiedniem przed wiekami nie dopuścił pod swoje pole karne, musi coś w nich być, bierzemy od razu wszystkich. W futbolu nie wydarzyło się ostatnio nic, czym można w naturalny sposób wytłumaczyć nagły przypływ uczuć do naszych ligowców. Reprezentacja przegrywała, nadal przekopując boiska w poszukiwaniu rankingowego dna; kluby w Europie też wypadały byle jak, wyjąwszy opanowanego przez obcokrajowców Lecha; nasze kraje nie ogłaszały hucznie zacieśnienia współpracy gospodarczej, nasi premierzy nie spędzali razem weekendów, nasz jedyny ostatnio piłkarz w Turcji - wspomniany Kuś - megagwiazdą nie został. Co więcej, niektórzy pozyskani wpadli ostatnio w dołek. Jeśli przedstawiciele Manisaporu istotnie śledzili jesienią popisy Iwańskiego, to łatwiej byłoby im wypatrzeć powody, dla których bezpieczniej w niego nie inwestować (zwłaszcza jeśli przeprowadzili także wywiad środowiskowy). Gdy każdy transfer rozstrząsać z osobna, to większość daje się logicznie wytłumaczyć. Skoro lider ligi tureckiej przyjął Piotra Brożka, to możemy się domyślać, że zaakceptował pakiet - obrońcę wraz ze zdolniejszym bratem Pawłem. Grosicki - chłopak po przejściach, który podejrzanie często zmienia barwy - wylądował w klubie broniącym się przed spadkiem. Pawełka, Robaka i rzeczonego Iwańskiego również przygarnęły drużyny przeciętne lub słabiutkie. Dezorientuje tylko skala zjawiska. Wczoraj nie jedli Turcy bigosu niemal wcale, dziś pochłaniają go chochlami, na śniadanie, obiad, podwieczorek i kolację. Na ich gusta wpłynął najwyraźniej Bartłomiej Bolek, postać jeszcze przed chwilą anonimowa, która staje się bohaterem zimy w polskim futbolu. To on „sprzedawał” - jako agent - Brożków, Pawełka, Głowackiego, Iwańskiego i Robaka. Ma 31 lat, działa od blisko siedmiu, zaczął jeszcze w trakcie studiów ekonomicznych. Poświęciłem niedawno obszerny felieton niejakiemu Jorge Mendesowi, który posłużył mi za ilustrację rosnących wpływów pośredników transferowych we współczesnym futbolu. Bolek też mógłby posłużyć. Portugalczyk działa na szczytach futbolu (wśród klientów ma Mourinho, C. Ronaldo i jeszcze kilkudziesięciu rodaków), Polak działa na niżej - odpowiednio dla poziomu sportowego tych, których trzyma w swojej stajni. Turcy ewidentnie lubią robić interesy z oboma. Mendes oddał aż czterech ludzi Besiktasowi. Do Ricardo Quaresmy, Simao Sabrosy oraz Manuela Fernandesa dołączył niedawno Hugo Almeida, którego nie dały sobie wcisnąć kluby angielskie - odstraszyła ich kwota 2,1 mln funtów, których portugalski agent żądał za samo podjęcie negocjacji. Besiktas szalone warunki wstępne przyjął. I zapewne hojnie piłkarza opłaca. Od Anglików jego przedstawiciele chcieli 40 tys. funtów tygodniowo. Polakami kluby ze Stambułu się na razie nie interesują - choć niedawno sensacyjnie oddały panowanie w lidze, to wciąż są lokalnymi supermocarstwami, zatrudniającymi trenerów klasy Franka Rijkaarda i piłkarzy klasy króla strzelców ligi francuskiej Mamadou Nianga. Bracia Brożkowie i Głowacki stoją jednak przed szansą na ładny awans sportowy. Jeśli Trabzonspor nie zleci z pozycji lidera, jesienią zadebiutuje w Lidze Mistrzów. Pytanie, czy nasi wytrzymają rywalizację o miejsce w składzie. Pracują w przyjemnych okolicznościach przyrody, od gospodarzy dostali urocze, nadmorskie wille z basenami i w ogóle pod pupami mają cieplutko. Grać nie umierać. Wypytałem o obrotnego menedżera kolegów po fachu z innych miast, którzy stale piszą o transferach. Opinię wystawili mu ładną, w swojej branży, wywołującej często brzydkie skojarzenia, wyróżnia się ponoć wiarygodnością - nie ściemnia, nie próbuje np. wywołać wrażenia, że na jego klientów pożądliwie spoglądają kluby z całej Europy. Sam też do Bolka zadzwoniłem. Usłyszałem, że o przeprowadzce braci Brożków do Trabzonu zaczął rozmawiać już na kolacji po podpisaniu kontraktu przez Głowackiego, że ten ostatni uwiódł tubylców wyjątkowym profesjonalizmem, że jesienią Turcy oglądali z trybun niemal każdą kolejkę ligową i wszystkim kupionym namiętnie się przyglądali. Jak nawiązał z Turcją kontakt, opowiadać ze szczegółami Bolek nie chciał. Zdradził tylko, że znalazł na tamtejszym rynku równie sprawnego partnera, który znajduje kontrahentów dla piłkarzy o zaproponowanej charakterystyce. Co znów przypomina, jak wiele klubów opiera politykę transferową na zaufaniu do ludzi z zewnątrz. Rekomendowanych graczy, owszem, sprawdzają. Ale gdyby rekomendacji nie dostali, nie mieliby kogo sprawdzać.  Na stronie internetowej należącej do Bolka agencji BMG-Sport znajdziecie nazwiska innych związanych z nią piłkarzy, m.in. Patryka Małeckiego, Rafała Boguskiego i Kubę Rzeźniczaka. Niewykluczone, że wokół niektórych wysłannicy tureckich klubów już chodzą - zwłaszcza sytuacja obrońcy Legii wygląda kusząco, bowiem jego kontrakt z warszawskim klubem wygasa w czerwcu. Najpierw jednak nad Bosforem przekonają się, jakie koty w worku kupili - niegroźne futrzaki, co to przede wszystkim lubią wylegiwać się w słońcu, czy drapieżne tygrysy, które przepadają za rozszarpywaniem rywali na strzępy. Turcy są impulsywni. Uczuciem do Polaków mogą się zarazić prezesi na biało-czerwony powab na razie nieczuli, ale moda może też się skończyć tak nagle, jak się zaczęła. 