Kiedyś porywające spektakle zaszczycaliśmy porównaniem do przebojów made in Hollywood, dziś, gdy stolica kina wypluwa głównie infantylne gnioty dla przedszkolaków, fabuły z ligi angielskiej nie mają już konkurencji. I nie chodzi nawet o poziom gry, lecz owo niesamowite spiętrzenie atrakcji oraz rosnący wraz z upływającym czasem ładunek emocji, które razem wzięte  są w dzisiejszej piłce czymś absolutnie niepowtarzalnym.Takie właśnie cudo wyprodukowały dziś Arsenal i Manchester.Trwa doliczony czas gry, pole karne gości rozrywa kotłowanina i kanonada, jakiej świat nie widział. Kiedy sędzia ogłasza, że padł gol, nawet jego autor nie wie, że został bohaterem. Dopiero Adebayor woła do zdezorientowanego Gallasa: to ty, to ty strzeliłeś! Z 1:2 robi się 2:2. Gospodarzy ocalił ten, który jako pierwszy sprowadził na nich nieszczęście, zdobywając bramkę samobójczą. Czy można chcieć czegoś więcej? Jaki fabularny zwrot jeszcze można wynaleźć? Czy istnieje dreszczowiec doskonalszy?Wyspiarze to uwielbiają. Zwłaszcza dziennikarze. Oni nie relacjonują rozgrywek, lecz opowiadają pasjonujące historie, wynajdując je za wszelką cenę, nawet jeśli trzeba rzeczywistość przekłamać, nadinterpretować, podkoloryzować, nawet zmyślić. Bez ich pogoni za superfajnymi fabułami pewnie nie byłoby zajadłej rywalizacji trenerów Wengera i Fergusona, którzy prą do zwycięstwa po ostatnią sekundę walki, których nieustępliwość i żądza triumfu zdają się pchać całe drużyny.Nie potrafię tego udowodnić, ale jestem głęboko przekonany, że wieloletnia rywalizacja trenerskich legend Arsenalu i Manchesteru przenosi się na piłkarzy. Także tych piłkarzy, którzy czasem przebywają w klubie kilka lat, a czasem ledwie kilkanaście miesięcy, więc sami z siebie pewnie nie zawsze poczuliby, w czym biorą udział. Ale patrzą w oczy żywym pomnikom, poddają się oddziaływaniu dwóch cholernie zdeterminowanych dziadków z jajami, co to zmierzyli się ze sobą blisko 40 razy, ale wciąż nie mają dość udowadniania, kto jest lepszy.Chciałbym przeżyć kiedyś coś takiego u nas. Poziom gry na angielskich boiskach długo jeszcze pozostanie dla naszej ligi nieosiągalny. Ale tę niesamowitą łapczywość na triumfy, jaka napędza gwiazdy Arsenali i Manchesterów, można wykrzesać z siebie niezależnie od umiejętności. Za naszymi hitami muszą jednak stać prawdziwe ludzkie historie, dla kogoś zwycięstwo muszą bywać niekiedy kwestią honoru, a porażka osobistą zniewagą.Wenger pracuje w Londynie ponad 10 lat i może śmiało powiedzieć: Arsenal to ja. Ferguson utrzymuje stanowisko ponad 20 lat i jeszcze śmielej może krzyknąć: Manchester to ja. Obaj nie tylko planują treningi i dobierają skład na najbliższy mecz. Oni budują całą filozofię klubu.W naszej lidze Orestowi Lenczykowi - trenerowi o najdłuższym stażu - stuknęły niedawno dwa lata na ławce GKS Bełchatów. Reszta na dobrą sprawę rozpoczęła pracę przedwczoraj. A jeśli spojrzeć na kilkanaście ostatnich sezonów, to rekordziści - Smuda w Widzewie czy Kasperczak w Wiśle - nie wytrwali na jednej ławce nawet czterech lat... Nawet Wojciechowi Stawowemu, któremu jako jedynemu obiecywano znacznie więcej, paskudny numer wyciął ostatecznie właścicel Cracovii. Podpisał z trenerem ponoć historyczny kontrakt - dziesięcioletni - by miesiąc później pożegnać się z najbardziej absurdalnego powodu pod słońcem - po sporze o to, czy piłkarze mają dopłacać do zgrupowania.Patrzę na nową falę - Skorżę, Urbana, Zielińskiego, Michniewicza etc - i tak sobie marzę: a może i nam trafi się kiedyś prezes, który będzie konsekwentnie trwał przy swoim wybrańcu, choćby po to, żeby dowieść, iż zatrudniając go podjął właściwą decyzję?PS. Jeśli ktoś pamięta kogoś ze sporym stażem pracy w jednym polskim klubie, a przeze pominiętego, proszę przypomnieć. Chętnie zbiorę burę. 