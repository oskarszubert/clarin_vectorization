W Espinho chodzą słuchy, że Indonezyjczycy, z którymi dzisiaj zmierzy się drużyna Raula Lozano, są z zawodu badmintonistami, ale chwilowa przeprowadzka do siatkówki dawała im okazję wreszcie przylecieć do Europy, więc się przeprowadzili. Podejrzenia wynikają z obserwacji ich stylu gry - oryginalnego, improwizowanego, odpornego na wszelkie dogmaty (np. dogmat zachęcający, by środkowi zbijali raczej ze środka niż ze skrzydła) - oraz warunków fizycznych. Najwyższy Indonezyjczyk dorósł do 193 cm, czyli wymiarów Sebastiana Świderskiego, zatem jeśli on i koledzy nie zabiorą dzisiaj na boisko rakiet od badmintona, atakowanie nad blokiem może okazać się misją ponad ich siły.I całe szczęście, bo mimo zwycięstwa nad Portoryko pozostaję przekonany, że przeżywamy chwile wyjątkowo niesprzyjające sprawdzaniu się z przeciwnikami naprawdę mocnymi.Polscy siatkarze po wczorajszym meczu zaskoczyli mnie przytomnym umiarkowaniem i chłodną analizą sytuacji. Nie zachłysnęli się ładnym, ale małym sukcesikiem. Ktoś przyznał, że są w przeciętnej formie i nadzieje pokładają w założeniu, że ta przeciętna forma wystarczy, by awansować na igrzyska. Ktoś podkreślał, że wczoraj najważniejsza bitwa toczyła się w ich głowach. Piotr Gruszka, któremu zasugerowałem, że wygrali przede wszystkim sami ze sobą, zgodził się, ale moją tezę doprecyzował: „Pokonaliśmy dwóch przeciwników: siebie i Portoryko.” Po czym przekonywał, jak bardzo inauguracyjne zwycięstwo podniosło morale reprezentacji. Tylko Lozano pozował na najspokojniejszego człowieka na świecie, sugerując, że wszystko przebiega zgodnie z planem.Ja się z obaw wciąż nie wyleczyłem. Jeśli Portugalia dzisiaj wygra z Portoryko, jutro Polacy zagrają z gospodarzami coś w rodzaju finału o igrzyska. I niewykluczone, że wejdą na boisko w tym samym stanie ducha, co wczoraj. Dawno już nie widziałem ich tak spiętych, dawno nie widziałem, by mistrz Włoch Michał Winiarski zaczynał od zatrzęsienia drobnych wpadek - przekroczenia linii przy serwisie, niepotrzebnego przekładania rąk za siatkę, gdy rywal chce rozegrać piłkę etc. To nie jest jego normalny poziom, o czym zresztą przekonał w secie drugim i trzecim, gdy spisywał się już znakomicie.Ewentualna porażka z Portugalią byłaby katatrofą, zdolną moim zdaniem podłamać koniunkturę w całej naszej siatkówce, napędzaną przede wszystkim sukcesami kadry. Po raz pierwszy od lat dyscyplina dotąd stale się rozwijająca, wykonałaby wyraźny krok w tył. Jesienne mistrzostwa Europy można, przy sporym wysiłku woli, uznać za wpadkę. Następna przykra niespodzianka skazałaby nas na co najmniej półtora roku wyczekiwania ważnej imprezy - do następnych ME, do których przecież Polacy wciąż nie awansowali.Dobrze, że siatkarze zajmują się graniem, a nie rozstrząsaniem, co będzie jutro i pojutrze, bo świadomość, o jaką stawkę grają, jeszcze spotęgowałaby presję. A ja, mimo konfuzji wywołanej niepowodzeniami sprzed tygodnia, żyję w przeświadczeniu, że gdyby grali jutro tylko z Portugalią, bez szarpania się z własnymi lękami, powinni ją pokonać z taką swobodą, z jaką wczoraj pokonali Portoryko. Gdyby. Realia są inne. Reprezentacja Polski chyba jeszcze długo pozostanie grupą, która może z każdym przegrać, ale i z każdym wygrać. Zasięg jej możliwości - spoglądając i w górę, i dół - zdaje się nieskończony. Co akurat na igrzyskach olimpijskich, by zakończyć optymistycznie, może okazać się zaletą.UPDATE Dotarło do mnie, że w telewizji nSport mój akapit o badmintonistach potrakowano poważnie. A nie wierzyłem, jak mi wytykali kontrowersyjne poczucie humoru... 