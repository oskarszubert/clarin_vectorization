Okruchy po mistrzostwach Europy siatkarzy. Tutaj znajdziecie mój felieton do poniedziałkowej „Gazety” („Polski nie używa tępej siły”), w którym rozciągam most między erą Wagnera, a erą argentyńskich selekcjonerów z włoskim paszportem. Tutaj wyklikacie opublikowany dzisiaj portret Daniela Castellaniego z Raulem Lozano w tle. Do tego ostatniego tekstu nie zmieściłem słów Silvano Prandiego, którego zagadnąłem w Izmirze o trenera naszej kadry z tej racji, że włoski fachowiec - dziś pracujący z Bułgarią - 20 lat temu prowadził Castellaniego w klubie z Padwy. Obaj panowie za sobą przepadają, co widać, kiedy padają sobie w objęcia, ściskają się, rozgestykulowują w żywiołowej dyskusji. Wspomnienie Prandiego: - Siatkarzem był świetnym. Wspaniałym technicznie i bardzo mocnym psychicznie, najlepszym w drużynie. Mianowałem Daniela kapitanem, nie było alternatywy. Wszystko miało naturalny przebieg, on natychmiast zyskał posłuch w drużynie, choć nie miał władczego charakteru. Kiedy słyszę o jego ciepłych, niemal przyjacielskich relacjach z drużyną, wszystko się zgadza. On bardziej niż szefem jest dla graczy doradcą. Jako siatkarz już się tak zachowywał, na boisku sporo widział i umiał podpowiedzieć kolegom, jak mogą od następnej akcji poprawić swoją grę. Trenera mógł zamęczyć, bo nie wystarczały mu treningi oraz mecze. Ciągle przychodził i wypytywał mnie, dlaczego robimy to, a nie tamto, dlaczego w taki sposób, a nie w inny. Analizował, filozofował, co chwila wpadał na jakiś pomysł. Już wtedy wiedziałem i zresztą mu to powtarzałem, że kiedyś zostanie trenerem. Był moim uczniem, nie graczem. Czasem odnosiłem wrażenie, że karierę zawodniczą musi tylko przeczekać, że jego przeznaczeniem zawsze było przede wszystkim prowadzenie drużyny. 