Zawierucha wokół Maora Meliksona to kolejne przygnębiające zjawisko atmosferyczne w naszym futbolu, środowisku od lat podlegającym nieustającej degradacji. Izraelczyk z polskim paszportem przyjechał, zobaczył i zachwycił, już wstępnymi kopnięciami przyciągając uwagę Franciszka Smudy, który w środę wymarzł na meczu Podbeskidzia Bielsko-Biała z Wisłą Kraków, aby się nowemu ligowemu herosowi przyjrzeć, a potem ewentualnie spotkać z nim i zwerbować do gry dla ojczyzny jego - znaczy Meliksona - matki. Piłkarz został zauważony słusznie, istotnie wyróżniał się od pierwszego zagrania. Przygnębiają, jak mawiał klasyk, okoliczności przyrody - oto selekcjoner reprezentacji ugania się za kolejnym cudem odkrytym obcokrajowcem, który nie mieści się w szerokiej kadrze narodowej bardzo przeciętnego futbolowo kraju, w eliminacjach Euro 2012 zajmującej ledwie czwarte miejsce w grupie - pod Chorwacją, Grecją oraz Gruzją - a Łotwę wyprzedzającą jedynie okazalszym stosunkiem bramek. To zresztą i tak postęp, w kwalifikacjach do mundialu Łotwa Izrael wyprzedziła. Tam na Meliksona ani nie spojrzą, nam Melikson tak rozmaślanił oczy, że kibicowsko-ekspercki naród już widzi, jak po latach pochmurnych nad naszymi reprezentacyjnymi murawami wreszcie wstaje słońce. Paskudną pogodę mieli też ostatnio Włosi, których boiska obserwuję wnikliwie i nawet swego czasu wypatrzyłem - i opisałem - mnóstwo analogii pomiędzy zapaścią ich a naszą. Dlatego selekcjoner reprezentacji Cesare Prandelli również reaguje nadzwyczajnie. Właśnie wymyślił, aby w drugiej lidze rywalizowała drużyna złożona z najzdolniejszych piłkarzy do lat 19, którzy nie mają na razie szans na regularną grę z dorosłymi - w Italii, jak wiadomo, młodzi debiutują później. Byliby oni wypożyczani z klubów (kluby otrzymywałyby rekompensatę pieniężną), trenowałby ich fachowiec zatrudniony przez federację, hartowaliby się w walce z seniorami. Nie wiem, czy idea się sprawdzi, na razie nie wiadomo nawet, czy stanie się ciałem, nad detalami debatuje zacne grono fachowców powołanych do walki z kataklizmem, na czele z legendarnym trenerem Arrigo Sacchim. Jednak tam przynajmniej jest ferment, kryzys wywołał burzę w najtęższych mózgach. Mózgach zmagających się ze znajomymi nam zjawiskami - notorycznymi porażkami reprezentacji juniorskich, ligą zagarnianą przez masowo importowanych obcokrajowców. Choć pogoda ta sama, nasze mózgi pracują inaczej. Smuda łapie każdego wychowanego za granicą piłkarza, w którego drzewie genealogicznym da się znaleźć choć jeden biało-czerwony konar, a poluje na nich z takim zapałem, że gdyby nie hamowały go bariery regulaminowe, stalibyśmy się na Euro 2012 pośmiewiskiem. Wiceprezes PZPN Antoni Piechniczek zupełnie serio proponuje natomiast, aby odgórnie ograniczyć import do ligi cudzoziemców, depcząc unijne prawo i hamując rozwój klubów, które chcą badać u kandydatów do pracy kompetencje, nie paszport.  Niech jednak ligowi prezesi śpią spokojnie. Strategiczna Piechniczkowa myśl idzie błyskawicą, więc już wkrótce jego głowę rozjaśni olśnienie - importowani obcokrajowcy to przecież potencjalni Polacy, najlepszych będzie można naturalizować i wystawić na Euro 2016. 