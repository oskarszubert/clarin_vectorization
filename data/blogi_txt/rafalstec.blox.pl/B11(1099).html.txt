Każdy sezon Romy dzieli się na czas pomyślny, w którym Francesco Totti akurat nie choruje lub choruje lekko, oraz czas nieszczęścia, który upływa na przegrywaniu i niecierpliwym wyczekiwaniu, aż kapitan się wyleczy. A leczy się notorycznie, ostatnią z niezliczonych operacji - artroskopię prawego kolana, które uszkodził strzelając zwycięskiego gola Napoli - przeszedł w końcu października. Dopiero kilka dni temu zaczął trenować na pełnych obrotach, wrócił w dzisiejszym meczu z Bari (wygranym 3:1). Rywale mieli pecha, bo zanim nie wpadł w ich pole karne Totti, cieszyli się najszczelniejszą defensywą w pięciu czołowych ligach europejskich. Od początku sezonu stracili zaledwie siedem bramek. Idol połowy Rzymu zdobył trzy i natychmiast został (choć opuścił połowę meczów!) liderem klasyfikacji najskuteczniejszych piłkarzy Serie A. W ośmiu kolejkach uzbierał dziewięć goli oraz trzy asysty, a jeszcze bardziej oszałamiające statystyki wypracował w Lidze Europejskiej - w pięciu spotkaniach trafiał do siatki dziesięciokrotnie. Dla drużyny jest bezcenny, bez niego Roma - po serii tytułów wicemistrzowskich tkwiąca głębokim kryzysie - broniłaby się prawdopodobnie przed spadkiem. Trener Claudio Ranieri jeszcze wczoraj zapowiadał, że rekonwalescent nie zniesie 90 minut walki, ale dziś zdjął go z boiska dopiero w doliczonym czasie gry. Zdjąć go niełatwo, fakt. Totti bywa zbawieniem rzymian, ale bywa też ich przekleństwem. Nie ma w Serie A innej drużyny tak bardzo uzależnionej od jednego gracza. Niektórzy sądzą, że po sezonie powinien oddać kapitańską opaskę młodszemu koledze, również klubowemu wychowankowi Daniele De Rossiemu, by wreszcie symbolicznie przekazać władzę i zmusić innych do udźwignięcia odpowiedzialności. Kiedy bowiem wraca pod nóż albo w ręce fizjoterapeutów, Roma traci połowę mocy. Jej piłkarze jeszcze niedawno grali w stylu urzekającym, ale klubu nie stać na transfery, destabilizują go kolejne nieudane próby znalezienie hojnych inwestorów. Sytuację ratuje jeden Totti. We wrześniu skończył 33 lata, od kilku sezonów gra na pół etatu, ale zamierza przedłużyć kontrakt do 2014 roku. Włochy krzyczą, że bez niego na mundialu ani rusz, oficjalną zgodę na powrót piłkarza do kadry wydała już jego żona. Decyzja, czy Totti poleci do RPA, ma zapaść wiosną. 