Z intensywności reakcji internetowo-telefoniczno-mejlowych oraz komentarza okolicznego kolegi blogera wnioskuję, że mój krytyczny stosunek do wyczynów - niebramkarskich - Artura Boruca wywołał niemałe kontrowersje. Nie będę wracał do sprawy szczegółowo (problem jest bardzo złożony, nie na objętościową wytrzymałość bloga), ale wymienionego wyżej polemistę uspokajam, że różnimy się mniej niż przypuszcza.Otóż ja też za niepodanie ręki rywalom z Glasgow Rangers nie chcę naszego bramkarza ani kamienować, ani nawet łaskotać po piętach (choć mi się to nie podoba, tak jak nie akceptuję identycznych fochów u czołowych trenerów Premier League). Nie szukam świętszych od papieża, pojedynczy incydent ledwie bym zauważył. Złości mnie całokształt dokonań - powtarzam: niebramkarskich - Boruca, który notorycznie roznieca złe emocje na stadionie, a jako bożyszcze tłumów winien zachowywać się szczególnie odpowiedzialnie. Nawiasem mówiąc, do naszej redakcji zadzwonił szkocki dziennikarz, który cytował trenerowi Celtiku kawałki z wywiadu Polaka dla ”Gazety” o wrogach z Rangers. Gordon Strachan skomentował je w te słowa: nie wierzę, że Artur to powiedział.Obiecuję, że do tematu jeszcze wrócę, zwłaszcza do tematu gestów religijnych, ale teraz chciałem o czymś innym. Oto Boruc broni tak, że chce mu się wybaczyć wszystko, nawet zbrodnie i wykroczenia, które dopiero popełni. Jego notowania rosną błyskawicznie, bo zachwyca przede wszystkim w Lidze Mistrzów, a szybszego wehikułu promocyjnego futbol nie wymyślił. Boruc był jednym z trzech najlepszych - moi zdaniem - golkiperów poprzedniej edycji, a forma w obecnym każe się zastanowić, ilu oglądamy w tych rozgrywkach na pewno lepszych od niego fachowców od bronienia.Mnie przychodzą do głowy tylko cztery nazwiska, które podaję w kolejności alfabetycznej - długo ostatnio kontuzjowany Igor Akinfiejew, Iker Casillas, Petr Cech oraz - mocno się waham - Pepe Reina. A gdyby rozejrzeć się poza LM, dorzuciłbym jeszcze Gianluigiego Buffona i - znów się waham - Sebastiena Freya. Słowem, jeśli jakiś nasz rodak ma prawo w ogóle myśleć o nominacji do nagrody dla najlepszego gracza świata od FIFA lub ”France Football” w roku 2008, to tylko Boruc.Dopiero jednak po transferze do naprawdę wielkiego klubu będziemy wiedzieć, czy Polak wedrze się do elity elit. Tam bramkarzy czeka najtrudniejsze wyzwanie - szczelna defensywa, długie minuty kompletnej nudy i konieczność zachowania najwyższej koncentracji dwa razy lub raz w meczu, a czasem nawet rzadziej. Na razie wiemy, że Boruc lubi wpadać w trans, wtedy robi się większy niż bramka i szybszy niż frunąca piłka. Celtic do LM w wielu meczach nie dorasta, więc dopuszcza do kanonady na własną bramkę. W lidze szkockiej natomiast - i reprezentacji kraju, gdy gra z taką np. Armenią - Polak niekiedy nie potrafi uniknąć rozkojarzenia i miewa okropne wpadki. Czy zrobi ten ostatni, najtrudniejszy w bramkarskiej karierze, krok? Czy tytuł poniższej składanki borucowych hitów stanie się kiedyś świętą prawdą? 