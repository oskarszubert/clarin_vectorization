Na pewno nie padniecie z wrażenia, jeśli opowiem wam o drużynie, która 28 ligowych kolejek wytrzymała bez porażki, w następnej (przedostatniej) rozgrywała szlagier z wybitnie nielubianym rywalem, do 90. minuty zwycięsko remisowała, by stracić gola w doliczonym czasie. I zarazem stracić mistrzostwo. Ot, historia jakich w futbolu mnóstwo, znamy bardziej ponure. Nie padniecie też z wrażenia, jeśli opowiem wam o drużynie, która do finału krajowego pucharu dofrunęła ze stosunkiem bramek 19-1, a w tymże finale niespełna kwadrans przed końcem prowadziła 1:0, by stracić dwa gole i też spektakularnie go przerżnąć. Ot, historia jakich mnóstwo, działo się na boiskach mroczniej. Nie padniecie z wrażenia, jeśli opowiem o drużynie, która w finale europejskiego pucharu remisuje 1:1, ma przewagę i w ogóle podoba się bardziej niż bogatszy rywal, by stracić decydującego o porażce gola w 93. minucie. Ot, historia do bólu zwyczajna, bywały bardziej przejmujące. Ja też bym wzruszył ramionami, gdyby wszystkie przytoczone nieszczęścia nie dotknęły tej samej drużyny. I to spadły na nią w dwa przeklęte tygodnie. 11 maja piłkarze Benfiki Lizbony oberwali w lidze portugalskiej od FC Porto. 15 maja oberwali w finale Ligi Europejskiej od Chelsea. 26 maja oberwali w finale Pucharu Portugalii od Vitórii de Guimarães. Chwytali trzy trofea, nie chwycili żadnego. Decydujące bramki tracili kolejno w 93., 93. i 82. minucie. Nie przeoczyłem tamtych scen, zapisuję je (by nie zapomnieć) na blogu z opóźnieniem, bo zajmowałem się finałem Ligi Mistrzów i innymi duperelami, dopiero teraz intensywnie dociera do mnie, jaką tragedię przeżyli lizbończycy. Usiłowałem nawet wyszukać w archiwach, o jakim dokładnie brzmieniu klątwę rzucił na Benficę legendarny trener Bela Guttman, który zdobył z nią Puchar Europy, a następnie go obronił. Żadnych nowych odpowiedzi jednak nie wykopałem. Według najpopularniejszej wersji, kiedy Węgier opuszczał klub w 1962 roku, zapowiedział, że Benfica przez 100 lat nie zdobędzie najcenniejszego trofeum na kontynencie. Był wściekły, bo bez skutku żądał specjalnej, nie ujętej w kontrakcie premii za pucharowe triumfy. Ale znajdziecie i apokryfy, w których stoi napisane, że trener mówił co innego. W każdym razie od tamtej pory każdy lizboński kibic wie, że największym wyzwaniem piłkarzy jest przegnanie upiorów przeszłości. Do finału europejskiego pucharu dobiegali siedmiokrotnie, w 1963, 1965, 1968, 1983, 1988, 1990 i 2013 roku. Przegrali każdy. Nikt nie przegrał tylu, i to nie wygrywając żadnego. Nie pomagały proszalne pielgrzymki na wiedeński grób Guttmana, nie pomogły egzorcyzmy odprawiane z przywożoną stamtąd i rozrzucaną na swoim stadionie ziemią. Przeciwnie, zmory najwyraźniej ćwiczą się w coraz wymyślniejszym prześladowaniu lizbończyków. Teraz zmasakrowały ich psyche, dopiero gdy zasugerowały, że Benfica założy potrójną koronę. To byłby sezon w historii klubu bezprecedensowy... I był, tyle że w innym sensie. Znacie futbolową tragedię o podobnym wymiarze? Brutalnie rozciągniętą na kilka klęsk, z których każda zdmuchiwała namacalną już ﻿szansę na duże trofeum?﻿ 