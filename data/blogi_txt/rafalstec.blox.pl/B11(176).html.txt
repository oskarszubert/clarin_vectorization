Feyenoordem Rotterdam zajmowałbym się w wolnym czasie - słowa Leo Beenhakkera mnie zdumiewają, bo dotąd sądziłem, że reprezentacja Polski pochłania go totalnie. Selekcjoner nie spędza w biurze wyznaczonej liczby godzin, a treningi prowadzi zaledwie kilkanaście razy w roku. Pracuje głównie koncepcyjnie, ogląda mnóstwo meczów - taki urok posady.Dlatego od selekcjonera mojej reprezentacji oczekuję, by poświęcił jej całą mentalną energię i nie wypełniał swojej jaźni żadną inną drużyną. Nie musi oczywiście myśleć o kadrze okrągłą dobę, ale w wolnym czasie niech odpoczywa, by potem znów pracować dla niej możliwie najwydajniej.Jeśli ma się zająć problemem gry na prawej obronie, niech zajmie się prawą obroną Polaków, nie Feyenoordu. Jeśli ma oceniać z trybun talent jakiegoś napastnika, niech obejrzy kolejnego kandydata do kadry Polski, nie Feyenoordu. I niech nie powołuje się na nadzwyczajny przypadek Guusa Hiddinka, który pracę z Australią łączył z posadą w PSV Eindhoven. Nasza okolica nie leży na drugim końcu świata, na którym najkorzystniej byłoby grać sparingi z kangurami, bo rywale z pobliskich wysepek są jeszcze słabsi. Nasi sąsiedzi - Czesi i Słowacy - są w piłce całkiem mocni i chcą nam odebrać mundial.Zadziwiające, że trener mówiący w kółko o lojalności oraz silnej emocjonalnej więzi łączącej go z piłkarzami, potrzebuje do szczęścia jeszcze jednej drużyny. W dodatku, jak deklaruje, z miłości do barw byłby gotów pomagać jej za darmo. Jeśli tak, to mam dla pana, panie trenerze, inny pomysł na nadmiar rozsadzającej pana energii - proszę przygotować fascynujące wykłady dla polskich kolegów po fachu. Bo rotterdamski pomysł na budowanie atmosfery wokół reprezentacji wygląda na beznadziejny. 