Wierzę trenerowi Janowi Urbanowi, że piłkarze Legii rozpoczęli rywalizację w Pucharze UEFA w chwili sprzyjającej ich wczorajszym przeciwnikom, którzy są rozgrzani pełnią sezonu ligowego na Białorusi. Biorę pod uwagę, że warszawiacy na własnym stadionie grali tylko teoretycznie, bo siedzący na trybunach ani myśleli im pomóc, woleli szkodzić. Zauważyłem, że od strzelenia gola niekiedy dzieliy ich centymetry. Jestem też głęboko przekonany, że niebawem forma legionistów radykalnie wzrośnie.Niestety, wszelkie próby racjonalizowania, usprawiedliwiania czy też bagatelizowania bezbramkowego remisu z niezidentyfikowanym obiektem niby-piłkarskim FK Homel nie mają żadnego sensu.Sytuacja polskich klubów jest z międzynarodowego punktu widzenia ciut gorsza niż beznadziejna. Na starcie bieżącego sezonu interesujący nas fragment europejskiego rankingu UEFA - klasyfikującego ligi i decydującego o rozstawieniu oraz przydzielaniu miejsc w pucharach - wygląda tak (cały, zaktualizowany minionego wieczora znajdziecie tutaj):24. Słowacja25. Cypr26. Chorwacja27. Finlandia28. Polska 29. Słowenia30. LitwaOd razu zaznaczam, że wczoraj widziałem tylko Legię. Popisów Lecha Poznań nie oglądałem, choć nawet gdybym oglądał, to bym po azerskiej wiktorii toastów nie wznosił i hucznych zabaw nie urządzał. Nie widziałem również, jakim cudem Cracovia dostała kilka tygodni temu w Pucharze Intertoto po łbie - przepraszam za słowo, ale bardziej eleganckie mi przez palce nie przejdzie - od innych białoruskich kopaczy z Szachtiora Soligorsk, którzy wcześniej przegrywali z drużynami typu Siroki Brijeg czy HNK Cibalia. Moja niewiedza pozostaje bez znaczenia, bo wszelkie rundy wstępne, półwstępne oraz ćwierćwstępne sprowadzam do gołej statystyki. Tutaj trzeba bezwzględnie wygrywać i ciułać punkty, choćby grając w stylu nie do zniesienia dla co wrażliwszych kibiców, by poprawić żałosną pozycję w rankingu i zaczynać walkę w europejskich pucharach nieco później. W przyszłym roku wejdzie w życie reforma Michela Platiniego, która likwiduje Puchar Intertoto, lecz zarazem wyznacza - tylko słabeuszom, znów decyduje ranking! - początek Pucharu UEFA na środek czerwca.Polaków ów scenariusz skazywałby na utratę letnich wakacji. Natychmiast po ligowym finiszu musieliby ruszać w Europę, i to Europę, delikatnie mówiąc, prowincjonalną. Ocalić może ich jedno - skok w rankingu. Dlatego Legia, która nie potrafi wcisnąć piłki do bramki Homela - jakkolwiek, choćby bez gracji, choćby na chama - działa na szkodę i swoją, i całej ligi. Wciąż przyzwyczajamy się do porażek bądź remisów z byle patałachami, mistrzowie kraju z Wisły Kraków rozpaczają już nawet po wylosowaniu rywala z Izraela, a wszystkim polskim klubom - z powodu zgrabnie tłumaczonych lipcową datą wpadek - grozi, że wpadną w pucharową matnię jak z paragrafu 22.Będą przegrywać, bo grają zbyt wcześnie. A grać zbyt wcześnie będą, bo przegrywają.PS Przygrywki do europejskich pucharów właściwie już rok w rok smakują jak ohydna przystawka, po której trudno przełknąć główne danie. Dlatego pytanko - kiedy ostatnio międzynarodowy mecz polskiego klubu dał wam prawdziwą frajdę? 