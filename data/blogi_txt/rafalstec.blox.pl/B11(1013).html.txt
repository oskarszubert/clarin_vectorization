Włoski futbolowy Oskar dla najlepszego trenera wręczony wczoraj Jose Mourinho to na pierwszy rzut oka żaden wstrząsający news, ot, kolejna informacyjka oczywista, nie warta wzmianki obszerniejszej niż rutynowe comiesięczne odnotowywanie, że w rankingu FIFA reprezentacja Polski wciąż plasuje się nieco niżej od Łotwy czy Burkina Faso. Ostatecznie prowadzi Portugalczyk najbogatszy klub w Serie A, przejmował go jako mistrza kraju i tytuł naturalnie obronił, w szatni natknął się na ciżbę świetnych graczy, nad sobą ma szefa spełniającego jego wszelkie transferowe zachcianki, pracuje w wystawnym komforcie, którego zazdroszczą mu wszyscy koledzy po fachu. Jak tu z w czepku urodzonym delikwentem w ogóle konkurować? Oj, da się. Kogo nagroda dla Mourinho umacnia w przeświadczeniu, że to przeceniany szczęściarz stale lądujący na czterech łapach, czyli w odpowiednim klubie, niech zerknie na laureatów Oskara z lat ubiegłych. Otóż nie wystarczy dopaść posady w Interze, by odbierać statuetki. Poprzednik Portugalczyka, choć krajowe trofea kolekcjonował, nie tylko nie zdobył ani jednej. Roberto Mancini jako trener mediolańczyków nie znalazł się nigdy choćby w trójce nominowanych. Nawet po sezonie 2006/2007, w którym rywali znokautował, wicemistrza Romę wyprzedzając o 22 punkty. A przecież obaj szkoleniowcy osiągnęli tyle samo - panoszą się wielkopańsko po rodzimych boiskach, kurczą się do małych myszek i ledwie coś skubną w Lidze Mistrzów. Nie tylko dlatego niejeden włoski ekspert od calcio po oskarowym wieczorze się żachnie i ostentacyjnie skrzywi - Mourinho pracowicie pomnaża szeregi swych zajadłych oponentów i dyszących nienawiścią wrogów, wciąż wysłuchuje zarzutów, że jest chełpliwym, aroganckim megalomanem i elokwentnym bajerantem, któremu realnych kompetencji wystarcza najwyżej na tyle, by supergrupę doskonałych graczy prowadzić - także dzięki sprzyjającej mu fortunie - poprawnie, bez kompromitujących wpadek, ale i bez efektów wzbudzających podziw. Tym razem komentatorzy głosu nie dostali, w plebiscycie brali udział piłkarze Serie A. Wszyscy. Wątpliwości nie mieli. Jak nie dostrzegali specjalnych zasług Manciniego dla sukcesów Interu, tak zasługi Mourinho najwyraźniej uważają za fundamentalne, bowiem wskazali go niemal jednogłośnie, ich wybraniec uzyskał miażdżącą przewagę nad rywalami.  Znacie pewnie tę myślową kalkę - skoro trener steruje zawodnikami wybitnymi i szasta forsą na transfery, to zwycięstwa wielkiej chwały mu nie przynoszą, każdy patałach by tak umiał, istnieją drużyny samograje, dałyby radę i pod teściową prezesa, blablabla. Można powiedzieć, że swoją opinię na ten temat wyrazili piłkarze, choć na ich osąd zapewne wpłynął talent, którego Mourinho odmówić nie sposób - ze swoimi podwładnymi w szatni buduje niezwykłą więź. 