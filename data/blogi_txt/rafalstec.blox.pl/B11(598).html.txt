I znów to samo, znów co kwadrans słyszę kolejnego egzaltowanego wrażliwca rozczulającego się nad krzyczącą niesprawiedliwością, która nie pozwoliła wczoraj Barcelonie zwyciężyć. Zaczął tuż po meczu trener Jan Urban - zdiagnozował w nSporcie, że porażkę właśnie poniosła „piłka nożna”, nie wyjaśniając, dlaczego drużyna katalońska miałaby w większym stopniu reprezentować „piłkę nożną” niż drużyna londyńska. A dzisiaj tę popularną, niestety, konstatację kolportują w telewizorach i realu. Mam déjà vu. Podobnych lamentów wysłuchiwałem przed dwoma laty (choć różnica jest, wówczas piłkarzy Interu uznano niemal za zbrodniarzy, którzy zmasakrowali futbol, teraz lud składa hołd defensywnej ofiarności londyńczyków). Oba dwumecze łączy wiele drobiazgów: jak Chelsea zremisowała, mimo że faworyt objął prowadzenie, tak Inter zwyciężył u siebie, choć faworyt również objął prowadzenie; jak Chelsea straciła piłkarza w rewanżu, tak stracił go Inter; jak Chelsea wygrała w dwumeczu 3:2, tak wygrał 3:2 Inter. I oczywiście oba zespoły awansowały do finału Ligi Mistrzów. Wiosną 2010 roku rywalizacja toczyła się na wyższym poziomie sportowym niż teraz, ale wczorajszy wynik właściwie nie powinien specjalnie zaskakiwać - nigdy nie pokonała londyńczyków Barcelona pod Guardiolą, nigdy nie strzelił im gola Leo Messi, choć próbował osiem razy. Znaczy w Chelsea upichcili całkiem skuteczną miksturę antykatalońską. Ale ja zajrzałem tutaj tylko po to, żeby włożyć linka do własnej notki sprzed dwóch lat - pod nieco prowokacyjnym, przyznaję, tytułem „Jaki ten Inter piękny”. Skoro dziś słucham tej samej paplaniny, co wtedy, to nie chce mi się płodzić nowej odpowiedzi, zwłaszcza że tamta zachowała aktualność. Tych, którzy niepotrzebnie kliknęli, przepraszam, ale zirytowałem się i nie wytrzymałem. Zainteresowani niech klikną tutaj.﻿ 