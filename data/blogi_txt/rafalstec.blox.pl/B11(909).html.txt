Śmiertelna choroba przenoszona drogą pucharową dopada ostatnio każdego, kto soczyście wycałuje trofeum przyznawane po finale Ligi Mistrzów, zwane pieszczotliwie Wielkimi Uszami. Jego zdobywcy w następnym sezonie wyglądają wiotko, blado, prawie suchotniczo. I osiągają wyniki poniżej poziomu elementarnej przyzwoitości.O obronie tytułu szkoda w ogóle gadać, po 2004 roku żadna drużyna pozująca na najlepszą w Europie nie dobiła do marnego ćwierćfinału. Odpadło w 1/8 finału Porto, odpadł Liverpool, odpadła Barcelona, odpadł Milan. Z różnych przyczyn i w różnych okolicznościach, każdy przypadek miał osobną historię.Zarazki dodatkowo infekujące piłkarzy objedzonych sukcesem w Pucharze Europy postanowił rozpylać - zawsze przed świętami - Sepp Blatter. Szef FIFA przed trzema laty przywrócił do życia klubowe mistrzostwa świata, rozgrywki o szyldzie cudacznie napuszonym w stosunku do ich rzeczywistej rangi oraz niziutkiej sportowej klasy większości uczestników. On, moralista ze świętym oburzeniem potępiający komercjalizację futbolu, przyrządził turniej potworka, dzięki któremu zarabia kupę szmalu, a europejskie i południowoamerykańskie drużyny wybija z uderzenia, zmuszając do eskapady na drugi koniec świata.Owszem, z tym „zmuszaniem” lekko przesadzam, bo szefowie Manchesteru doceniają marketingowy wymiar wyprawy do zakochanych w Premier League Japończyków. Ale ja myślę przede wszystkim o kryteriach sportowych. Kiedy istniał jedynie Puchar Interkontynentalny, czyli pojedynczy mecz najlepszymi klubami Europy i Ameryki Południowej, można było przylecieć, zagrać i wrócić. Teraz tradycyjne 90 minut rozdęto do całego turnieju, faworyci rozgrywają tzw. półfinał, czyli odpokutowują czystą formalność, muszą zaaklimatyzować się w innej strefie czasowej, by później wracać do domów i znów się przystosowywać. (Dlaczego zawsze grają w Jokohamie, dlaczego FIFA nie przyznaje organizacji zawodów także innym kontynentom, w tym Europie czy nieodległej Afryce? Oczywiście pytam retorycznie - kasa, Misiu, japońska kasa).Piłkarze z naszych okolic wygrywają - albo przegrywają - finał rzekomych MŚ, a potem płacą za tę przyjemność słony rachunek w Europie.Barcelona po grudniu 2006 roku ewidentnie osłabła w lidze hiszpańskiej. W 14. kolejkach przed klubowym mundialem zebrała 33 punkty. W 14. kolejkach po mundialu - zaledwie 23 punkty. No i błyskawicznie odpadła z LM.Ludzie Milanu przez cały miniony sezon narzekali, że wyprawa na Daleki Wschód kompletnie ich rozbiła i wyczerpała psychofizycznie. Rozgrywki Serie A skończyli na piątym miejscu, z LM wylecieli, powtórzmy, w 1/8 finału.Teraz padło na Manchester, przedstawiciela ligi angielskiej, która na domiar złego nie odpoczywa nawet w czasie świąteczno-noworocznym. Trener Alex Ferguson wie, co go czeka. Przed zakończonym kilka godzin temu meczem z ekwadorskim Liga de Quito w Jokohamie mówił: - Zdaję sobie sprawę, że ten turniej może nas drogo kosztować. W półfinale efekt jet lagu działał mocniej niż się spodziewałem [Manchester prowadził z Gamba Osaka 5:1, by stracić dwie bramki w końcówce - red.], a wielu piłkarzy jeszcze do dzisiaj nie potrafi nocą zasnąć.Ferguson dodał też, że nie ma pojęcia, jak obolałe głowy piłkarzy - już mający całkiem sporą stratę do liderującego Premier League Liverpoolu - zniosą granie natychmiast po przylocie do Anglii. Dziś się uśmiechał, bo finałowe zwycięstwo odnieśli w naprawdę ładnym stylu. Powrót na ziemię czeka jego drużynę w piątek. Wczesnym popołudniem stoczą wyjazdowy bój w Stoke.A w lutowej 1/8 finału Ligi Mistrzów - owej przeklętej dla obrońców trofeum barierze nie do przejścia - czyha Inter Mediolan z niejakim Jose Mourinho, który wroga na wpół omdlałego ubiłby ze specjalną uciechą. 