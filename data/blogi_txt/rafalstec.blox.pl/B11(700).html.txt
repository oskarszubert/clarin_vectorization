Kibole, którzy zabrali nam i piłkarzom radość z najbardziej ekscytującego od lat finału Pucharu Polski, nie zrobili nic nadzwyczajnego. Od dawna wiadomo, że sport ich nie interesuje, że na stadion przychodzą bluzgać, wywoływać zadymy, leczyć kompleksy, poczuć się przez chwilę panami świata.PZPN, który zaprosił ich na stadion, też nie zachował się zaskakująco. W ostatnich miesiącach skutecznie walczył tylko z surowym karaniem za korupcję. Poza tym nie potrafił odbierać punktów za rasistowskie wybryki na trybunach; nie potrafił zamknąć stadionu Wisły za rzucony przez kiboli na murawę nóż; nie chciał nawet zawiesić własnych przedstawicieli, którzy nie przerywali meczów, choć widzieli na stadionach antysemickie transparenty, więc mieli święty obowiązek reagować bezzwłocznie i bezkompromisowo.A teraz, na deser po obrzydliwym sezonie ligowym, zakpił sobie PZPN ze zdrowego rozsądku i złamał prawo. Oddał dystrybucję biletów członkom Stowarzyszenia Kibiców Legii Warszawa, a latem ub.r. - podczas wyjazdu na mecz Pucharu Intertoto w Wilnie - widzieliśmy, jak kończy się pozostawienie kibiców bez nadzoru. Mieliśmy burdy, przerwane spotkanie, usunięcie klubu z europejskich pucharów. Teraz PZPN dopuścił do sprzedaży biletów niezidentyfikowanym osobom, choć ustawa nakazuje spisywać imię i nazwisko oraz numer PESEL każdego nabywcy wejściówek na imprezy masowe o podwyższonym ryzyku.Nie wiadomo, ilu chuliganów obłożonych przez Legię zakazem stadionowym weszło na obiekt w Bełchatowie. Nie wiadomo, ilu złamało prawo podwójnie - wnosząc również zabronione race. Nie wiadomo też, ilu łamało prawo w poprzednich kolejkach - działania walczącego z chuliganami warszawskiego klubu torpedują przecież inne kluby, które nie interesuje, kogo wpuszczają na swoje obiekty. Nie wiadomo też, jak poważnie powinniśmy traktować doniesienia, że stołeczni kibole zmawiają się, by wywołać burdy na jednym z meczów międzynarodowym, sprowokować UEFA do ponownego wykluczenia Legii z europejskich pucharów i w ten sposób zrobić na złość właścicielom wicemistrza Polski. Szaleńcze majaki? Z kibolami nie można być pewnym tylko jednego - za pobłażliwość zapłacą zadymami. Oni sezon zaczęli - skandalem wileńskim - i oni sezon zwieńczyli.PS Michał Wójcik, szef kibicowskiego Stowarzyszenia, tak tłumaczył w „Gazecie” jednego ze swoich kumpli: „Podczas rozmów w klubie faktycznie był z nami kolega mający zakaz stadionowy, ale on tego zakazu nie ma za Wilno, tylko za to, że w trakcie meczu Legii z Szachtarem rzucił drzewcem od flagi w ochroniarza.” Następnych delikwentów - negocjujących np. z PZPN - będzie można usprawiedliwiać równie zgrabnie: „On nie dostał zakazu za Wilno, ale za bijatykę w Bełchatowie.” I wszystko będzie jasne: skoro za Bełchatów, w którym przecież nikt nie zginął, to serdecznie zapraszamy. 