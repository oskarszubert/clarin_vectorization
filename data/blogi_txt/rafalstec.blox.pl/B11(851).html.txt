Refleksjami po wtorkowo-środowych spektaklach dzielę się z opóźnieniem, bo robiłem obiecany wywiad z przedstawicielem legijnej Żylety (a raczej: on robił ze mną, szczegóły niebawem), ale podzielić się muszę, bo Liga Mistrzów wciąż wprawia w ekstazę. Średnia trzy gole na mecz, rekordowe zwycięstwo grającego zazwyczaj w rytmie jednostajnie nużącym Liverpoolu, bramkowe arcydzieła Ibrahimovicia i Liedsona - ktoś kiedyś smęcił, że coroczne pojedynki tych samych gigantów się nam opatrzą i Champions League skończy jako ładnie obmalowana marketingiem wydmuszka?Strachy na lachy, wciąż jest pięknie, a zanosi się, że będzie jeszcze piękniej. Jedną wadę krytycy wytykali bowiem LM słusznie: za mało było w elicie niespodzianek, „za mało” to zresztą eufemizm, bo w minionych latach nie było ich wcale. Myślę tu nie o triumfach sztucznie kreowanych kopciuszków, jak popisy bardzo bogatego Porto eliminującego obrzydliwie bogaty Manchester Utd, lecz drużyn ewidentnie na tle elity trzecioligowych. Ostatnią supersensację, jaką sobie przypominam, sprawili jesienią 2002 roku piłkarze FC Basel. Wyeliminowali Liverpool, a potem - w nieistniejącej już drugiej fazie grupowej - minimalnie wyprzedził ich Juventus. Włosi awansowali do ćwierćfinału, choć nazbierali tyle samo punktów, co Szwajcarzy.Potem nastąpiło niemal pięć chudych lat, aż wreszcie się doczekaliśmy. Mamy Rosenborg.Dwa zwycięstwa nad Valencią i wyjazdowy remis w Chelsea to już nie jest incydentalny wybryk, to rozróba na całego. I właśnie Norwegowie dają mi tej jesieni frajdę największą. Oby awansowali, obyśmy wiosną znów się zastanawiali, dlaczego oni potrafią, a my, Polacy, nie potrafimy. Choć bowiem w Lidze Mistrzów widzę produkt niemal skończony, mocno tęskniłem za niespodziankami.Tęskniłem, mimo że daleko mi do radykała, który w sporcie szuka wyłącznie widoku znokautowanych gwiazd. Moja prywatna ogólna teoria sensacji w turniejach piłkarskich brzmi: są niezbędne, byle nie za dużo. Jak się namnożą, jak mali zaczynają bić się z małymi, istnieje ogromne niebezpieczeństwo nudy. Pamiętam moją pierwszą widzianą na żywo wielką imprezę - mundial w Japonii - i ówczesny ćwierćfinał Senegal - Turcja. Pustka. Nie działo się nic, żadnych emocji, pewnie bym się od tamtego nudziarstwa roztopił, gdyby nieopodal - w loży honorowej - nie wyprężały się senegalskie boginie. Żony, narzeczone i kochanki piłkarzy? A może po prostu wyselekcjonowane najpiękniejsze dobra naturalne Senegalu, który chciał się pochwalić, że Senegal jest rajem na ziemi? Do dziś nie wiem, kim były, ale nogi miały aż do nieba, a o reszcie zamilczę, bo miało być o sporcie.W każdym razie piłkarze przynudzali, a przecież gdyby Senegal grał z Anglią czy Niemcami, pewnie wszyscy bylibyśmy Senegalczykami. Dawid potrzebuje kolejnych Goliatów, bo Dawid szarpiący się z Dawidem kręci jakoś mniej. Dlatego trzymam z bohaterami z Trondheim, pilnie śledzę doniesienia o ich kontuzjach odniesionych oraz wyleczonych, wypatruję awansu, a także strachu w oczach gwiazdorów Realu lub Milanu, którzy wylosują Rosenborg w następnej rundzie. Będzie nie tylko smacznie, ale i pikantnie.Gorzko zabrzmi tylko odwieczne pytanie: dlaczego nie u nas? Norwegów jest niewielu, zimno u nich jak diabli, sezon mają krótki (od kwietnia do listopada), kluby sprofesjonalizowały się ledwie kilkanaście lat temu, budżet całej ligi ciut przewyższa budżet naszej ekstraklasy. Dlaczego, u licha, nie u nas!?PS. Michał Pol zachwyca się golem Ibrahimovicia, istotnie fantastycznym, a ja długo nie zapomnę również ”szczupaka” Brazylijczyka Liedsona w meczu Sporting Roma: 