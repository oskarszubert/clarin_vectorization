Koledzy z Supergiganta bohatersko wzięli w obronę Ireneusza Jelenia, zamartwiając się przy okazji, czy nie przesadzą ze złośliwością, i apelując, żebym się nie pogniewał. Spokojnie, chłopaki, nie gniewam się:-) Również dlatego, że słabo wam wyszło.Po pierwsze (mniej ważne), Jelenia bronicie słusznie i mężnie (macie u mnie pomruk uznania za odwagę), ale trochę niepotrzebnie. W swojej notce wychodzę od niego, bo akurat on udzielił zajmującego wywiadu „Rzepie”, by dojść do problemu generalnego - polscy piłkarze zbyt często nie rozumieją, że jeśli chcą wycisnąć maksimum ze swojego talentu piłkarskiego, muszą dać z siebie maksimum także poza boiskiem. Awersja do języków obcych to stały wątek ich opowieści o wyprawach w świat - opowieści zazwyczaj ponurych. Kłopot nie w tym, że nauczyć się nie potrafią. Kłopot w tym, że im się nie chce. A że akurat Jeleń radzi sobie we Francji jak na polskie standardy lepiej niż nieźle, to dość oczywiste.Po drugie (ważne), wasze porównania do Beenhakkera i Lozano są grubo chybione. Ani pierwszy nie rozmawia z piłkarzami w swoim ojczystym języku, czyli po holendersku, ani drugi nie rozmawia w swoim ojczystym języku, czyli po hiszpańsku, z siatkarzami. Beenhakker używa angielskiego albo niemieckiego, a gdyby musiał, użyłby i hiszpańskiego. Lozano natomiast posługuje się łaciną siatkówki - niemal każdy, kto się w tym światku liczy, mówi po włosku. Także czołowi polscy gracze. A tym kadrowiczom, którzy dzięki Argentyńczykowi go liznęli, tylko to pomoże. Słowem, obaj selekcjonerzy odrobili pracę domową wiele lat temu.Obaj są też bliżej schyłku kariery niż początku i nic ich nie łączy z polskim piłkarzem, który wyjeżdża na pierwszy kontrakt zagraniczny i staje przed być może niepowtarzalną szansą. On jest w pewnym sensie petentem, Beenhakker z Lozano - uznanymi, poszukiwanymi na rynku fachowcami. On musi zadbać o każdy drobiazg, by owej szansy nie zaprzepaścić, oni już swoje szanse wykorzystali. (I teraz to ich pracodawcy dbają o to, by wokół nich byli tłumacze. W otoczeniu Jelenia po polsku nikt poza Dudką nie mówi).Tak w ogóle to niewychowawczy ten wasz wpis. Jeszcze jakiś młody piłkarz przeczyta i uzna, że jednak wkuwać angielskiego nie warto...PS 1 Poprawcie ten kawałek rozpoczynający się od „Polacy nie gęsi...”, bo - nie gniewajcie się - akurat w tej notce trochę obciach. (Nawiasem mówiąc, jakie znacie przysłowie z „ani be ani me ani kukuryku”?)PS 2 Z Raulem Lozano to sam się założyłem tuż po jego przylocie do Warszawy kilka lat temu, że się polskiego nie nauczy:-)PS 3 Aha, z jednym trafiliście - rzeczywiście wielu niezłym trenerom się nie powiodło właśnie z powodów językowych... 