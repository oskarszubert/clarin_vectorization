Inter Mediolan dwukrotnie grał w poprzedniej rundzie Ligi Mistrzów z Liverpoolem. Nie strzelił gola. Przez 180 minut.Milan dwukrotnie razy grał z Arsenalem. I też nie strzelił gola. Przez 180 minut.Roma grała z Manchesterem United raz, przed chwilą. Gola nie strzeliła. Przez 90 minut. (Strzeliła jesienią, jednego w dwóch spotkaniach grupowych, ale wtedy na boisku w koszulce „Diabłów” biegał niejaki Dong - czyli skończyła się gra serio, a zaczął pokaz dla półtora miliarda Chińczyków).Anglicy - tfu, angielskie kluby - przez wspomniane bite 7,5 godziny razem wzięte wtłukli Włochom goli okrąglutkie siedem.Po kolejnych ohydnych, kryminalnych wydarzeniach wokół polskiej ligi o futbolu wreszcie można pisać nie tylko bez wstrętu, ale i z dziecięcym entuzjazmem. Entuzjazmem powszechnym, jak zauważyłem, także „pod kreską”, czyli na forumowej burzy mózgu. Wielu kibiców - czego domyślam się dzięki lekturze czytelniczych dyskusji na tym blogu - spoglądało zapewne na zakończony cztery godziny temu rzymski szlagier w Lidze Mistrzów szerzej, wyczekując kolejnej, być może ostatniej - biorąc pod uwagę bieżący sezon - batalii w wojnie angielsko-włoskiej pod flagą Ligi Mistrzów. (Z miejsca uprzedzam: sam nie stoję po żadnej ze stron, jestem kibicowsko wszystkożerny i lubię obie, więc ekscytuję się waszą słowną szermierką, śledząc ją sponad waszych głów, raz dopingując jedną stronę, a innym razem poganiając tę drugą). Wojna ta trwa od lat i potrwa w nieskończoność, nigdy nie wyłaniając, jak przypuszczam, ostatecznego zwycięzcy. Będą co najwyżej triumfatorzy doraźni, tymczasowi, przejściowi. Wszystko po to, by walka Dobra ze Złem - dla jednych - lub Zła z Dobrem - dla innych - mogła nas zajmować do śmierci. Naszej lub futbolu.Choć akurat w najbliższym czasie chwilowo zajmować nas będzie niespecjalnie. Żywot calcio 2007/2008 dokonał się minionego wieczoru na Stadio Olimpico w Rzymie. Ludzie Spallettiego niby jeszcze dychają, ale wypada im współczuć, że za tydzień będą skazani na ostatnie podrygi. Bo mogą najwyżej bronić honoru Italii - czyli szukać choćby jednego, niepozornego, takiego tam sobie nieważnego gola. Bo Anglicy już teraz, po wyjazdowym 2:0, odtrąbią triumf, a Włosi ogłoszą kapitulację. Takiego nokautu nie pamiętam. I nie chodzi mi epatowanie statystykami, by szukać arytmetycznego dowodu, że bywało lepiej/gorzej. Chodzi właśnie o bezpośrednie starcia. O niezwykły sezon, w którym rywalizacja dwóch godnych siebie futbolowych mocarstw zamieniła się w nierówną walkę wielogłowego angielskiego potwora z małym, biednym rzymskim żuczkiem, którego ten pierwszy chce pożreć na deser.Razem zobaczyliśmy 450 minut bieganiny, szarpaniny, kopaniny i taktycznej dłubaniny, a piłka w wyspiarskiej siatce nie załopotała ani razu. Za to włoskiej o mało nie rozerwała.Sir Alex Ferguson nadał Manchesterowi United dwie twarze - krajową, która nakazuje rozpędzać się w pierwszej sekundzie gry i rywali miażdżyć, oraz europejską, która nakazuje wyrzec się szaleńczego tempa, zmieniać je i kontrolować, rozwagą powściągnąć pasję rzucania się przeciwnikom do gardeł, naturę osaczyć organizacyjnym drylem. Jego ludzie, kiedy trzeba, grają futbol cierpliwy, wyrachowany, cyniczny. Jakby wyjęty z włoskiego podręcznika dla futbolistów od brudnej roboty. (Roma dziesięć razy biła rzuty rożne, ale oddała ledwie dwa celne strzały. Perfekcyjny Manchester kornera wypracował jednego, uderzał na bramkę czterokrotnie).Sir Alex nie uznał, że po sześćdziesiątce pozjadał wszystkie rozumy, lecz wnikliwie zaanalizował wszystko, co dali lidze angielskiej trenerscy technokraci - Mourinho oraz Benitez. Dwa sezony temu „Czerwone Diabły” straciły w Premier League 34 gole. Sezon temu - 27. Teraz, na siedem kolejek przed końcem rozgrywek - ledwie 15.Sir Alex młodszych kolegów po fachu nie kopiował. Wymyślił coś lepszego. Na manchesterskim czubie hasa młodziutki duet Cristiano Ronaldo - Wayne Rooney. Mistrz ceremonii plus rzadki okaz diabelnie utalentowanego pracusia, która jest gotowy zaorać w każdym meczu całą szerokość murawy, by jego rówieśnik skradł całe show i bił snajperskie rekordy Manchesteru wszystkich czasów.W meczu z Romą piłkarze MU zwyczajnie wykonali zadanie. Z chłodnymi głowami, niemal bez fajerwerków. Ale w lidze angielskiej fajerwerków jest aż nadto.Czy trzeci, po Młynarczyku i Dudku, polski bramkarz chwyci Puchar Europy? Czy Ferguson znów zbudował wielką drużynę, która przejdzie do historii? Jak długo żywi ludzie mogą fruwać nad murawą, nokautując rywala za rywalem? Czy przed półfinałem zabraknie im tchu? Przed finałem? Czy przetrwają, z pełnym oddechem, do doliczonego czasu gry, jak wiosną AD 1999? To się naprawdę zdarzyło: 