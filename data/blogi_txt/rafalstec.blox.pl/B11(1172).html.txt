Przekopuję się przez śniegi zachodniopomorskie, które najwyraźniej roztopiły bezprzewodową łączność z wirtualnym kosmosem, dlatego wpadam tutaj tylko na półtorej chwili, póki mogę, by rzucić kilka cyferek związanym z dzisiejszym zwolnieniem z pracy Ciro Ferrary. Trener Juventusu jeszcze niedawno ogłaszał urbi et orbi, że czuje się jak Rocky, że nie powalą go żadne ciosy, że odporność na uderzenia czuje w sobie nieskończoną. Celniej beznadzieję jego sytuacji jednak podsumował Jose Mourinho, który w geście rzadkiej u niego solidarności z wrogami po fachu przypomniał, że na ławkach Serie A nie siedzi już prawie nikt, kogo napotkał, gdy półtora roku temu przyleciał do Włoch. I ocenił, że dla trenera przetrwać sezon w tych rozgrywkach to dokonać wyczynu heroicznego. Co sądzę o chaosie na turyńskich szczytach, pisałem już na blogu kilkakrotnie (np. tutaj i tutaj). Zapowiadane cyferki dotyczą spraw ogólniejszych. Otóż w angielskiej Premier League posadę oddało w tym sezonie trzech trenerów. W hiszpańskiej Primera Division - czterech. We włoskiej Serie A.... Nie, nie pięciu, nawet nie dziesięciu. Włosi wyrzucili już na zbity pysk 14 (słownie: czternastu) szkoleniowców, przebijając nawet nienajwyższe przecież standardy naszej tzw. Ekstraklasy. (Z pamięci młócę, ewentualne błędziki skoryguję wieczorem). To paradoks, że kraina eksportująca w świat najwybitniejsze trenerskie mózgi jednocześnie ma dla trenerów tak niewiele szacunku. I nie rozumie prostej zasady, iż zbyt częste trenerów zmiany świadczą przede wszystkim o krzyczącej niekompetencji zmieniających (czy Juventusowi na pewno opłacało się zwalniać Ranieriego?). Wzięty dziś (na tymczasowego) Alberto Zaccheroni nie pracuje w zawodzie od lat, ostatnio musiał być skrajnie zdesperowany w próbach powrotu, skoro zabiegał o posadę selekcjonera kadry Polski. Życzyć mu powodzenia? Zabrzmiałoby chyba zjadliwie. 