Od pamiętnego wieczoru, kiedy Kaczor przegrał debatę z Tuskiem, po czym na konferencji prasowej ogłosił, że ją wygrał, za wart rozważenia uważam mój własny - nie chwaląc się - pomysł, by zrobić go trenerem piłkarskim. Może nie trenerem reprezentacji, bo ta ostatnio zwycięża, ale np. jednej z drużyn klubowych, które przegrywają, ile wlezie, w europejskich pucharach. Piłkarze jak zwykle oberwaliby od potęg z Białorusi lub Łotwy, ale Kaczor szybko uspokoiłby nastroje, informując, że wcale nie oberwali. Jakieś 31 procent narodu, sądząc po przewidywanych wynikach wyborów, by mu uwierzyło.Ewentualne podchwytliwe pytania, skąd Kaczora pogląd, że wygrał, skoro przegrał, też byłyby niegroźne. Pewne rzeczy są przecież w oczywisty sposób oczywiste. Gdyby natomiast Białorusini lub Łotysze nastrzelali tyle goli, że ich porażka byłaby jednak ciut mniej oczywista, można by obwieścić, że mecz został sfałszowany.Brudzę paluchy smędzeniem o polityce, bo od czekania na wyniki wyborów człowiek głupieje, zwłaszcza jeśli powód opóźnień jest tak idiotyczny jak cisza wyborcza. (Dlaczego niby nie mogłem dzisiaj agitować, nie mogę ni cholery zrozumieć, choć gdybym mógł, to i tak bym nie agitował, wyjąwszy oczywiście odruchowe pomruki antykaczorowe. Teraz - o godz. 22.14 w niedzielę - czuję się, jakby mi przesunęli finał Ligi Mistrzów, bo medialni fachowcy zbyt jednomyślnie typowali faworyta.) Tymczasem z punktu widzenia blogera sportowego te wybory nie były nie tylko najważniejsze od 1989 roku, ale właściwie w ogóle się nie odbyły, bo żadna partia o sporcie nie wspomniała nawet przez pomyłkę. Pozornie jest inaczej, pozornie nastąpiła właśnie zmiana przełomowa. Kaczor to był przecież najbardziej antysportowy premier pośród wszystkich premierów, których pamiętam, i trudno sobie wyobrazić nie tylko to, jak wsadza piłkę do kosza, ale nawet podbiega z kotem do autobusu. A Tusk sport - ze szczególnym uwzględnieniem piłki nożnej - lubi, więc moglibyśmy podejrzewać, że mu pomoże.Niestety, obojętność na sprawy sportu jest w Polsce bezwyjątkowo ponadpartyjna, więc pewnie będzie, jak było. Ministerstwo Sportu pozostanie w najbliższych latach biurem do spraw organizacji Euro 2012, a myśleniem dalekowzrocznym i strategicznym urzędasy wciąż się będą brzydzić.Na wszelki wypadek jednak podsuwam trzy idee, nad którymi politycy powinni się moim zdaniem zająć. Gdyby ktoś jakiegoś polityka spotkał, proszę mu przekazać.Po pierwsze, wciąż niezrealizowana pozostaje koncepcja Zbigniewa Drzymały, by zachęcać do inwestowania w sport przychylnymi mu przepisami podatkowymi (bo jest on biznesem społecznie pożytecznym), ewentualnie stworzyć specjalny fundusz, by wpływy z podatków związanych ze sportem wracały do sportu. Brzmi bardzo nudno, ale jest tak samo bardzo ważne.Po drugie, parlament powinien samorządy ustawowo zobowiązać do wydawania pieniędzy na sport a nie tylko dopuszczać taką możliwość.Po trzecie, władza mogłaby ruszyć z wielką akcją propagującą sport, np. wykorzystując media publiczne (Notabene zauważyliście, że w wieczór wyborczy sztab PiS wpatrywał się w telebim z TVN24, a nie odzyskaną TVP?). Mieszać w głowach politycy lubią i umieją, a ludzi da się zmusić do ruchu, o czym świadczy m.in. sukces akcji ”Gazety” zachęcającej do biegania. Prostowanie krzywych kręgosłupów można by połączyć z koncepcją wymienioną w poprzednim akapicie - jestem przekonany, że rozrost ścieżek rowerowych wymiótłby z samochodów sporo osób, które z powodu korków wchodzą do pracy wściekłe.Potrzeb jest pewnie więcej, ale teraz przyszły mi do głowy akurat te trzy pomysły. I tak pewnie za dużo jak na możliwości potwornie zapracowanych parlamentarzystów. A co do trenerskiej kariery Kaczora, to jak ulałby leżałby na nim strój Zagłębia Lubin. Jedyny klub zamieszany w aferę korupcyjną, którego wydział dyscypliny PZPN nie ukarał, bo nie dostał dokumentów z prokuratury, co nie pozostaje w żadnym związku z tym, że jego prezes był kiedyś szefem opolskiej młodzieżówki PiS, a jego właścicielem jest spółka skarbu państwa KGHM. Z trenerem Kaczorem byłoby jeszcze piękniej. Zagłębie przegrywałoby wyłącznie mecze sfałszowane. 