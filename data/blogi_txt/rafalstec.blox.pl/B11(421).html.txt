Wzruszył mnie dzisiejszy hymn Leo Beenhakkera na cześć Michała Listkiewicza, którego selekcjoner długo i obficie sławił za odwagę zatrudnienia pierwszego w historii zagranicznego trenera reprezentacji Polski. Holender znów nam przypomniał, że może być świetnym fachowcem, ale o tym, co się dzieje w naszym kraju, nie ma bladego pojęcia. W przeciwnym razie wiedziałby, że prezes PZPN - zazwyczaj poddany zasłużonej zmasowanej krytyce - akurat wówczas, po ściągnięciu Beenhakkera, miał niemal jednomyślne poparcie prasy i kibicowskiej opinii publicznej. Niechęć do kandydatury obcokrajowca zdradzały tylko zżerane zawiścią okoliczne tuzy rodzimej myśli szkoleniowej.Słowa otuchy dla Listkiewicza zapamiętałem, niespodziewaną tyradę o konsekwencjach afery korupcyjnej, do której wrócę później - również. Poza tym rzekome ogłoszenie kadry na Euro 2008 setnie mnie wynudziło - właśnie dlatego, że było rzekome. Napięcie musi rosnąć, media trzeba nakarmić kolejnymi spektakularnymi wydarzeniami, więc Beenhakker nazwiska wyliczył. Wiadomo jednak, że decyzje istotnie wiążące musi podjąć 28 maja, kiedy kadrę na mistrzostwa będzie zgłaszał UEFA.Wcześniej ma prawo zmienić wszystko. Nawet gdyby powołał dzisiaj teletubisia razem z jego różowym ekwipunkiem, mógłby go za miesiąc zastąpić napastnikiem bardziej dynamicznym. Sam selekcjoner zresztą zasugerował, że nie wszystko się rozstrzygnęło, bo przecież z zapartym tchem wyczekuje wręczenia polskiego paszportu Brazylijczykowi Rogerowi.I nic nie stoi na przeszkodzie, by do Austrii zabrał jeszcze kogoś spoza dzisiaj nominowanych. Szansę zignorowani mają marną, ale jednak mają, bo konkurencja, delikatnie mówiąc, zdaje się niezbyt mocna.Niespodzianek w tej niby-kadrze właściwie nie widać. Rasiak wybrał transfer w kierunku odwrotnym do rekomendowanego przez trenera, czyli do klubu, w którym ugniata ławkę rezerwowych. I z reprezentacji wyleciał (taktycznie też nie pasuje, Holender szuka snajperów ruchliwych i szybkich). Brożek sam przyznał po niedawnym sparingu z USA, że okazję na zauroczenie Beenhakkera w modelowy sposób zmarnował. Wreszcie Jeleń nie biega pod Beenhakkerem od baaaardzo dawna.To był wbrew pozorom taki sobie zwykły, szary dzień oczekiwania na Euro 2008. Rozstrzygnęło się niewiele, ostateczne starcie - o awans na właściwą listę 23 nazwisk - dopiero się rozpoczyna. Np. wśród napastników pewniak jest, na mój nos, ledwie jeden. Maciej Żurawski.A teraz można kontynuować kibicowsko-ekspercko-medialną debatę. Jak rzucił dzisiaj dziennikarzom Leo: ”Have fun”. 