Niemcy pierwszego gola strzelili - że pozwolę sobie zacytować własną korespondencję - po akcji rozbrajająco prostej. Drugiego też. I trzeciego.*I tylko mnie utwierdzili w przeświadczeniu, że dawno, dawno temu odkryłem Wielki Sekret Wielkości Niemieckiej Piłki.Wiem - siła, kondycja ble ble ble. Jak mówił ks. Tischner, gówno prawda. Siłę i kondycję mogą wypracować wszyscy, a nie wszyscy umieją to, co Niemcy - regularnie wygrywać wbrew opinii reszty świata o ich piłkarskiej klasie. Moja diagnoza brzmi: Niemcy pojęli, że najkrótszą drogę z punktu A do punktu B wyznacza linia prosta. Zawsze, także na boisku piłkarskim. I znajdują momenty w meczu, w których podnoszą głowy na poziom maksymalnej koncentracji, by zadać serię prostych - znów ten kluczowy przymiotnik - ciosów. Ciosów zazwyczaj nokautujących. Jeszcze raz przypomnijcie sobie pierwszego gola. Bach, bach, bach. I mamy 1:0.Portugalczycy, ale nie tylko oni, wymieniają się podaniami, jakby mieli przypięte do butów flamastry i chcieli zamazać całą murawę. Nigdy nie uznają, że sytuacja stała się zbyt oczywista, by nie kopać już w bok, ale w kierunku bramki.Niemcy grają tak:Portugalczycy grają tak:Mówi się, że Portugalczycy grają lepiej niż Niemcy. Czy rzeczywiście? Gdyby uznać, że ten sport sprowadza się do zręcznego operowania stopą dotykającą piłki, ich przewaga byłaby miażdżąca. Ale na murawie dominują - też bezwzględnie - momenty, w których futbolówka fruwa daleko od ciebie. Wtedy trzeba używać mózgu. Błyskawicznie analizować, dokonywać właściwych wyborów.Niemcy robią to doskonale. Dlatego mogli opracować ów Wielki Sekret.I znów wywołać sensację. Nie wiem, czy zauważyliście, ale w dzisiejszym ćwierćfinale niemal anonimowi kopacze zmierzyli się z gigantami. Anonimowi kopacze to Niemcy - żaden np. nie wygrał Ligi Mistrzów, w ogóle niewiele osiągnęli w klubach. Giganci to Portugalczycy - wygrywali Ligę Mistrzów w barwach FC Porto, Barcelony i Manchesteru United, w ogóle występują w znakomitych klubach.Wbrew pozorom (wzrost!) oglądaliśmy to, co kibice lubią ponoć najbardziej - mały skopał dużego.* Wiem, Ballack faulował, ale ten wpis traktuje o czymś innym. 