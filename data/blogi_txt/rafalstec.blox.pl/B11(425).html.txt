Przejście Roberta Lewandowskiego do Borussii Dortmund bardzo ceniony przeze mnie magazyn „World Soccer” umieścił wśród sześciu szczególnie obiecujących transferów tego lata (wyróżnił też Azpilicuetę w Marsylii, Bajramiego w Twente Enschede, Eduardo w Genoi, Topala w Valencii oraz Gaitana w Benfice). Wybór podparł opinią trenera Jurgena Kloppa. Cytuję: „[Lewandowski] to wspaniała mieszanina wzrostu, techniki, atletyczności i pozbawionej egoizmu skłonności do gry zespołowej. Naturalny talent, najbardziej ekscytujący gracz, jakiego widziałem w ostatnich 10-15 latach”. Brzmi zbyt dobrze, powinniśmy podejrzewać, że Klopp świadomie przesadza? Teoretycznie powinniśmy, trener musi pomagać nowemu podwładnemu na wszelkie sposoby, tyle że słowa mógł dobrać zupełnie inne - ostrożniejsze - by efekt również osiągnąć. A Niemiec odśpiewał wręcz odę do Lewandowskiego, wznioślej sławić go chyba by się nie dało. Kiedy już wynurzyłem się z entuzjastycznych strof o byłym lechicie, odebrałem sygnał z nimi sprzeczny - oto w czwartkowym meczu Ligi Europejskiej z Agdamem Karabach zszedł on z ławki rezerwowych dopiero w 70. minucie i nie dokonał na murawie niczego, co zapada w pamięć. Wcześniej po dwa gole strzelili natomiast jego dwaj konkurenci - napastnik Lucas Barrios oraz ofensywny pomocnik Shinji Kagawa. Ten ostatni jest młodszy od Lewandowskiego (rocznik 1989), kosztował wielokrotnie mniej (drobne 350 tys.), na japońskich boiskach jego snajperska wydajność rosła z każdym sezonem. Trybuny w Dortmundzie rozżarzył już ruchami wstępnymi, przed jutrzejszym startem Bundesligi śmiało obiecuje więcej. Co bardziej niecierpliwi fani rozpoznają już zapewne zarys fabuły tak przygnębiającej, jak doskonale znanej. Wysyłamy między ludzi piłkarza, który na naszych ligowych wertepach zdawał się czarodziejem, a ten na wychodźstwie natychmiast traci wszystkie moce i przegrywa rywalizację z każdym, na kogo akurat w szatni się natknie. Tym razem padło na anonimowego Japończyka, teoretycznie skazanego na dłuższe męki aklimatyzacyjne - widziałem i Osakę, i Dortmund, i wiem, że przeprowadzka może - wręcz powinna - wywołać kulturowy szok. Historia zaczyna się typowo, ale powodów, by markotnieć już teraz, nie ma. Lewandowski odróżnia się od kopiących piłkę rodaków i na boisku, i w opowieściach o samotnej pracy nad sobą, a zacumował w okolicach wyjątkowo przyjaznych. Tam, gdzie Polaków szanują, gdzie dadzą mu wsparcie Polacy z Bundesligą już zaznajomieni, gdzie rządzą ludzie chętnie oferujący młodym drugą szansę, gdzie troskliwie opiekują się nawet chronicznymi pacjentami, jak Kuba Błaszczykowski (w czwartek wytrwał 49 minut, znów zszedł z urazem, czeka go dwa tygodnie przerwy). I tam, gdzie pada mnóstwo goli, co dla poszukującego pewności siebie napastnika bezcenne. Choć w Lewandowskiego wierzę bardziej niż w jakiegokolwiek polskiego piłkarza od dnia wylotu do Glasgow Macieja Żurawskiego, to nie oczekuję, że Lewandowski podbije Bundesligę zaraz. Zdaję sobie sprawę, iż nawet wspomniany Błaszczykowski - jak na nasze standardy gracz również niezwykły - gwiazdą niemieckich traw jest tylko na łamach polskiej prasy. W rzeczywistości rozwija się wolniutko (jeśli w ogóle), grając tym słabiej, im silniejszy przeciwnik wystawi go na próbę. Dlatego chciałbym, by były napastnik Lecha Poznań przynajmniej zeskakiwał z ławki rezerwowych w każdym meczu, strzelił 8-10 goli (we wszystkich rozgrywkach), utwierdził otoczenie w przekonaniu o swoim talencie, uniknął niszczących perturbacji w życiu prywatnym (patrz upadki obu naszych byłych bohaterów Celtiku), rozgościł się w europejskiej piłce. Wszyscy, którzą liczą na cokolwiek dobrego podczas Euro 2012 roku, powinni dziś spoglądać na Dortmund. Borussia przygarnęła Łukasza Piszczka, chyba jedynego poważnego kandydata do gry na najmarniej obsadzonej pozycji w reprezentacji Polski - prawej obronie. To dla niej gra Błaszczykowski, nasz jedyny skrzydłowy podejrzewany o zdolność do gry z klasą europejską. To w niej wreszcie dojrzewał będzie Lewandowski, nasz jedyny napastnik z przyszłością. Losy żadnej innej drużyny zagranicznej nie powinny kibica naszej kadry interesować dziś bardziej. 