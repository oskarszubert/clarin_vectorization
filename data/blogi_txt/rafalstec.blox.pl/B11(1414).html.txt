Autorzy najnowszego tomu encyklopedii piłkarskiej FUJI, jak zawsze oferującej mnóstwo intrygującej faktografii, uczciwie zastrzegają, że całkiem kompletnych danych o naszych futbolowych emigrantach nie mają, ale już dzięki tym zebranym łatwo oszacować, że w europejskich ligach zagranicznych gra ponad 300 - co najmniej! - polskich piłkarzy. Liczba robi wrażenie. Choć wszyscy słyszymy o nieustających wyprowadzkach okolicznych kopaczy, niekoniecznie uświadamiamy sobie, że wystarczyłoby ich wręcz na założenie alternatywnej ligi polskiej - również 16-zespołowej, z 20-osobową kadrą w każdym klubie.Nasi wyjeżdżają i znikają. Przejrzyjcie listę nazwisk wraz z miejscami zatrudnienia, a przypomnicie sobie o graczach, o których istnieniu dawno zapomnieliście, nawet pomimo ich sporej niegdyś popularności. I dojdziecie do oczywistego wniosku, że żadna praca rzeczywiście nie hańbi, że nawet ludzie z reprezentacyjną przeszłością biorą fuchy na samym dole piłkarskiej hierarchii. Są nasi w ligach węgierskich, luksemburskich i słoweńskich. Czterech gra (lub grało, dane dotyczą poprzedniego sezonu) w 4. lidze belgijskiej (Mirosław Waligóra kończył karierę w FC Verbroedering Meerhout), dziewięciu w 2. lidze cypryjskiej, pięciu w 3. lidze cypryjskiej, dwudziestu ośmiu (!) w trzeciej lidze greckiej (wśród nich obieżywiat Bartosz Tarachulski, który zalicza już piąte zagraniczne rozgrywki), dwunastu w 3. lidze norweskiej. Arkadiusz Onyszko po rozegraniu 317. meczu w lidze duńskiej został cudzoziemcem o najdłuższym stażu w historii tamtejszych rozgrywek (wśród Polaków za granicą wyprzedza go jedynie Krzysztof Warzycha). Arkadiusz Klimek i Adrian Mrowiec zostali mistrzami Litwy, Michał Sławuta zdobył z FC Lahti fiński Puchar Ligi, Łukasz Surma wywalczył trofeum w izraelskim Hapoelu Bnei Sachnin, wreszcie były kadrowicz Jarosław Bieniuk zarabiał do niedawna w drugoligowym tureckim ASK Antalya.Ani myślę ględzić, że się nasi piłkarze nie szanują, tanio sprzedają, za parę groszy więcej od prowincjonalnego klubiku z bogatszego kraju rezygnują ze sportowych ambicji. Piłkarz też człowiek, jak każdy ma prawo wybrać hojniejszego pracodawcę i wziąć premię  - życie w ciepłych krajach, naukę języka i w ogóle poznanie kawałka obcego świata. (Zwłaszcza że nasz delikwent opuszcza środowisko, które nie tylko zdaniem wrocławskiej prokuratury kultywowało dość szczególne obyczaje). Zastanawiam się tylko nad skalą futbolowych emigracji w krajach sąsiednich lub prawie sąsiednich - jak Czechy, Słowacja, Węgry, Rumunia etc, nie myślę o Brazylijczykach, którzy wyjeżdżają tysiącami. Dokładnych danych nie mam, intuicyjnie tylko i dzięki szczątkowym informacjom podejrzewam, że piłkarze stamtąd wyjeżdżają do niższych lig zagranicznych ciut rzadziej. A może nie, może i oni koczują na zapadłych prowincjach? Wie ktoś na ten temat więcej? 