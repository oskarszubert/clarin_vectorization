W nastroju jestem wybitnie wakacyjnym i na dodatek festiwalowym, więc zamiast podziwiać wczoraj międzynarodowe podrygi naszych lokalnych futbolowych mocarstewek, oglądałem rewelacyjny dokument o Ferencu Puskasu, ale całkiem od teraźniejszości odciąć się nie zdołałem i natychmiast po seansie spadło na mnie żałobne zawodzenie po meczach Ligi Europejskiej. Zbaraniałem. Solidarnie poniesione przez Ruch, Wisłę oraz Jagiellonię porażki lud kibicowski zbulwersowały, choć dałbym głowę, że lud zmądrzał i żadna konfiguracja wyników już go nie zbulwersuje. Co najwyżej ucieszy - jeśli np. udałoby się dowieźć do gwizdka dające nadzieję remisy. Ze współczuciem wspominam samego z siebie z niezbyt odległych czasów, w których piekliłem się, że polscy piłkarze przegrywają, ze współczuciem spoglądam na wszystkich, którzy nadal nie potrafią wyzbyć się perspektywy historycznej (chłop z polskich muraw potęgą był i basta), więc w biały dzień mianują nasze drużyny faworytami w starciach z drużynami azerskimi. A potem, gdy mistrz z Poznania wypycha Azerów z rozgrywek dopiero po rzutach karnych i gdy wicemistrz z Krakowa ponosi z Azerami minimalną przecież porażkę, jęczą wniebogłosy, jakby pod naszymi rozstąpiła się murawa i koniec wszystkiego stawał się już. Z wakacyjną beztroską pozwolę sobie wygłosić zdanie odrębne: polski mistrz z polskim wicemistrzem radzą sobie z bitnymi przeciwnikami ze Wschodu nieźle, odruchowe wdeptywanie ich w dno jest okrutną niesprawiedliwością. Wystarczy odzyskać przytomność, przestać bajać o przypadkowych porażkach z rzekomo słabszymi od nas, przejrzeć fakty. Liga azerska dumnie pręży się w czwartej dziesiątce rankingu UEFA, tymczasem zeszłego lata zlali naszego czempiona skuleni w piątej dziesiątce Estończycy; azerscy mistrzowie ośmielili się uważać samych siebie za faworytów przed dwubojem z mistrzami wielkopolskimi; zeszłej jesieni polscy juniorzy przegrali (1:2) z azerskimi w eliminacjach mistrzostw kontynentu do lat 19, ewidentnie sygnalizując ogólniejszy trend; tej samej jesieni polscy seniorzy zleźli w kwalifikacjach mundialu na miejsce w grupie przedostatnie, tuż nad San Marino, czyli na pułap równoległy azerskiemu (zakaukascy innowiercy wylądowali nad Liechtensteinem). I oto mimo niekorzystnych dziejowych wiatrów Lech po heroicznej batalii pobił Inter Baku, a Wisła nie straciła nadziei na wyeliminowanie - może też po karnych? - silniejszego niż Inter Karabachu Agdam. Wisła, która przecież - wypada podkreślić - tym razem europejskie puchary jawnie zbagatelizowała. Sprzedała obu dostępnych w kadrze stoperów, kupiła tylko jednego, każdym zalotnym mrugnięciem transferowym dawała nam do zrozumienia, że myśli perspektywicznie, o odległej przyszłości, bezpowrotnie porzucając wstydliwie archaiczne planowanie z meczu na mecz. Nawet piłkarze Ruchu, pod europejskimi jupiterami debiutujący, umieli odprawić po dwóch zwycięskich remisach Maltańczyków z La Valetty, dlatego już dzisiaj, u schyłku lipca mamy pewność, że polska liga wypadnie tego lata w pucharach ładniej niż lata poprzedniego. I nie brzydziej niż w kilku występach wcześniejszych. Wstydu nie będzie.  Rozpaczają tylko mentalni bracia tych, którzy wierzą, że w polityce zagranicznej też wciąż powinniśmy rozbijać się między Niemcami a Rusią jak za Chrobrego. Odurzeni wzdychaniem do czasów starożytnych, niezdolni do zmierzenia się z rzeczywistością. Rzeczywistością, która zachęca, by wreszcie zmienić perspektywę - docenić azerski sukces Lecha i w ogóle doceniać każdy urwany obcej konkurencji punkt. Nie tylko dla odzyskania pogody ducha. Zmiana perspektywy jest niezbędna kibicom, piłkarzom oraz trenerom, którzy ubiegłoroczną porażkę estońską zgodnie odfajkowali w rubryce z drobnymi błędzikami w przygotowaniach. Jeśli nasi chcą pewnie lać Azerbejdżan, to może mecze z nim wreszcie zaczęliby traktować tak, jak ich poprzednicy traktowali mecze z Anglią? A niech tam, obśmiejcie mój nadmierny optymizm, swoim przypuszczeniem i tak się podzielę - otóż głęboko wierzę, że gdyby wiślacy nie planowali wielobramkowego triumfu nad Karabachem, lecz noc w noc zasypiali z myślą o czekającej ich batalii na śmierć i życie, wyszarpaliby w Krakowie co najmniej remis. 