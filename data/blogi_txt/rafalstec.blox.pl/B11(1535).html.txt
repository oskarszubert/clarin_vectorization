 Zainspirowana polemiką wokół organizacji Euro 2012 przysłała mi czytelniczka - Maria Agier, która „kiedyś nazywała się feministką, ale chyba ma hybrydyczny gender” - felieton o piłce nożnej. „Z przymrużeniem oka” i „frywolny”. Ubawiłem się i zapytałem, czy mogę dzieło rozkolportować poprzez blog. Zgodziła się, więc przekazuję dalej (tytuł notki przeniesiony znad tekstu). To tylko jeden akapit, ale gabarytowo godny Bernhardta;-) „Nareszcie! Powróciły wieczory oczekiwania, energii i krzyczących emocji. Tak, drogie panie. Wieczór, gwiazdy i piwo. Wieczór trwa, gwiazdy biegają, biegają, biegają, a piwo się pije. Znów mamy meczyki. Mistrzostwa Europy. Potrzebne: wygodny fotel, chłodna butelka w lewej dłoni i pilot w prawej. Dwudziestu dwóch mężczyzn. Okrągła piłka, dwie bramki i dziewięćdziesiąt minut pasji, napięcia i podniecenia. Start. Zasiadłam przed ekranem. Najpierw prezentacja towaru – jest nieźle. Można oko zawiesić na paru sztukach. Ach te mocne łydki, wysportowane uda, wyprężone klaty… Zamiast zielonej herbaty, zimne piwo – trzeba studzić zapędy wyobraźni, która trochę gorączkuje w lekkim przeziębieniu, ale nie jest chora przecież. Wdech, wydech. Jaki seksowny komentarz! Jak ten facet pięknie mówi. Co za metafory. Zmysłowy ciepły głos… Miauuuu. Łyk zimnego piwa! Już dobrze. Gwizdek i biegną, biegną, biegną. No no no, całkiem fajny ten sędzia. Ciacho. Biegają, biegają, biegają. Podania, wślizgi, zryta murawa, jakie to seksowne. Hej! Ręce precz od długowłosego! Ja bym go mogła wymasować. Biedactwo kontuzji się nabawi jak tak dalej pójdzie. Kopią, popychają, ciągną, ach ci mężczyźni. Dobrze, że to tylko noga, że nie zwichnął sobie… ręki. Odegrał ból i wstaje. Ten, co ustawia piłkę do rzutu wolnego – jakie pośladki! Mniam… Piwo, piwo, piwo – gasi dzikie pragnienie. Kto wymyślił zakaz zdejmowania koszulek po strzeleniu gola?! To na pewno nie była kobieta, wykastrować dziada! Pulsowanie w skroni, szybsze bicie serca, podskakiwanie na fotelu – drogie panie, musimy bardziej panować nad popędami. Bo posiwiejemy jak ten zmysłowy sędzia. Nie to jest najważniejsze, kto wygra, ale to, jak oni biegają, biegają, biegają. I kopią. Dreszcz, to spluwanie jest takie męskie, takie urocze. A kiedy się faulują i padają na murawę, niejedna z nas chciałaby być tą murawą, tylko, że nie każdej do twarzy w zieleni. Chipsy się kruszą, piwo się pije, a mecz się gra. Nawet piętnaście minut przerwy nie wybije z rytmu, rozmarzenia. Jeszcze dodatkowo połechczą jak kolejny łyk podniebienie. „Całuję Cię w wodzie i sprawiam, że Twoje suche usta śpiewają…” A może w piwie albo deszczu, który właśnie zaczął padać. Tak, tak, tak! Deszcz spływa po ich skroniach. Piwo się kończy. Wyrzut z autu – jak on blisko bandy staje. Gdybym tam siedziała za bandą, już bym nie siedziała, już bym wisiała na jego plecach, co tam, że kary finansowe. Prawda drogie panie, że najważniejsza jest determinacja w spełnianiu swoich marzeń. Ten wieczór to takie jedno malutkie spełnione marzenie. Oj oj, siku… Uwaga na zakręcie. Guzik już…  Triumfalny powrót na fotel, w teatrze marzeń. Gooool… Co za emocje, aż się chipsy rozsypały na dywan. Pies je drapał! A może kot, przecież nie mam psa. Jacy oni mokrzy, prawie czuć ten namiętny zapach siły, zmęczenia, zdecydowania. Pot i deszcz. O, a ten wygląda ja chłopak mojej koleżanki. Napisałam sms. Szybka odpowiedziała: „Który? Oni za szybko biegają!”. O tak. Szybcy i wściekli. Jak fantazja erotyczna? Każda z nas ma jakiś swój typ. Jedne wolą tych łysawych, inne długowłosych. Zawsze znajdzie się ktoś, kto pasuje do naszych scenariuszy.  Niektóre z nas omdlewają, jak ten czy inny podkręci piłkę, przyjmie na klatę albo zagra piętką. Inne zdejmują sweterki i zostają w cienkich bluzkach, jak strzeli bramkę głową albo przetańczy z piłką pół boiska, zrobi obrońców w bambuko i za chwilę biegnie z rozpostartymi ramionami, a koledzy rzucają się na niego w szale radości. Lubimy finezję w grze, bo lubimy artystów. A z fotela można spaść, kiedy ten zrobi salto albo koziołki i takie tam przecudne figury. Z językami do pępków śledzimy każdy ruch, gest i kopnięcie naszego ulubieńca. Chyba, że sędzia nam najbardziej odpowiada. Wtedy każdy dźwięk gwizdka wywołuje gęsią skórkę. Żółta kartka – o nie, można utracić swego piłkarza, dodatkowy smaczek, adrenalina. Ale od razu czerwona, to cios dla naszych kobiecych ambicji kreatywnych. I nareszcie! Ostatni gwizdek. Ukochana, wyczekiwana wymiana koszulek! O tak tak tak! Grozi samozapłonem, bo piwo się skończyło. Ułamki rozkosznych sekund. O cholera! Głos już łączy się ze studiem. Nieeee. Faceci przyduszeni krawatami tylko by gadali, gadali, gadali! I zabijają urok tej chwili. Drogie panie! Trzymajmy kciuki za następną wymianę koszulek… Co by trwała dłuuuugo i co by nasi chłopcy nie mieli nic pod spodem. Tylko mięśnie i pot. A z nas mokra plama koło fotela...” Tekst ma nie tylko wartość rozrywkową, ale i bywa głęboko słuszny. Np. tutaj: „Kto wymyślił zakaz zdejmowania koszulek po strzeleniu gola?! To na pewno nie była kobieta, wykastrować dziada!” Z postulatem kastracji całkowicie się zgadzam, choć bynajmniej nie dlatego, że gustuję w oglądaniu tego, co kopacze mają pod spodem, wymianę koszulek wolałbym np. w meczach siatkatek - po prostu uważam, że karanie odruchowego, uruchamianego przez entuzjazm po strzelonym golu zrywania z siebie ubrania jest złe, bo zabija pożądaną w tych chwilach spontaniczność.﻿ 