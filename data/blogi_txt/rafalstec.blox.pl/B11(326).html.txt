Kiedy w meczu z Hiszpanią Raul Lozano konsekwentnie - i długo - trzymał na boisku Bartosza Kurka a w tie-breaku posłał do walki żółtodziobów, targały mną mieszane uczucia. Miałem wątpliwości, czy nie przedobrza, a zarazem zaimponował mi odwagą.Gdyby przywrócił do gry kapitana, doświadczonego przeszło dekadą nieprzerwanej obecności w kadrze Piotra Gruszkę, nikt by się do niego przyczepił. On jednak ryzykował, uparcie trzymając się ustawienia z nastolatkiem, który na dobrą sprawę nigdy nie wystąpił w ważnym meczu.Przegrał, a ja wspominałem kilku byłych selekcjonerów reprezentacji, którzy często reagowali na tarapaty w najbardziej oczywisty sposób, byle nie narazić się na krytykę. Lozano nie szukał alibi, lecz nie oglądając się na konsekwencje trwał przy swojej koncepcji.Podczas meczu z Włochami żadne rozterki już mnie nie nękały. Wszyscy w gronie kilku dziennikarzy, którzy siedzieli po sąsiedzku, byliśmy pod wrażeniem wyczucia manipulującego składem Lozano. Argentyńczyk prawdopodobnie już do samego końca turnieju będzie musiał ostrożnie szafować siłami zawodników, bo - jak sam przyznał - właściwie żaden nie jest w stanie przetrwać walki bez wytchnienia po ostatni set ostatniego meczu. (O powodach pisałem tutaj.)Nie wiem, czy mu się uda, czy w niedzielę siatkarze wywalczą olimpijski awans. Ale całe życie wysłuchiwałem od większych i mniejszych fachowców, że w siatkówce nie mają racji bytu drużyny sklecone naprędce, złożone z ludzi debiutujących, prawie debiutujących, zmieniających pozycje na boisku lub schorowanych. Ta dyscyplina - zgodnie z zasadą tak żelazną, że zmieniła się w banał - drogi na skróty nie toleruje.Lozano wyjścia nie miał. Na skróty pójść musiał. I jeśli wygra, odniesie sukces wyjątkowy. Po niepowodzeniu na mistrzostwach Europy wiara w jego nieomylność przygasła, gdzieniegdzie ustępując ostrożnemu zaufaniu, gdzieniegdzie - otwartej nieufności, a jeszcze gdzie indziej - wrzaskom o dymisję.Gdyby teraz Polacy awansowali na igrzyska, Argentyńczyk znów na pewien czas stałby się bożyszczem tłumów. I znów - absolutnie zasłużenie. 