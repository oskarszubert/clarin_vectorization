Dziewięć lat temu chciałem z Nim zrobić wywiad. Po lekturze tekstu „O rekordach” wymyśliłem sobie, że wypytam Filozofa o zjawisko dopingu, przyszłość sportu wobec rozwoju biotechnologii, Jego szacunek dla boksu etc. Zadzwoniłem do Anglii, stremowany poprosiłem o rozmowę, usłyszałem: - Muszę się chwilę zastanowić. Niech pan zadzwoni za tydzień albo dwa. Zadzwoniłem, ale Leszek Kołakowski powiedział, że czuje się - uwierzycie? - niekompetentny. Wywiadu odmówił. Szkoda. Tekst, który mnie zainspirował, pochodził z cyklu „Mini-wykłady o maxi- sprawach”. Oczywiście się nie zestarzał: Chociaż ubieganie się o rekordy jest napędzane pragnieniem, by się lepszym niż inni okazać, by się wyróżnić, to jednak jest w tej pasji „drugie dno”. Zdarza się nam czasem śmiać z rekordów sportowych; wydaje się nam, że musiał rozum postradać albo go nigdy nie posiąść taki, co wkłada olbrzymi wysiłek w treningi, w których wyniku może uda mu się obciąć jeszcze dwie setne sekundy w biegu na sto metrów albo dodać dwa centymetry w skoku wzwyż; a podobnie i ten, co ogromnie się tą sprawą podnieca i gdy się rekord uda, ma to za nadzwyczajne wydarzenie dziejowe. Czy jednak mądre są te nasze prześmiewki? Zawodnik, oczywiście, chce się wyróżnić (i bardzo wiele zarobić, bezpośrednio albo pośrednio), chce być lepszy niż inni o te dwie setne sekundy. Pragnienie wyróżnienia się jest osobliwością arcyludzką i nie ma powodu, by szydzić albo za naganną próżność poczytywać ją w przypadku owego atlety, nie zaś na przykład w przypadku wybitnego fizyka, który trudzi się nad rozwiązywaniem pewnego kłopotliwego problemu do tej pory nierozstrzygniętego i także nie tylko wola prawdy nim kieruje, ale także ochota bycia lepszym, pragnienie szczególnej zasługi, która w świecie doceniona będzie. Podobnie artysta, który chce dobre dzieło stworzyć, ale także o poklask publiczności zabiega. Ktoś mógłby tu zauważyć: ale fizyk, gdy problem rozwiąże, uczynił coś, co pożytek ludzkości przynosi i zapisuje się jako zdobycz trwała, a co za pożytek ma ludzkość z owych dwóch setnych sekundy uciętych? Otóż, czy fizyk wspomniany jakiś pożytek inny przynosi niż zaspokojenie ciekawości intelektualnej swoich kolegów (bo inni w większości nie są w stanie problemu zrozumieć), tego bardzo często nie można z góry wiedzieć: są kosmologiczne kwestie, z których być może jakiś pożytek będzie, a może nie. Ale samo zaspokojenie ciekawości to już pożytek; podobnie trudzą się egiptolodzy nad jakimiś problemami chronologii dynastii starożytnych w Egipcie, a historycy filozofii nad identyfikacją autora pewnych tekstów starożytnych. „Pożytek” - nie powinno być chyba co do tego sporu - przynosi nam nie tylko to, co można zjeść czy w co się odziać; bezinteresowna ciekawość kierowała ludzkim umysłem, domyślamy się, od początku istnienia naszego gatunku, a bez tej bezinteresownej ciekawości pewnie nigdy byśmy z drzew nie zeszli. Tak, rzekłby, kto nieprzekonany, ale biegacz tymi dwiema setnymi sekundy żadnego problemu nie rozwiąże. Może nie, ale coś nam pokazuje: pokazuje, że ludzie mogą być zdolni, za cenę wielkiego wysiłku, do nieustannego przekraczania granic swojej fizycznej kondycji, że mogą więcej i więcej. Zapewne nie w nieskończoność: nie spodziewamy się, że kiedyś ktoś przebiegnie 100 metrów w ćwierć sekundy albo skoczy 15 metrów wzwyż. To prawda, ale granice nigdy nie są z góry ustalone, a potrzeba ich przekraczania jest, przyznajmy, ambicją szlachetną. Powinienem przy tej okazji wyjaśnić, jakie są moje kompetencje w sprawach sportu i mój wkład w tę dziedzinę kultury. Otóż kompetencje moje polegają na tym, że raz na cztery lata oglądam w telewizji niektóre - ale tylko niektóre - zawody lekkoatletyczne na igrzyskach olimpijskich, czasem, choć nieczęsto, tenis w Wimbledonie (także w telewizji), a czasem także boks, który postrzegam jako sport szlachetny i wymagający, bynajmniej nie zaś prostackie mordobicie. Nie udało mi się natomiast, po wieloletnim pobycie w Stanach Zjednoczonych, nauczyć się naprawdę, o co chodzi w baseballu, a gdy mnie już raz trochę na stadionie nauczono, natychmiast zapomniałem, tak że każdy pięcioletni chłopak amerykański wie dużo więcej na ten temat; a ponieważ mówiono mi nieraz „jeśli nie rozumiesz baseballu, to nie rozumiesz Ameryki”, to widocznie nie chciało mi się Ameryki zrozumieć. Podobnie po wielu latach mieszkania na Wyspach Brytyjskich nie wiem dokładnie, o co chodzi w krykiecie, choć prawie codziennie jakieś wyrywki z krykietowych zmagań pokazują w dziennikach telewizyjnych. Wspominam o tym po to, by podkreślić, że należę do takiej klasy ludzi, gdzie naturalna byłaby nie tylko obojętność względem wszelkich sportów wyczynowych, ale także kompletne lekceważenie tej dziedziny życia, a więc jakby przemieszkiwanie na małej wysepce kulturalnej całkiem wyobcowanej z normalnego żywota. A jednak nie: staram się, choćby abstrakcyjnie, sport docenić, choć sam nigdy w życiu żadnych sportów nie uprawiałem. Otóż, by powrócić do owych dwóch setnych sekundy, oczywiste jest, że ambicja atlety może się pojawić tylko dzięki kulturalnym okolicznościom, tj. dzięki temu mianowicie, że jego wyczyn będzie zauważalny w świecie, doceniony i chwalony przez miliony ludzi. Nie atleta przeto ponosi odpowiedzialność za gotowość swoją do wysiłku, ale właśnie te miliony kibiców. Rekordy, jak wiemy, nie tylko w sporcie bywają, przy czym są i takie, które chociaż zamierzone przez rekordzistów, nigdy owych milionów kibiców nie zdobędą. Kiedy przeglądamy Księgę Rekordów Guinnessa, uderza nas niechybnie ilość konkurencji oraz rekordów zadziwiająco absurdalnych: oto ktoś, kto najkrócej na świecie recytował monolog Hamleta, oto para, która na oczach komisji wykonała najdłużej trwający pocałunek, oto ten, co najdłużej na jednej nodze stał (a nie był to Szymon Stylita), oto inny, co najszybciej po schodach biegł, albo ten, co zebrał największą ilość zużytych biletów autobusowych, albo co najwięcej parówek zjadł w ciągu kwadransa, albo co najdłuższą ma brodę lub najwięcej kart kredytowych, albo jeszcze najwięcej ludzi w ciągu jednej godziny ogolił. A cóż powiemy o tym, który rekordowo długi, kilkusettysięczny szereg cyfr w liczbie „pi” zapamiętał? Wszystko to, powtarzam, rekordy zamierzone: niektórzy z rekordzistów nie mogą liczyć na rozgłos światowy, lecz i małym się cieszą, a wielu jest takich, których ambicja na tym właśnie polega, aby przy ogromnym wysiłku do Księgi Guinnessa się dostać i tak imię swoje choćby we współzawodnictwie najdziwaczniejszym i najniepotrzebniejszym uwiecznić. Takie rekordy nie mają bynajmniej owych zalet co rekordy sportowe, nie przyczyniają się do niczego i nic nie jest ich celem oprócz tego właśnie, by być naj... Są, rzecz jasna, rekordy w technice i w nauce, czasem zamierzone jako rekordy, a czasem nie: najniższa temperatura wytworzona w laboratorium, największa stacja kolejowa. W wielu wypadkach rekordy wcale nie są jako takie zamierzone, lecz zdarzają się ze zrządzenia przypadku: twierdzenie matematyczne, które najdłużej czekało na dowód (chodzi oczywiście, o ostatnie twierdzenie Fermata), papież, co najkrócej - i inny - co najdłużej na Stolicy Apostolskiej zasiadał, najkrótsza sztuka teatralna (Becketta, zbyteczne dodawać), najdroższa butelka wina, kobieta, która przeszła najwięcej operacji plastycznych, najdłużej żyjący karzeł, najbardziej uczęszczany pogrzeb, największa ilość ofiar w katastrofie kolejowej. Notujemy także jakieś rekordowe wyczyny natury, bez żadnego udziału człowieka dokonane: najwyższa temperatura na ziemi zanotowana, najmniejszy ptaszek i największa jaszczurka, najbardziej jadowity wąż. Chociaż więc wspomniane właśnie różnice między rozmaitymi rodzajami rekordów - zamierzone i nie zamierzone, w ludzkim świecie i w naturze zachodzące, przynoszące jakiś pożytek i całkiem nonsensowne - są widoczne, to sam fakt, że podciągamy je pod jedno miano rekordów i że coś takiego jak Księga Rekordów jest w ogóle możliwe, budzi zastanowienie. Dlaczego przyciągają naszą uwagę wszelkiego rodzaju ekstrema, dlaczego mamy się nimi interesować? Skąd to zadziwienie nad ekstremami, które chyba nikogo nie oszczędza? Co może nas zatrzymywać w gazetowej informacji o tym, gdzie żyje największa jaszczurka i kto zjadł najwięcej parówek? Z pewnością cywilizacja ostatnich dziesięcioleci, z jej masowym przemieszczaniem się ludzi, towarów, kapitałów, myśli, mód, z jej gigantycznym rozrostem wszędzie dostępnej informacji, musiała sprawę rekordów podnieść do nieznanego uprzednio poziomu ekscytacji i przez to także wprowadziła nowe i dziś nadzwyczaj upowszechnione formy znieprawienia. Ci, co na sprawach sportu się znają, mówią nam nieraz o rozmiarach niebywałej korupcji, która zatruła i zatruwa całą tę dziedzinę życia i same rekordy coraz bardziej pozbawia sensu. Pierwsze nowoczesne olimpiady zdają się wstrzemięźliwe i poważne w zestawieniu z gigantycznym zgiełkiem i gigantycznymi pieniędzmi krążącymi wokół dzisiejszych imprez, gdzie coraz więcej różnych konkurencji, coraz więcej niedozwolonych środków pobudzających - i coraz więcej pomysłowości w oszukiwaniu kontroli - coraz więcej pieniędzy i coraz więcej hałasu w owych, pożal się Boże, "amatorskich" rzekomo zmaganiach. To prawda, ale rozmaite formy współzawodnictwa sportowego, nieraz nadzwyczaj niebezpieczne, jak walki gladiatorów, znamy z historii najdawniejszej i z różnych części świata, wysławiał je wielki poeta grecki i miały często sens religijny. Samo współzawodnictwo nie jest oczywiście swoiście ludzkie, lecz u zwierząt jest to zawsze walka o całkiem określoną zdobycz w świecie, gdzie zawsze jest czegoś za mało: o samice, o pożywienie, o ochronę terytorium. Pasja rekordów natomiast jest ludzka, podobnie jak zainteresowanie ekstremami. I chociaż ubieganie się o rekordy jest napędzane pragnieniem, by się lepszym niż inni okazać, by się wyróżnić, samoutwierdzić pychę swoją i zawiść nakarmić, to jednak jest w tej pasji, by tak rzec „drugie dno”. Być może, kryje się w tej pasji rekordów i w tym zaciekawieniu ekstremami jakiś korzeń metafizyczny: potrzeba wykraczania poza to, co jest, jakaś dziwnie wyrażona, nieraz w groteskę i absurd przechodząca - jak wszystko co ludzkie, złe czy dobre, nadzieja nieskończoności. 