Nie wiadomo, ile procent Holendra w Holendrze nosi w sobie Leo Beenhakker, bo trafić za nim niełatwo. Mieszka w Belgii; w trakcie kariery trenerskiej pracował wszędzie, od Arabii Saudyjskiej, po Trynidad i Tobago; czasem epatuje typowym dla swoich rodaków kosmopolitycznym spojrzeniem na świat; czasem ojczyznę krytykuje za nadmierną otwartość na imigrację. W każdym razie jeśli nasz selekcjoner holenderskości całkiem się nie wyzbył, chyba trochę rozumie emocje, jakimi zapłonęła Polska tuż przed meczem z Niemcami. (Ja piszę tutaj o moich oczekiwaniach wobec całego występu naszych piłkarzy na Euro 2008).Klubowe klasyki często się hierarchizuje i regularnie rozgrywa, więc wszyscy wiedzą, że szczególnie zaciekła rywalizacja dzieli Barcelonę i Real Madryt, Manchester Utd i Liverpool czy Celtic i Rangers. Niuansów klasyków reprezentacyjnych wszyscy nie znają, bo trafiają się rzadziej i nie ma okazji, by wciąż podsycać ogień i wciskać ich historie do kibicowskich głów.My oczywiście wiemy, że naszym rywalem numer jeden - w sensie piłkarskim oczywiście - pozostaje Anglia, a tuż za nią plasują się Niemcy. Tę kolejność możemy ewentualnie odwrócić, ale żadnego rywala między te potęgi już nie upchniemy. A z kim najbardziej pragną wygrywać Holendrzy? Też z Niemcami. Simon Kuper, który badał zajadłość pilkarskich konfliktów na całym świecie, uważa nawet mecze między tymi drużynami za najgorętsze europejskie derby. (Używa określenia greatest grudge match).Wybitny dziennikarz, który urodził się z Ugandzie, lecz dzieciństwo spędził w Holandii, książkę „Football Against the Enemy” otwiera wspomnieniem półfinału mistrzostw Europy w 1988 roku. „Pomarańczowi” wygrali wówczas z Niemcami 2:1 i cały naród oszalał. 9 milionów ludzi, czyli 60 proc. populacji, tańczyło na ulicach. Telewizje cytowały wypowiedzi weteranów wojennych, którzy krzyczeli, że czują się, jakby wreszcie wygrali wojnę. Trener Ger Blok, prowadzący wówczas kadrę Hondurasu (tak, Holendrzy są wszędzie), usłyszał wynik w Tegucigalpie i wybiegł na ulice z holenderską flagą. - Byłem histerycznie szczęśliwy. Następnego dnia wstydziłem się swojego zachowania - opowiadał Kuperowi. Na placu Leidseplein w Amsterdamie ludzie wyrzucili w górę rowery, skandując, że wreszcie je odzyskali (Niemcy skonfiskowali im wszystkie podczas okupacji).Na konferencji prasowej po meczu 150 dziennikarzy przywitało trenera Rinusa Michelsa - autora słynnej frazy, że „futbol to wojna” - owacją na stojąco. On natychmiast wyznał, że „czuje dodatkową satysfakcję, ale o powodach wolałby nie mówić”. Holenderscy piłkarze skarżyli się, że rywale nawet im nie pogratulowali zwycięstwa. Tylko dwóch uczestników meczu wymieniło się koszulkami. Ronald Koeman mówił potem, że tę, którą dostał od Olafa Thona, użył jako papieru toaletowego. A po mistrzostwach poeci - i rozpoetyzowani piłkarze! - zaczęli pisać wiersze sławiące tamten triumf.Kuper przekonuje zarazem, że żadne wojenne resentymenty nie odegrały w całej tej historii największej roli, że wcześniejsze mecze z Niemcami nie wywoływały w Holendrach aż tak ognistych emocji. W finale mundialu w 1974 roku zagrali ze sobą piłkarze, którzy się znali i ponoć często przyjaźnili, w 1988 roku stanęli przed sobą ludzie, którzy za sobą nie przepadali.I się zaczęło. Dwa lata później podczas mundialu „Pomarańczowych” prowadził Leo Beenhakker, dziś słusznie pilnujący, by nasza rywalizacja z Niemcami nie wykraczała poza sport. Jego drużyna w 1/8 finału wdała się w prawdziwą wojnę z zachodnimi sąsiadami (wygrali i zostali później mistrzami świata), której ofiarami byli wyrzuceni przez sędziego z boiska Frank Rijkaard i Rudi Voeller. Pamiętacie tę, hmm, niezbyt elegancką scysję? To popatrzcie:A tutaj cała fabuła, którą zwieńczyło splunięcie: 