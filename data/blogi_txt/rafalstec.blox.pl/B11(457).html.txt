Premier oszukiwał kibiców, obiecując nieprzejednany opór wobec FIFA. I całe szczęście, bo plan ministra sportu Mirosława Drzewieckiego nie miał sensu. O ile w ogóle istniał.W pozorowaniu działań o przełomowej sile rażenia okoliczni politycy oraz działacze sportowi od dawna są godnymi siebie konkurentami, należąc do ścisłej czołówki światowej, ale przeprowadzając operację instalowania w PZPN kuratora wyśrubowali nowy rekord. Równie rozległego oceanu pustego w próżne jeszcze nie przelali. Rewolwerowiec Drzewiecki wraz z szeryfem Donaldem Tuskiem chcieli nadać całej chryi rangę historyczną i rewolucyjną, w istocie wypełnili tylko mdłym pustosłowiem telewizje oddychające dzięki stałemu dopływowi wydarzeń toczących się pod wysokim napięciem. Humbug, jak zwykle.Kibice ponoć chcieli zaryzykować los polskich drużyn - zagrożonych wykluczeniem przez przeciwną ingerencji polityków w futbol FIFA - bowiem prawdopodobnie nie zdawali sobie sprawy, co ich czeka. Rząd chciał ryzykować dopóty, dopóki nie zorientował się, co go czeka.Przedłużająca się w czasie banicja polskich drużyn wywołałaby skutki niszczące. Reprezentacja nie awansowałaby na mundial i została skazana na cztery lata sparingów bez znaczenia; kibice Lecha Poznań straciliby rzadkie u nas emocje rundy grupowej Pucharu UEFA; za rok nie byłoby już ani Pucharu UEFA, ani do Ligi Mistrzów; kadra oraz kluby jeszcze bardziej spadłyby w rankingach, więc po odwieszeniu losowałyby mocniejszych przeciwników we wszystkich rozgrywkach; nasza liga wciąż by słabła i gniła na prowincji, bowiem dla Wisły czy Legii nie chcieliby grać choćby przeciętni obcokrajowcy; inwestorzy i sponsorzy wciąż staliby odwróceni plecami do piłki; jej wizerunek znów wyrżnąłby o dno, a my przypomnielibyśmy sobie, że dno w naszej piłce to pułap ruchomy, że zawsze może być gorzej.To wcale nie wszystkie z realnych, namacalnych konsekwencji rujnujących i tak zdychający już polski futbol, tymczasem rychło okazałoby się, jak niewiele rządzący politycy mają do zaoferowania w zamian. Ostateczne oczyszczenie? Ostateczne wypalenie korupcyjnej narośli? Ostateczne usunięcie z pola widzenia świetnie utrzymanych działaczowskich mumii? Wolne żarty. Bajdurzący o rzekomych asach w rękawie Drzewiecki nie wyciągnął nawet waleta. Wytknął PZPN trochę drobnych proceduralnych uchybień, które oczywiście wypada zlikwidować, lecz skutków właściwie nie zauważymy. Niczego innego nie żądał, atakował cele mikroskopijne. A jak chcesz odbić jedną zajętą przez mafię chałupę, to choćby była betonową twierdzą na Miodowej, nie wysadzasz całego miasta. Mogą ucierpieć inni. (Dziś ucierpiał trybunał przy PKOl - już na pewno wiemy, że nie jest niezależny i można sobie z niego bimbać. Wprowadził kuratora, ale dyskutowano nad głowami jego członków. I z punktu widzenia logiki teraz nie powinien na wycofanie kuratora się zgodzić).Dla tak małych celów nie warto było ryzykować tak wiele. Minister rozpoczął akcję w najgorszym momencie, tuż przed arcyważnymi meczami reprezentacji Leo Beenhakkera. Gdyby natarł 10 dni później, miałby całą zimę na szarpaninę FIFA, bo następne spotkanie eliminacji mundialu piłkarze rozegrają w końcu marca.Po ujawnieniu miałkości planu ministra sondażowe błyskawicznie słupki by się skurczyły. Politycy PO to zrozumieli, więc szybciutko zapomnieli, że „bez cofnięcia ultimatum FIFA żadnych rozmów z PZPN nie wznowią”. Wznowili. Stulili uszy, potulnie negocjowali, aż ustąpili. Utworzyli mającą pilotować zmiany - przypomnijmy, kosmetyczne - niezależną komisję, która istnieje już od marca 2007 roku. Sytuacja nie zmieniła się w żadnym detalu, prawdziwe zmiany na szczytach związku zależą od działaczy, a działaczom nie zależy na niczym poza stołkami. Teraz poczucie nietykalności w PZPN jeszcze wzrośnie, bezkarności też, a prezes Michał Listkiewicz z Drzewieckim zaraz znów będą jedli sobie z dziubków, prawiąc czułe słówka o idealnej współpracy.Nam sprzedadzą kolejne żenujące widowisko bez treści. Nasłuchamy się, kto wyszedł z pyskówki z twarzą i dlaczego wszyscy. Nie od dziś wiadomo, że dla polityków oraz działaczy liczą się nade wszystko honor i przyzwoitość. 