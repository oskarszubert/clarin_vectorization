Dzisiejsza operacja Łukasza Piszczka jeszcze wzmocni podejrzenia dotykające przede wszystkim gwiazd Borussii, że nie wszyscy piłkarze poświęcają się dla gry w kadrze totalnie. W kadrze, którą coraz trudniej traktować poważnie. Piszczek przez cały sezon cierpiał z powodu uszkodzonego biodra, ale odwlekał leczenie – na prośbę klubowego trenera Jürgena Kloppa, dla osobistej satysfakcji z sukcesu w Lidze Mistrzów. Reprezentacji planów nie podporządkował. Przeciwnie, pod nóż chirurga pójdzie akurat w przededniu meczu mundialowych eliminacji z Mołdawią. Dortmundzki obrońca, niedawny finalista Champions League, doświadczył być może jedynych w karierze chwil na futbolowych szczytach. Robert Lewandowski, również wyklinany przez wielu fanów za domniemaną obojętność na los reprezentacji Polski, to przypadek gracza, który wybił się wysoko ponad kopiących rodaków. Partnerów godnych swego talentu spotka prawdopodobnie wyłącznie w klubach. I tam będzie się spełniał sportowo. Jak Zlatan Ibrahimović, któremu zdarzyło się pozostawać bez gola przez wszystkie 12 meczów Szwecji w eliminacjach mistrzostw Europy. Jak artysta z ligi angielskiej Dymitar Berbatow, który trzy lata temu całkiem porzucił reprezentację Bułgarii. Jak legenda Manchesteru United Ryan Giggs, który wybierał sobie, kiedy dla Walii warto grać, a kiedy nie, notorycznie wymigując się od sparingów. Wszyscy oni zarabiają miliony w klubach, a wypady na zgrupowania reprezentacji są lub były dla nich jak okresowe spadki do niższej ligi. Pomiędzy przeciętnych kopaczy. Do anonimowych nierzadko trenerów, którzy w skrajnych przypadkach ledwie ośmielają się spojrzeć gwiazdorom w oczy. Na mecze czasami tak bardzo bez znaczenia (towarzyskie) lub z tak marnymi przeciwnikami (amatorzy w typie San Marino), że nawet kibic potrzebuje gigantycznego wysiłku, by nie traktować ich kabaretowo. Wtorkowa gierka Polaków z Liechtensteinem łączyła oba te podrzędne gatunki. Co więcej, w atmosferę błogiego relaksu wkomponował się pomysł, by zaprosić Jerzego Dudka na benefis, podpompować mu liczbę występów dla kraju do 60, awansować go dzięki temu do Klubu Wybitnego Reprezentanta (choć sensowniej byłoby zmienić niemądre przepisy). Uroczyste pożegnania nieprzeciętnych piłkarzy to obyczaj przyjęty w świecie, ale u nas przybrał formę niespotykaną chyba nigdzie – na oficjalny mecz powołany został bramkarz od dwóch lat (!) emerytowany. Nawiasem mówiąc, tej anegdocie brakowało tylko urokliwej wpadki Dudka, która dałaby gola Liechtensteinowi. Dopiero byłby niezapomniany wieczór. Okolicznościową imprezę zorganizowaliśmy w momencie, w którym wyczynowcom najwyższej klasy najtrudniej zmobilizować się do umierania za drużyny narodowe. W momencie już właściwie wakacyjnym. Kibicom może nie mieścić się w głowach, że piłkarzowi „się nie chce”, ale brutalna prawda jest taka, że sezon kończy się wtedy, gdy kończą grać kluby. I odprężają się wówczas zwłaszcza ci, którzy funkcjonowali na najwyższych obrotach. Np. walczyli w finale Champions League. Niezależnie od intensywności uczucia, jakim darzą swoje reprezentacje bohaterowie Borussii, po opuszczeniu Wembley ich organizmy musiały zwolnić. W przegranym w niedzielę sparingu reprezentacji Niemiec z USA ledwie ruszał się nawet Sven Bender, który w dortmundzkim klubie wypruwa z siebie flaki w każdej sekundzie. Kiedy rozmyślam, jak wyglądałaby moja hierarchia wartości, gdybym był Lewandowskim albo innym pracownikiem Borussii – renomowanej zagranicznej firmy – nie mam wątpliwości, że w sensie ściśle sportowym sukces na mundialu przedkładałbym nad sukces w Lidze Mistrzów. Po triumfie reprezentacji osobistą satysfakcję zwielokrotnia świadomość, że wprawiasz w euforię cały kraj. Kiedy jednak zanalizujemy konkretną sytuację, będzie jasne, że pełną energię rozsądniej inwestować raczej w drużynę Jürgena Kloppa niż Waldemara Fornalika. Znów dla kibica pobrzmiewa to herezją, ale brutalna prawda jest taka, że tylko wysiłek – także długotrwałe ryzykowanie zdrowiem, patrz kazus Piszczka – oferowany klubowi daje zachęcająco wysokie prawdopodobieństwo, iż przyniesie zysk. Wysiłek oferowany reprezentacji Polski odwrotnie – daje zniechęcająco wysokie prawdopodobieństwo, że pójdzie na marne. A jeśli Lewandowski wreszcie ucieknie do Bayernu i spadnie mu na głowę obrona Pucharu Europy, ten rozdźwięk jeszcze się powiększy. Piłkarze niekoniecznie kalkulują, a już na pewno żaden nie wygłosi takiego wywodu publicznie, ale każdy choćby przeciętnie inteligentny czuje, jak jest. W analizie Michała Szadkowskiego zwraca uwagę nawet nie to, że nasi kadrowicze próbują wykorzystywać na boisku klasę Lewandowskiego rzadziej niż dortmundczycy (tyle widać gołym okiem), lecz brak jakiegokolwiek schematu gry. Jeśli się coś sensownego wydarza, to przypadkiem. Od snajpera, który w rankingu LM wstrzelił się pomiędzy Ronaldo i Messiego, musimy wymagać więcej, ale zarazem powinniśmy unikać każdego drobiazgu odbierającego kadrze prestiż. Towarzyskie wprawki jak wtorkowa niewiele tutaj wniosą, raczej działają wbrew. Szanujące się reprezentacje dobierają sparingpartnerów na zbliżonym poziomie sportowym, amatorów lub na wpół amatorów podejmują od święta, a nasza w rok zabawiła się z Łotwą, Andorą, Estonią i Liechtensteinem. A są jeszcze wyloty na inne kontynenty, jak podróż do Korei Płd. zorganizowana, kiedy piłkarze przygotowywali się do mistrzostw Europy. Mecze do odbębnienia i zapomnienia? Nie tylko. Coraz więcej towarzyskich przebieżek polega głównie na przyzwyczajaniu nielicznych piłkarzy, którzy na co dzień zajmują się poważnym sportem, że reprezentacja nie ma z nim nic wspólnego.﻿ 