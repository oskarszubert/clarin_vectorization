Czyli ci, o których nie wspomniałem w notce o superdrużynie roku. Tam upchnąłem najlepszych, tutaj przedstawiam tych, bez których nie byłoby kolorowo. To zmodyfikowana - radykalnie zmodyfikowana, usunąłem rzeczy znane z bloga, wzbogaciłem o nowe - wersja gazetowego „Naj, naj, naj”. Cudowne dzieci. Zapomnijcie o Raulach Gonzalezach i innych Krkiciach. Wychowanek Athletic Bilbao Iker Muniain miał 16 lat i 289 dni, kiedy w październiku strzelał gola Valladolid jako najmłodszy ligowiec w historii Primera Division. Jesienią Bask zdobył też dwie bramki w Lidze Europejskiej. Muniain to klasyczny hiszpański piłkarz w miniaturce (169 cm), natomiast napastnik Romelu Lukaku z Anderlechtu ma szansę dociągnąć do dwóch metrów - brakuje mu niewiele, a pewnie jeszcze rośnie, jest pół roku młodszy (!) od Muniaina. Ten Belg o kongijskich korzeniach walczy o tytuł króla strzelców ligi, trafiał też już w LE. Kontrakt oferowała Lukaku Chelsea, ale tata się uparł, że syn najpierw skończy szkołę. Odkrycia. Inaczej mówiąc: młodzi, których mogłem znać już wcześniej, ale dopiero w tym roku zacząłem myśleć, że mają wszystko, by ubiegać się w przyszłości o najcenniejsze zaszczyty. O Gourcuffie pisałem gdzie indziej, mój faworyt numer dwa nazywa się Stefan Jovetić, urodził się w listopadzie 1989 roku, pochodzi z Czarnogóry i udowadniał w Fiorentinie, że zasługuje na etykietkę „następca Kaki” bardziej niż kupiony do Juve za ciężką kasę Diego. Zuchwałość (bezczelność nawet), odwaga, niesamowite parcie na bramkę. Za nim stawiam Mesuta Ozila - choć ten potomek tureckich imigrantów też urodził się niedawno, w 1988 roku, wystarcza mu osobowości, by rządzić na boisku reprezentacją Niemiec i zastępować w Werderze brazylijskiego rozgrywającego Diego. (O Pedro Rodriguezie nie zapomniałem - młodzi szalejący w Barcelonie to zwyczajnie inna kategoria). Cudowna młodzież bośniacka. Gdyby wiosną Vedad Ibisević (Hoffenheim) nie zerwał więzadeł, zostałby prawdopodobnie sensacyjnym królem strzelców Bundesligi - w debiutanckim sezonie! Niekwestionowanymi gwiazdami, godnymi miejsca w jedenastce sezonu, obwołano też jego rodaków Edina Dzeko (mistrz z Wolfsburgiem, 26 goli, wicekról strzelców), Zvjezdana Misimovicia (również Wolfsburg, rozgrywający, 19 asyst!) oraz Sejada Salihovicia (Hoffenheim). Żadna inna obca nacja nie wygląda w Bundeslidze piękniej. Do wymienionych wypadałoby doliczyć wspaniale utalentowanego 19-latka z Lyonu Miralema Pjanicia, który zachwycał w LM. Zasług bośniackiej myśli szkoleniowej tutaj mało - część z wymienionych to potomkowie uciekinierów wojennych, większość uczyła się na piłkarzy poza ojczyzną. Skrzydła sewilskie. Gatunek osobny, występujący na trawach Ramon Sanchez Pizjuan, jego ewentualna zdolność do przetrwania w innym ekosystemie niepotwierdzona. Pierwszym dorodnym okazem był niejaki Jose Antonio Reyes, który po wyfrunięciu z rodzimej Andaluzji wielkiego świata (Arsenal, Real Madryt) nie podbił. Jesus Navas podbijać nawet nie próbował, bo nie znosi podróżować - tęsknotę za domem miał kiedyś przezwyciężać na klubowym tournee po Ameryce, choć najpierw w ogóle odmówił wyjazdu, z jej powodu uciekał ze zgrupowań kadry etc (bez chichotów, proszę, to jest poważna choroba). Potem rozpędzał się tragicznie zmarły Antonio Puerta, zastąpił go Diego Capel, którego ostatnio na ławkę rezerwowych zepchnął z kolei argentyński rówieśnik Diego Perrotti (debiutował już u Maradony, oby mu nie zaszkodziło). Czym w tej Sewilli karmią, że skrzydła tak rosną? Przecież obrońcom Daniemu Alvesowi i Sergio Ramosowi własne pole karne też służy głównie do tego, by z niego wyrwać i dopaść drugiego końca boiska... Żądła holenderskie. Kolejny gatunek endemiczny, tym razem zamieszkujący Holandię. Tamtejsza liga wyróżnia się w skali Europy tym, że nadspodziewanie często bawią się tam nieprzeciętnie płodni snajperzy, którzy potrafią nastrzelać ponad 30 goli w sezonie, by po wyjeździe stracić moc. Tak było z Mateją Kezmanem, Afonso Alvesem, Klaasem-Janem Huntelaarem. Czy kolejny wiecznie nieusatysfakcjonowany napastnik - Urugwajczyk Luis Suarez (jesienią 30 bramek w 26 meczach wszystkich rozgrywek!) - też zostanie ujarzmiony w mocniejszej lidze, czy raczej pójdzie w ślady tego, który szalał wszędzie - van Nistelrooya? Tatusiowie mediolańscy. 33,73 to średnia wieku w jedenastce Milanu na majowy mecz ligi włoskiej z Juventusem: Kalac (37 lat) - Zambrotta (32), Maldini (41), Favalli (37), Jankulovski (32) - Beckham (34), Pirlo (30), Ambrosini (32) - Seedorf (33), Kaka (27) - Inzaghi (36). Na tym poziomie absolutny rekord. Dziecko skopane. W lipcu 12-letni Mauricio Baldivieso zadebiutował w lidze boliwijskiej. Ponoć ustanowił rekord globu, na pewno prześcignął Peruwiańczyka Fernando Garcię, który w 2001 roku spróbował profesjonalnego futbolu jako niespełna 14-latek. Mauricio szybko się na boisku rozpłakał, po ostrym wejściu przeciwnika interweniował lekarz. Chłopiec wrócił do gry i dotrwał do ostatniego gwizdka. Powołał go Julio Cesar Baldivieso, ojciec i zarazem trener klubu Aurora, który interweniującego rywala zwyzywał od kryminalisty. „Kryminalistą jeszcze gorszym” obwołał sędziego (ten nie wyjął żółtej kartki). Drugi raz z dorosłymi Mauricio jeszcze nie zagrał. Na jego szczęście tata podał się do dymisji. Złota jesień piłkarza. Najlepsi oldboje urodzili się w 1973 roku. Dostojny Ryan Giggs uznany za najlepszego piłkarza ligi angielskiej w sezonie 2008/09 i sportową osobowość roku 2009 według BBC. Bezlitosny Filippo Inzaghi wszedł w czwartą setkę goli strzelonych w zawodowej karierze. Niezniszczalny Javier Zanetti znów był w podstawowym składzie we wszystkich ligowych kolejkach, nie opuścił Interu ani razu od przeszło trzech lat. Zeszli z boiska. Paolo Maldini, czyli anioł, absolutny wzór sportowca. Koszulka z numerem 3 w Milanie zastrzeżona, będzie miał prawo ją założyć tylko syn (starszy Christian już trenuje, młodszy Daniel na razie piłką się tylko bawi). Luis Figo, czyli skrzydłowy nie zwariowany, lecz elegancki. Sportowo zestarzał się nagle - jego ostatnie boiskowe ruchy oglądaliśmy z bólem, Portugalczyk też cierpiał, choć Mourinho robił, ile mógł, by jego rodak do końca zachował godność. Henrik Larsson, czyli 425 goli w karierze, pomimo potwornego złamania, które groziło przedwczesnym końcem kariery. Pavel Nedved, czyli facet, który wysiłku potrzebował jak tlenu. Kończył trening, gdy na opustoszałym stadionie gasły światła. (Zeszli też z boiska Christian Vieri i Dwight Yorke, niech się nie obrażą, że zmieścili się tylko w nawiasie. A niejaki Abel Xavier - pamięta go ktoś jeszcze? - nie tylko zszedł, ale i przeszedł. Na islam. Teraz nazywa się Faisal Xavier). Upadki. Luca Toni w zeszłym roku był królem strzelców Bundesligi i Pucharu UEFA, tej jesieni prowadzący Bayern Louis van Gaal odbierał mu godność - to aktualny mistrz świata! - spychaniem do gry na tak niskim poziomie rywalizacji, że Włoch przed meczami rozdawał autografy... przeciwnikom z boiska. Slaven Bilić miał natomiast po Euro 2008 podbijać Premier League i w ogóle wywrócić hierarchię trenerów w Europie. Został z kadrą Chorwacji, nie awansował na mundial i... został z kadrą Chorwacji na kolejne dwa lata. Reprezentant kraju to brzmi coraz dumniej. „Czy czuję się Belgiem? Nawet nie wiem, jak się nazywa obecny premier” – urodzony w Brazylii Igor de Camargo przed lutowym debiutem w kadrze swojej przybranej, hm, ojczyzny. Liga podstawowym prawem obywatela. Przez 19 lat w Argentynie pokazywały ją kanały płatne, a telewizja publiczna mogła dać gole dopiero w niedzielny wieczór. Aż prezydent Cristina Kirchner skłoniła federację do zerwania umów, a rząd podpisał nową umowę na transmisje w telewizji publicznej. Zadłużone kluby dostaną 155 mln dol. dotacji. Rekordziści z Tahiti. Na mistrzostwach świata do lat 20 wypocili najskromniejszy bilans punktowy (zero zdobytych) i bramkowy (0-21) w dziejach międzykontynentalnych imprez FIFA. Nigdy przedtem jednak drużyna z mikrokrajów Oceanii nawet do takiej imprezy nie awansowała (rozgrywanej na trawie, plaże to zupełnie inne historia). Nigdy przedtem nie dokonała tego również reprezentacja wysepki zaledwie 178-tysięcznej, czyli ludniejszej od Olsztyna, ale już nie od Bytomia. Brawurowy pomysł na ekspresową edukację polinezyjskich juniorów - zostali dopuszczeni do rozgrywek ligowych, dzięki czemu w każdy weekend mogli ich przećwiczyć dorośli - wypalił. Selekcjoner Lionel Charbonnier (Francuz, seniorski mistrz świata z 1998 roku, choć na mundialu nie zagrał ani minuty) z dumą obserwował, jak jego chłopcy dojrzewają i uczą się „straszyć rywali spojrzeniem wojowników”. Jak przyzwoitą formę odzyskuje nawet ten gracz, któremu - pomińmy nazwisko, odkupił grzechy - wystarczyło kilkanaście dni wolnego, by przytyć o 10 kg. Trenerscy partacze. Gdyby Diego Maradonie i Raymondowi Domenechowi kazać potrzymać dwie kulki, to jeden by kulkę zepsuł, a drugi zgubił. Argentyna i Francja ledwie awansowały na mundial… Odpływ mózgów włoskich. Do pracujących z wyspiarskimi reprezentacjami Fabia Capella i Giovanniego Trapattoniego dołączyli Carlo Ancelotti (Chelsea), Luciano Spalletti (Zenit St. Petersburg) i Roberto Mancini (Manchester City). Ich wielki poprzednik Arrigo Sacchi mówi ze smutkiem o ubożeniu Serie A i tłumaczy, że za masową emigracją kryja się nie tylko tłuste pensje, ale też zniechęcenie do podłego, wypełnionego nienawiścią i przemocą klimatu calcio. „Szukają miejsc, w których jest pogodniej” - pisał w La Gazzetta dello Sport. Dan Petrescu. Gwiazdy Wisły go nie zaakceptowały, bo surowy był, wymagający, wycieńczającymi treningami się naprzykrzał, wyrzeczeń żądał od wielmożnych panów piłkarzy. A Unirea z 17-tysięcznego Urziceni pod jego przywództwem weszła do Ligi Mistrzów, stając się klubikiem z najmniejszego miasteczka w historii rozgrywek. I do ostatniej kolejki walczyła o 1/8 finału! - Bóg futbolu przyprowadził do naszej ligi zagranicznych sędziów. Bez nich najlepsza drużyna znów by nie wygrała - tak Petrescu tłumaczył wiosną przełamanie hegemonii klubów z Bukaresztu, które nie zdobyły nawet wicemistrzostwa Rumunii po raz pierwszy od 1972 r. Upadek mitu. Liverpool. I piłkarze, i Rafa Benitez zniszczyli reputację najwybitniejszych specjalistów od wyzwań pucharowych. Dotąd to oni zadawali decydujące ciosy wraz z ostatnim tchnieniem, tym razem w aż trzech kluczowych meczach zadawali je przeciwnicy - w 91. minucie (Lyon), w 90. minucie (Lyon w rewanżu) i w 92. minucie (Fiorentina)... I Liverpool odpadł z Ligi Mistrzów. Od zera do bohatera. Adriano, który miał być najlepszym napastnikiem świata. Wiosną leczył depresję i opowiadał, jak piwem zapija whisky, latem rzucał futbol i uciekał z Włoch do Brazylii, jesienią został z Flamengo mistrzem kraju i królem strzelców ligi. Nasi bohaterowie z importu. 740 minut minęło między golem Saganowskiego w końcówce kwietniowego meczu z San Marino (10:0) a golem Rybusa na początku listopadowego sparingu z Kanadą (1:0). Przez ten czas nie trafił dla reprezentacji żaden piłkarz wyedukowany w Polsce - drużyna albo w ogóle nie zdobywała bramek, albo zdobywali je ludzie wyszkoleni w Brazylii lub Francji, albo samobójami pomagali jej rywale. W zaledwie 4 z 13 rozegranych w tym roku spotkań (z Litwą, Irlandią Płn., San Marino i Kanadą) gole strzelali gracze własnego chowu. Tylko w dwóch ostatnich dały zwycięstwo. Największym sukcesem selekcyjnym drużyny narodowej było pozyskanie mającego nasze korzenie, lecz francuskiego rozgrywającego Ludovica Obraniaka. To już 4. wyuczony za granicą ofensywny piłkarz reprezentacji Polski w bieżącej dekadzie. Bez goli Olisadebe (Nigeria) nie awansowalibyśmy na mundial w 2002 roku, bez goli Smolarka (Holandia) na Euro 2008, bez gola Rogera (Brazylia) zakończylibyśmy Euro 2008 bez jednego choćby trafienia. Będą następni. Najlepsi polscy bliźniacy. Marcin Żewłakow został mistrzem Cypru, zdobył Superpuchar Cypru, awansował do Ligi Mistrzów, a potem strzelił w niej gola (na stadionie Chelsea), co jest statystycznym fakcikiem bez znaczenia, ale w minionych pięciu latach udało się jeszcze tylko jednemu Polakowi (Saganowskiemu). Michał Żewłakow został natomiast mistrzem Grecji, a w LM przetrwał do wiosny 2010 roku. To nasz jedyny gracz z pola akceptowany jeszcze w europejskiej elicie. Szkoda, że 22 kwietnia skończy 34 lata. Po Europie rozbijają się właśnie Żewłakowowie, choć to Brożkowie (21 kwietnia skończą 27 lat) byli wielokrotnie mianowani na najzdolniejszych bliźniaków widzianych na naszych boiskach. Najładniejsza radość. Sinan Bolat biegł, biegł i biegł, przemknął przez całe boisko. I nikt z kolegów nie umiał go doścignąć, choć w pogoń rzucili się wszyscy. Biegł turecki bramkarz niezgrabnie, ewidentnie nie panował nad ciałem. Chwilę wcześniej strzelił gola Alkmaarowi i dał Standardowi Liege - w 95. minucie! - awans do Ligi Europejskiej. To był dlań niesamowity rok. Wiosną ten 21-latek debiutował w klubie, zachował czyste konto w pięciu z siedmiu meczów ligowych, obronił rzut karny, dzięki któremu Standard mógł wygrać z Anderlechtem baraż o mistrzostwo Belgii. Arsenal i MU już składały oferty... 