Kiedy pisałem swój ostatni felieton do „Gazety Sport” - znów wrednie przerysowany i badający granice licentia poetica gatunku (zapraszam tutaj) - straszyło mnie oczywiście widmo trzeciego w ostatnich czterech sezonach półfinału Ligi Mistrzów między Chelsea a Liverpoolem. I ja marudziłem o problemie wielokrotnie, i czytelnicy wskazywali na to samo naczelne zagrożenie dla europejskiej piłki klubowej - okrojenie rywalizacji do kilku najbogatszych klubów, czyli niechybne nadejście futbolowego „Dnia Świstaka”, w którym sezon od sezonu różni się detalami dla ludzkiego oka niedostępnymi.Niby święta racja, bo przecież kolejnych 180 minut szachowania się przez Liverpool i Chelsea wykluczyć nie sposób - zwłaszcza jeśli perspektywę finału między Chelsea i Barceloną traktuje się śmiertelnie serio, a ja ją wciąż tak traktuję. A jednak akurat teraz wróżyć ostatecznego krachu różnorodności i nieobliczalności Ligi Mistrzów zwyczajnie nie wypada:1) Piłkarze Fenerbahce sprawili największą sensację rozgrywek co najmniej od sezonu 2001/2002, w którym do ćwierćfinału dobił się Panathinaikos. Tyle widać na pierwszy rzut oka. Jeśli bowiem zejść na poziom detalu - zaanalizować poszczególne wyniki, klasę eliminowanych przeciwników etc - to poprzedników piłkarzy ze Stambułu należy szukać jeszcze w zeszłym stuleciu, przypominając sobie wzloty Dynama Kijów. Pamiętajmy, że Fenerbahce - drużyna bez żadnej przeszłości w Champions League - pokonała już rywali ze wszystkich ligowych supermocarstw: włoski Inter Mediolan, hiszpańską Sevillę oraz angielską Chelsea.2) Po raz pierwszy od wiosny sprzed 11 lat do ćwierćfinału nie doczłapał żaden z dwóch najbardziej utytułowanych międzynarodowo klubów Europy - Milan i Real Madryt.3) Last but surely not least: zaledwie trzej spośród ośmiu ćwierćfinalistów zdobyli już Puchar Europy, w dodatku Barcelona i Manchester United mimo budzącej szacunek historii nie należą, delikatnie mówiąc, do zwycięzców notorycznych. Jedynie Liverpool na pucharowym wygrywaniu zna się jak mało kto i jest ostatnim klubem w stawce, który trofeum obronił. (Co stało się, hohoho, całe 30 lat temu)!Ktoś się jeszcze awanturuje, że wciąż jemy to samo? Że wszystko przewidywalne i w ogóle nuda mózg tarmosząca? Mnie tam na dwie godziny przed dzisiejszymi ćwierćfinałami znów zżera zniecierpliwienie i zamęcza banalne pytanie: dlaczego nikt jeszcze nie wpadł, by wieczór z Ligą Mistrzów rozbić na dwa seanse? By np. o godz. 19 zaofeorować nam klincz arsenalsko-liverpoolski, a o 21 - deser z Fener w Londynie? Czy ludziki z UEFA nie pojmują, że oglądanie równoległe ma mniej więcej taki sam sens, jak drukowanie tomów z literaturą wybitnie postmodernistyczną - raz stroniczka z ballady romantycznej, a raz „Kapitału”? 