Od lat typowałem, że francuscy piłkarze przejdą do historii jako pierwsi, którzy ubawią nas bijatyką - między sobą, huczną, o choreografii godnej najpodlejszych portowych spelun - w trakcie meczu mistrzostw Europy lub świata, a Raymonda Domenecha skopią do nieprzytomności, o ile oczywiście za kopanym nie wstawią się stadionowi ochroniarze. Pomyliłem się, Nicolas Anelka poprzestał na wezwaniu trenera „skurw..”, by się „pier...”. W dodatku odczekał do gwizdka - przemawiał w szatni, z dala od publiki oglądającej jego beznadziejną grę w meczu przeciw Meksykowi. Beznadziejną? Języka polskiego mi nie wystarcza, żeby wysłowić się precyzyjnie, w każdym razie dajcie znać, jeśli uderzy was w oczodoły typ grający na mundialu w RPA gorzej niż Anelka przedwczoraj. 32-letni napastnik boczył się od początku wieczoru, choć wstępny sukces wcześniej osiągnął. Zdołał przekonać Domenecha, by nie wkładał do składu Yoanna Gourcuffa, który jemu, Anelce, i tak nie podaje piłki. Prawdopodobnie z zemsty. Wyświęcany na następcę Zidane'a futbolista jest w szatni izolowany, wielu kadrowiczów wcale się do niego nie odzywa, ponoć ma wredny charakter. Słowem, decyzja, by osadzić go w rezerwie, wydaje się logiczna. By nie powiedzieć - oczywista. Delikwent powszechnie ignorowany jako rozgrywający (czyli spajający jednostki w grupę) mógłby się nie sprawdzić. William Gallas nie sprawdził się np. w środku defensywy. Co również naturalne, wszyscy mu współczuliśmy, gdy ogłosił ciszę prasową, zezłoszczony wybrykiem selekcjonera, który kapitanem mianował nie jego, kandydata idealnego, lecz Patrice'a Evrę. Kłopoty z komunikacją nękają Trójkolorowych od dawna, francuscy dziennikarze co turniej dzielą się z kolegami po fachu z innych krajów niezbędnikiem umożliwiającym ogólną orientację, kto kogo lubi, kto z kim przestawać nie ma zamiaru, a komu w zgodnej opinii drużyny brzydko pachnie z buzi. Rozrysowują też granice między frakcjami, których herszci zawsze służą selekcjonerowi radą, kogo powinien wystawić, jeśli chce, by doradzający okazali łaskę i na murawę jednak się wywlekli. Nie zawsze podział jest tak jasny, jak na Euro 2008, gdy bezczelny smarkacz Samir Nasri zajął w autobusie miejsce pana Thierry'ego Henry'ego i wywołał tym samym nieuniknioną wojnę młodych ze starymi. Wspomnianą radą służą Domenechowi wszyscy poza tymi, którzy akurat wydadzą selekcjonerowi ciche dni. Niejaki Florent Malouda - znakomity skrzydłowy, którego trener w eliminacyjnym meczu z Rumunią skazał na rolę defensywnego pomocnika - oskarżycielsko lamentował: „On wywołuje konflikty, a mnie pomylił z kimś innym. Nie jestem klaunem ani lalką, nie chcę z nim rozmawiać. O nim też nie”. Czy tamte słowa, przecież wypowiedziane ze szczerego odruchu serca, spowodowały, że Malouda - mimo świetnej formy - nie zasłużył na podstawową jedenastkę w inauguracyjnym mundialowym starciu z Urugwajem? Czy raczej przesądziły brutalne wślizgi, którymi piłkarz Chelsea ścinał kolegów w treningowych gierkach? Nikt już nie pamięta, od kiedy ciągnie się trójkolorowa wojna domowa, ale godność na wielkich  turniejach jej uczestnikom niekiedy udawało się zachować, bowiem mieli Zinedine'a Zidane'a. W 2002 roku wyleczył się genialny rozgrywający tylko na mecz z Danią, to broniący złota Francuzi nie strzelili w grupie gola i odpadli z MŚ już w rundzie grupowej. W 2004 roku przyłożył genialny rozgrywający Anglikom w doliczonym czasie dwiema bramkami, więc jedno cenne zwycięstwo Francuzi odnieśli. W ćwierćfinale przepędzili ich z ME Grecy. W 2006 roku obudził się genialny rozgrywający w ćwierćfinale z Brazylią, więc Francuzi przetrwali do końca MŚ, choć ledwie przeżyli grupę, remisując ze Szwajcarią i Koreą Płd. W 2008 roku genialnego rozgrywającego już zabrakło, więc Francuzi znów zostali wyproszeni po pierwszej rundzie. Domenech w depresję nie popadł, czuł się na tyle dobrze, że sekundy po porażce w ostatnim meczu przed kamerami telewizyjnymi poprosił o rękę swoją wieloletnią partnerkę. Teraz też genialny rozgrywający występy rodaków jedynie komentuje, więc po dwóch meczach Francuzi znów kwilą, że nie wpadł im ani jeden gol. Tylko postać Zidane'a oddzielała ostatnio francuski sukces od francuskiej klęski. Tylko on umiał uchronić drużynę przed niszczącym wpływem selekcjonerskiego dziwaka, tylko on przedłużał agonię reprezentacji, która powinna na każdym turnieju mierzyć w złoto. - Praktycznie na każdej pozycji mamy najlepszego na świecie - diagnozował przed turniejem w RPA Evra. Domenech to osobnik z gatunku naprawdę rzadkiego. Częściej słyszymy o sadystach dręczących żony, dzieci, koty lub psy, on uwziął się na wybitnych futbolistów. Jak utopi ich w swojej taktycznej babraninie, to nie ma mocnych.  Przed mundialem postawił na integrację, zgrupowanie w górskim kurorcie zmienił w karnawał gier i zabaw, wygłaszał kazania o jedności, żądał, by piłkarze się wreszcie polubili. Cały kraj rozbawił do rozpuku, gdy dowcipnie ostrzegł, że jeśli nie zrozumieją, iż tworzą grupę, wyciągnie pistolet. Straty w ludziach już są (Anelka zostanie prawdopodobnie wykopany z kadry), na razie obyło się bez trupów. Ale poczekajmy na mecz z RPA, ja nadal nie wykluczam, że obejrzymy co najmniej efektowne mordobicie. 