O zarazie szalejącej w szatni Milanu od kilkunastu miesięcy już blogowałem, stawiając tezę, że nikogo w europejskiej czołówce kontuzje nie koszą równie bezlitośnie, i konstatując, że z powodu permanentnego stanu wyjątkowego właściwie nie znamy prawdziwej twarzy Massimo Allegriego. W trakcie dzisiejszego meczu z Romą kibice na San Siro znów mogli przeżyć déja`vu. Już po kilku minutach gry z boiska wykuśtykał Thiago Silva i z Barceloną w środowym ćwierćfinale Ligi Mistrzów z Barceloną nie zagra ich jedyny piłkarz, który mógłby z miejsca wskoczyć do składu rywali. Niewykluczone, że to wręcz najlepszy obecnie środkowy obrońca na świecie. Déja`vu mogli mediolańczycy przeżyć wczoraj, gdy dowiadywali się o kolejnej wyprawie do USA Alexandre Pato - pomimo bycia pod opieką specjalistów ze sławnego MilanLabu Brazylijczyk lata na konsultacje medyczne aż do Atlanty. Bez zauważalnego skutku, infografika z urazami odniesionymi przez niego w minionych dwóch latach wygląda wstrząsająco - sami zobaczcie, wysiadało mu już w kończynach dolnych wszystko. A ponieważ inni atakujący też chorują (czasami bardzo nietypowo), to klub dysponujący teoretycznie niewiarygodnym bogactwem w ofensywie (Ibrahimovic, Pato, Cassano, Robinho, Maxi Lopez, El Shaarawy) pożyczył na dzisiejszy mecz z drużyny juniorów kompletnie anonimowego Adrię Carmonę Pereza... Dotąd tezę o szokującej skali kłopotów zdrowotnych Milanu opierałem poniekąd na intuicji, teraz twardych danych dostarczyli researcherzy z „La Gazzetta dello Sport”, którzy zliczyli absencje spowodowane kontuzjami ze wszystkich meczów bieżącego sezonu Serie A. Mediolańczycy w tej osobliwej klasyfikacji nie tylko prowadzą, oni prowadzą niezagrożeni, z ogromną przewagą nad wiceliderem, tymczasem ich sąsiedzi z normalnej tabeli, również walczący o mistrzostwo piłkarze Juventusu tryskają zdrowiem:  W Lazio leczą się przede wszystkim gracze wiekowi, którzy przeżyli średnio 31 lat i dwa miesiące, a w Milanie przykrości dotykają ludzi o średniej wieku 28,5. Urazów przybywa w całej lidze, i to od trzech sezonów (w stosunku do poprzedniego ich liczba zwiększyła się o 26 proc.), z badań neapolitańskiego Instytutu Medycyny Sportowej wynika, że już ponad połowę stanowią urazy mięśniowe, doznane bez kontaktu z przeciwnikiem. I to wszystko we Włoszech, gdzie piłkarze nie gustują w grupowych libacjach, jakie znamy z Premier League. Przeciwnie, odżywiają się raczej zdrowo i w ogóle częściej prowadzą sportowo, co widać nawet po mniej niż dawniej owalnych kształtach naszego Artura Boruca...﻿ 