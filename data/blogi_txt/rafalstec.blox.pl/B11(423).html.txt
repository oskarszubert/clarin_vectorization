Jeśli Leo Beenhakker zostanie rychło usunięty, będziemy mieli stylową dramaturgicznie kompozycję zamkniętą. Zaczął nasz pierwszy selekcjoner z importu od beznadziejnego 1:3 z Finlandią w eliminacjach do mistrzostw Europy, skończył beznadziejnym 2:3 z Irlandią Płn. w eliminacjach do mistrzostw świata. Obie klęski znaczyły szokujące wpadki naszych bramkarskich gwiazd - wtedy Jerzego Dudka, dzisiaj Artura Boruca - ale też w obu zawiniła cała drużyna i pozostaną one chyba najgorszymi meczami za kadencji holenderskiego trenera. Chociaż... Cholera wie, ostatecznie w środę najadą nas amatorzy z San Marino, wśród których nie ma, jak wykazało moje jesienne śledztwo, kelnerów.Spadły na Polaków w Belfaście wszystkie zarazy tego świata. Krzywdziło ich oślepiające słońce, krzywdziły wertepy zastępujące normalne boisko do gry w piłkę, krzywdzili irlandzcy porządkowi, których kibolstwo musiało ostrzelać racami. Piłkarze przeżyli pewnie niemal traumę, co w sporej mierze zawdzięczają samym sobie. Od pierwszego gwizdka wyglądali, jakby urządzili konkurs na śmiałka, który zagra najbardziej nieodpowiedzialnie, niechlujnie, kuriozalnie. Miałem deja vu, to było wierne kopiowanie skandalicznie tandetnych wypocin z Euro 2008. Z jedną różnicą - dojmującą słabością Boruca, który z charyzmatycznego przywódcy drużyny zmienił się w jednego ze słabszych jej graczy. Znów w ważnym meczu popełnił masę kardynalnych błędów, albo prowokując gole dla przeciwników, albo niecelnymi kopnięciami oddając im piłkę. Nie wystarcza mi wyobraźni, żeby wymyślić, co po ostatnich, koszmarnych miesiącach musiałby zrobić, by w sensie sportowym upaść jeszcze niżej, ale nabrałem pewności, że upaść jest w stanie. Ten facet zwyczajnie nie zna granic.Sekundowali mu obrońcy, może z wyjątkiem najmłodszego - co za paradoks - Kuby Wawrzyniaka, grającego chyba ciut lepiej. Każdy z pozostałych zasłużył na ostrą burę i nie dające zasnąć wyrzuty sumienia, nawet kapitan reprezentacji Michał Żewłakow popadł we wtórny analfabetyzm, nietolerowany już na poziomie juniorskim - choć wiedział, że jego bramkarza będą naciskać rywale, podał mu piłkę tak, że ta mknęła w bramkę zamiast mknąć obok niej. W ogóle zachowanie wszystkich Polaków sugerowało, że usiłują sobie nawzajem uprzykrzyć życie.Piłkarze niewybaczalnie patałaszyli, Beenhakker przy linii bocznej spektakularnie się złościł i rozpaczał. On, jak każdy trener, w znaczącym stopniu odpowiada za przygotowanie mentalne drużyny. Z zadania się nie wywiązał, wypuścił na boisko zgraję roztargnioną, wywołującą wrażenie emocjonalnie zwichrowanej, długo kompletnie niezdolną skupić się na grze. Nie wiadomo, czy na piłkarzy wpłynęły perturbacje wokół jego usług - świadczonych, jak utrzymuje, po godzinach - Feyenoordowi. Ale też niewykluczone, że wpłynęły. Tak jak my nie potrafiliśmy Holendrowi udowodnić, iż jego zaangażowanie w sprawy klubu z Rotterdamu zaszkodzą reprezentacji, tak on nie udowodni nam, iż dzisiaj nie zaszkodziło. Umiem tylko powtórzyć to, co już pisałem - to był fatalny pomysł, podważający zaufanie do trenera, który filozofię swojej pracy wspiera ponoć na bezwarunkowej lojalności oraz silnej emocjonalnej więzi z piłkarzami.Gdyby oceniać stan reprezentacji Polski na podstawie makabrycznego gniota wysmażonego dzisiaj w Belfaście, ostatnich posunięć selekcjonera, upadku niedawnego lidera drużyny Boruca oraz wątłego zdrowia Błaszczykowskiego, to trzeba by uznać, że najbliższą szansę na wygranie jakiegoś istotnego meczu będziemy mieli w dniu otwarcia Euro 2012. Gdyby jednak opierać się na wynikach i tabeli, nie mają sensu panikarskie opinie, że Polacy na dobrą sprawę właśnie stracili na awans do MŚ. Rywalizacja w grupie ma razie jeden naczelny, gromadnie niezauważany wątek - nikt nie wygrywa na wyjeździe (pomijam oczywiście mecze w San Marino) - który nakazuje raczej wieszczyć wyniszczającą walkę o każdy punkt - i awans - po ostatni wieczór eliminacji.Może to dziwnie zabrzmi w chwilach żałoby, ale wciąż wszystko w nogach polskich piłkarzy. Nie muszą chyba nawet wygrać wszystkich meczów, by na mundial jednak polecieć. 