W felietonie „Real wciąż więźniem galaktycznym” napisałem m.in.: Strategia galaktyczna, czyli zmierzająca ku przejmowaniu megagwiazd o największej sile marketingowego rażenia, niby została oficjalnie porzucona, ale Real wciąż zakrada się po nazwiska tak głośne, że ich podkupienie konkurencji zdaje się niemal nierealistyczne. Jak nie oblegają Kaki, to oblegają Ronaldo - aż dziw, że nie zamachnęli się jeszcze po ostatniego z tercetu półbogów - Leo Messiego. Uparte parcie po transferowy rekord wszech czasów wyróżnia ich pośród futbolowych superkorporacji, które megagwiazdy kreują sami, liderów podbierając biedocie lub klasie średniej. Jak Manchester Ronaldo czy Rooneya, Chelsea - Lamparda czy Terry'ego, Liverpool - Gerrarda czy Torresa, Bayern Monachium - Toniego czy Ribery'ego, Milan - Kakę, Inter - Ibrahimovicia, Roma - Tottiego, Juventus - Del Piero etc.Odebrany został ten passus - o czym dowiedziałem się z listów i dyskusji na blogowym forum - jako zarzut, że Real nie kreuje żadnych własnych megagwiazd, lecz podkupuje cudze. Adwersarze wypomnieli mi Ikera Casillasa, Raula i - w czym widzę raczej dowód rozwiniętego poczucia humoru - Gutiego.A przecież nie chodzi o to, że madrycki klub nie lansuje żadnych bożyszczy globalnego tłumu. W żadnym razie! By doprecyzować, na czym polega wyjątkowość transferowych zachowań Realu, i być lepiej zrozumianym, odwrócę wyliczankę z felietonu: otóż Inter nie walczy całymi miesiącami o Cristiano Ronaldo, Milan nie umiera za Casillasa (choć bramkarza bardzo potrzebuje!), Manchester United nie oblega o Ibrahimovicia, Chelsea nie męczy tabloidów plotkami o transferze Messiego, Barcelona nie odda duszy za Kakę etc. Supermocarstwa generalnie nie zasadzają się na liderów innych supermocarstw. Przyjmują co najwyżej niechcianych - tandemu Pirlo-Seedorf nie docenił swego czasu Inter, to Ligę Mistrzów dzięki nim wygrał Milan. (Do supermocarstw w sensie ścisłym stronniczo zaliczam: Real, Barcelonę, MU, Liverpool, Chelsea, Milan, Inter, Juventus, ewentualnie jeszcze Bayern).Poza Realem podbierać innym supermocarstwom megagwiazdy - wciąż lśniące megagwiazdy - usiłuje tylko Chelsea, która z Milanu wzięła Szewczenkę i chciała wziąć Kakę, a od Bayernu przejęła Michaela Ballacka. Przypomnijcie sobie np. choć jeden - powtarzam: jeden - wielki transfer Manchesteru United, przecież najpotężniejszego obok Realu klubu świata, z innego supermocarstwa. Klasyfikując według ceny - Berbatow przyszedł z Tottenhamu, Ferdinand z Leeds, Veron z Lazio, Rooney z Evertonu, van Nistelrooy z PSV etc. Pewnego portugalskiego skrzydłowego w czołówce najdroższych zabawek nie znajdziecie...Real jest natomiast w stanie zaangażować się totalnie w wyrywanie Kaki albo Cristiano Ronaldo i temu celowi podporządkować całą uwagę, zapominając o planie B. Co świadczy o jego podniebnych ambicjach (podpartych możliwościami, czasami się udaje!), a zarazem prowadzi do zaniedbania ruchów na mniejszą skalę. Ronaldo kupić „Królewscy” nie zdołali, ale innego skrzydłowego/skrzydłowych w zamian nie wzięli, przez co teraz cierpią. W pewnym sensie wciąż kontynuują oni, może nawet nie całkiem świadomie, koncepcję galacticos, których podbierali supermocarstwom za gigantyczne pieniądze: Barcelonie (Luis Figo), Juventusowi (Zinedine Zidane), Interowi (Ronaldo) czy Manchesterowi United (David Beckham). Wyjęcie z Chelsea Arjena Robbena też się jakoś, choć w mniejszym stopniu, w ten trend wpisuje...No i skład ma zajęty załatwianiem wielkich transakcji Real - o czym też pisałem w felietonie - jak na europejską elitę płyciutki. 