Lojalnie ostrzegam, będzie melancholijnie, tylko dla wtajemniczonej elity i od rzeczy, bo z dala od sportu. Żałobny apel o ratowanie „Kina” Tadeusza Sobolewskiego z dzisiejszej „Gazety” i wczorajszy tekst Barbary Hollender z „Rzepy” sprawiły, że odechciało mi się myśleć o kopaninach pomieszanych z bieganiną. Jedni odmierzają upływ czasu mundialami, inni zauważają go przez malejącą liczbę samochodów, które różnią się czymkolwiek od innych samochodów, ja wykreślam kolejne zdychające kina. Te prawdziwe. Do nich nie trzeba (było) się przedzierać przez frytkarnie, buciarnie i w ogóle jakiekolwiek gadżeciarnie, a jeśli już kto wszedł na salę, to znaczy(ł0), że nażarł się przed seansem. W moim Bielsku-Białej skonały wszystkie - i Apollo, i Rialto, i Złote Łany. W Warszawie padały w takiej kolejności, jakby wyrzynano je od samego szczytu mojego rankingu ulubionych w dół - była minister budownictwa Barbara Blida w starym Iluzjonie na Żurawiej urządziła bodajże składowisko map (ze strachu przed narkomanami ujaranymi „Easy Riderem” czy „Zabriskie Point”, wtedy jedyny raz w życiu uczestniczyłem w masowej demonstracji, i to uczestniczyłem gniewnie), jego przeprowadzka zlikwidowała Stolicę, zdemontowali mi Tęczę, Moskwę, Skarpę i jeszcze kilka świątyń, których nazwy innowiercom niczego nie powiedzą, a tym, którym coś powiedzą, nie trzeba ich przypominać. Teraz słyszę o agonii jedynego pisma, które czytam nieprzerwanie od końca lat 80. I nawet nie żałuję, że swój marny jeden procent oddałem Fundacji „Tygodnika Powszechnego” (konkurencją było „Kino” właśnie) - pojedyncza rurka z kroplówką zarazy pewnie nie powstrzyma. Dorosłem też do zrozumienia, że wszystko w końcu idzie na przemiał. Nie spodziewałem się jednego - że częste u starzejących się ludzi wrażenie, iż zdycha ich świat, mnie zacznie nękać już po trzydziestce. 