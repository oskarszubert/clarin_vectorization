Kiedy przed czterema laty amerykańscy siatkarze odebrali Brazylijczykom panowanie - wieloletnie! - w Lidze Światowej, zaraz potem wzięli złoto na igrzyskach w Pekinie. Czy dziś nastąpiło symboliczne przekazanie władzy? Czy nasi nie tylko przejęli od Amerykanów władzę w LŚ, ale zarazem przepowiedzieli, co się będzie działo w Londynie? Na razie dzieje się niewiarygodne - Polacy w grze drużynowej uchodzą za najlepszych w świecie, Polacy reputację faworytów zatwierdzają na boisku, Polacy wszystkich nokautują do zera. Zakończoną właśnie ﻿edycję LŚ rozpoczęli od remisu 2:2 z Brazylią, by wygrać następnych dziesięć setów - tie-break z tą samą Brazylią, trzy partie z Kubą, trzy z Bułgarią, trzy z USA. Wszystko w naszym biało- czerwonym - ale alla italiana! - mechanizmie funkcjonowało perfekcyjnie, nawet drugoplanowy Michał Ruciak niemal każdym serwisem wstrzeliwywał się w miano superrezerwowego nad superrezerwowymi. Nikt od 1994 roku nie triumfował w LŚ bez straty seta ani w półfinale, ani w finale. Naszym się udało. Piękny sukces po pięknym decydującym starciu - o ile wczoraj z Bułgarią nasi poskakali na taki sobie byle meczyk, o tyle dziś poszaleli niesamowicie. Zdaję sobie sprawę, że w Sofii nie wystąpili wszyscy najlepsi, że Rosjanie nie polecieli tam głównie dlatego, że im nie zależało. Ale też chyba trudno już wątpić, że ludzie Andrei Anastasiego są w stanie pokonać wszystkich w bojach o wszystko. Oni tchną pewnością siebie, to inni się boją. Wskakują na podium na każdym turnieju, Anastasi wymaga wygrywania notorycznego, ignorowanie zawodów pomniejszych ewidentnie nie mieści się w jego wizji świata. Może się powtórzę, ale zrobię to z niewysłowioną przyjemnością, wsparty twardym konkretem - Polacy mają wszystko, by wygrać turniej olimpijski. Jeśli nie zaraz (w Londynie), to już chyba nigdy.﻿ 