Albo prezes Mirosław Przedpełski w swoim stylu znów palnął głupstwo, albo PZPS wcale nie zamierza szukać możliwie najlepszego selekcjonera polskich siatkarzy.Nikt nie wie i nigdy nie będzie wiedział na pewno, kto z ujawnionej przez szefa związku listy kandydatów byłby dla kadry - grupy z kilkoma co najmniej ludźmi o trudnych i/lub pokręconych osobowościach - trenerem najbliższym ideału. Możemy co najwyżej porównać ich oferty (kiedy je złożą) i CV.Nowozelandczyk Hugh McCutcheon zdobył mistrzostwo olimpijskie i wygrał Ligę Światową z niedocenianą reprezentacją USA, której niewielu wróżyło choćby medal. Rumun Stelian Moculescu również osiągał z Friedrichschafen znacznie więcej niż prognozowali znawcy, obcokrajowców wyłapanych w różnych stronach świata przeobrażając w europejskiego mocarza i prowadząc ich do sensacyjnego triumfu w Lidze Mistrzów. Włoch Ferdinando De Giorgi pracuje krócej od obu wymienionych, ale jego karierę też znaczą głównie sukcesy - i krajowe, i międzynarodowe. Dwukrotnie zdobył Puchar CEV, trzykrotnie Puchar Włoch, raz sięgnął po mistrzostwo Serie A. Na znakomitą rekomendację wygląda sama lista prowadzonych przez niego klubów - z Cuneo, Perugii i Maceraty. De Giorgiego stale chcą w ścisłej czołówce najsilniejszej ligi świata.W gronie wskazanych przez prezesa PZPS pretendentów najskromniejszy wydaje się dorobek Daniela Castellaniego. Argentyńczyk pracował z ojczystą reprezentacją (11. miejsce na mundialu i 8. na igrzyskach), awansował z włoskiej Serie B do włoskiej Serie A, przed przyjazdem do Bełchatowa cztery lata spędził w lidze swojego kraju. U nas utrzymał hegemonię upstrzonej gwiazdami Skry, choć sukcesów międzynarodowych nie odniósł. Turniej finałowy Ligi Mistrzów, jak to często bywa w tym sporcie, załatwili mu działacze. Jego potencjał pozostaje nie całkiem rozpoznany - w Bełchatowie pracował dobrze (i pod presją, niełatwo notorycznie wygrywać, gdy notoryczne wygrywanie jest celem minimum), a zarazem jako jedyny wśród kandydatów nie sprawdził się jeszcze w siatkówce na najwyższym poziomie.Co oczywiście szans na nominację nie powinno mu odbierać. Tylko on zdążył głęboko poznać polską siatkówkę, poza tym chętni na naszą reprezentację dopiero przedstawią pomysły, jakimi planują ją zainspirować. Przedstawią pod jednym warunkiem - jeśli PZPS powtórzy sprawdzoną metodę sprzed czterech lat, gdy z punktu widzenia wyników wybrał świetnie, i kierować się będzie wylącznie kwestiami merytorycznymi.Na razie niewiele na to wskazuje. Informatorzy „Gazety” twierdzą, że murowanym faworytem jeszcze przed startem konkursu stał się Castellani. A prezes Przedpełski, choć doniesieniom zaprzecza, mówi: - [Selekcjoner] powinien dostosować trening kadry do ciężkiego sezonu ligowego, a nie naginać go na siłę i walczyć ze związkiem. Sezonu się nie rozciągnie, trzeba znaleźć złoty środek.Jeśli prezes mówi serio (a często zdarza mu się palnąć coś bez zastanowienia), to kompletnie nie rozumie, jakie cele powinien mieć selekcjoner. Nie rozumie, że selekcjoner musi dbać wyłącznie o interes reprezentacji. Że nieustające spieranie się z klubami leży w naturze jego zajęcia, skoro kalendarz imprez został zapchany do granic wytrzymałości stawów siatkarzy. Szukać złotego środka ma PZPS, nie selekcjoner. On musi bić się, by celowi nadrzędnemu - powodzeniu drużyny narodowej - poświęcić ciut więcej niż minimum, a nie ciut mniej. Tak jak o swoje biją się kluby. Jeśli te ostatnie będą przesadnie zadowolone z kompromisu, to znaczy, że kadra mogła dostać więcej.Słowa Przedpełskiego uprawdopodobniają podejrzenie, że związek chciałby trenera ugodowego i pokornego, wręcz uległego. Uprawdopodobnia ją także obecność Konrada Piechockiego - prezesa Skry, przełożonego Castellaniego - w grupie działaczy oddelegowanych do wskazania najlepszej kandydatury. Bełchatowski klub należał do najzajadlej protestujących przeciw długim zgrupowaniom reprezentacji. Jego szef nie powinien mieć nic wspólnego z wyborem selekcjonera, inaczej PZPS pozwoli na ewidentny konflikt interesów. Zwłaszcza że ostatnie wyniki Skry skłaniają do sformułowania jeszcze jednej hipotezy - mistrzom Polski byłoby na rękę przyjęcie nowej posady przez Castellaniego, gdyby zechcieli zwolnić go przed końcem kontraktu bez konieczności wypłacenia mu wszystkich pieniędzy. Dla mnie kandydatem na selekcjonera najbardziej pośród wymienionych obiecującym - na pierwszy rzut oka - jest De Giorgi, uznany przedstawiciel włoskiej myśli szkoleniowej, która ostatnio wspaniałe sukcesy dała reprezentacji Polski, Hiszpanii czy Finlandii. Ale przyjąłbym argumentację przemawiającą za każdym innym fachowcem (dlaczego nie zgłaszają się Polacy?). Niestety, z peror prezesa Przedpełskiego wnioskuję tyle, że trenerem idealnym byłby ten, który z reprezentacją nie potrzebuje pracować możliwie najwięcej, lecz co najwyżej w sam raz. Dokładnie tyle, ile zaproponują mu kluby, czyli kierowana przez innych wybierających selekcjonera - Artura Popkę oraz Andrzeja Gołaszewskiego - Polska Liga Siatkówki. 