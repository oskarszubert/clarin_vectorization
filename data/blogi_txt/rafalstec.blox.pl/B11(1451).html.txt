Znów wylezie ze mnie patriotyczny abnegat, ale ściemniał nie będę, nie zdołałem się oburzyć na granatowe kubraczki reprezentantów Polski. Cały nasz futbol to łatanina, kolaż koszulkowy zgrabnie mi się w pejzaż wkomponowuje, w rękawach w indonezyjskie pasy co wrażliwsi dostrzegą nawet ładną metaforę przypominającą, na jakich piłkarskich pułapach nasze gwiazdy ostatnio błyszczą. Działaczy mamy obrotnych, więc cieszmy się, że orzeł ocalał, szmaty z kolibrem też pewnie gdzieś w szafach Nike’a zalegają. W sparingu z Bułgarią polscy piłkarze momentami nie wyglądali zresztą na polskich w żadnym sensie, bo grali nie tylko wydajnie, ale i fajnie dla oka, co naszej kadrze przytrafia się jeszcze rzadziej niż wygrywanie. Nie chce mi się znów sławić Lewandowskich z Błaszczykowskimi, u których ponadprzeciętny w naszych realiach talent zdiagnozowaliśmy już wcześniej, ani nie chce mi się wyć z radości, że Glik spaceruje wokół Berbatowa czy Bożinowa, przyzwyczajając się do myśli, że przy znanych panach z telewizji niekoniecznie musi wyjść na pajaca. Powiem ogólnie - choć jeszcze nie wiemy, czy kadra Smudy będzie wygrywać, to zanosi się, że będzie dawała sporo zabawy. Reprezentacyjne wyzwanie Smudy nie odmieniło, Smuda wciąż zmusza piłkarzy do agresywnego, wielooosobowego pressingu na połowie rywala, Smuda nie toleruje na boisku bezruchu, nie wierzy w popularne banialuki o konieczności wystawiania dwóch napastników, a zarazem popycha drużynę do uporczywego zagarniania całej szerokości boiska w ofensywie. Tak, to ma być futbol z przygodami, nawet kosztem luk na tyłach, przykrej niespodzianki nam selekcjoner nie sprawił, o czym świadczy już to, że za plecami Błaszczykowskiego, nieopodal linii obronnej, ustawia Peszkę, tak rączego, jak w ruchach często bezgłowego. I pamiętając, że zastał Smuda kadrę całkiem rozklekotaną, wypadły wstępne podrygi jej nowego wydania przyzwoicie. Przez początkowe 40 minut wgapiania się mimo wszystko cierpiałem, potem zrobiło się lepiej niż znośnie, a na koniec znów zostałem z zagadką, która prześladuje mnie znacznie dłużej niż pytanie, skąd PZPN wytrzasnął koszulki granatowe i wciąż bez kolibra. Zagadka brzmi: dlaczego Błaszczykowski - ten nasz jedyny skarb, w kadrze często wibrujący, łapczywie dryblujący, rozdający świetne podania - wciąż nie został choćby malutką gwiazdką - gwiazdeczką - Bundesligi, a gola czy asystę wymęcza tam raz na wieczność? 