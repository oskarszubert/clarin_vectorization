Irytowałem się już blogowo, że Diego Milito nie zmieścił się na szerokiej, aż 23-osobowej liście kandydatów do Złotej Piłki. Wczoraj pominięty został inny gwiazdor Interu, jeszcze bardziej zasłużony Wesley Sneijder. W ścisłym finale plebiscytu nie ma jedynego futbolisty, który uczestniczył we wszystkich najważniejszych meczach poprzedniego sezonu, w dodatku niemal zawsze się wybijał - był liderem i mknącego po Puchar Europy mediolańskiego klubu, i wyszarpującej srebro mundialu reprezentacji Holandii. To mu tytułu dla gracza ponad wszystkich naturalnie nie gwarantowało, ale czy nie powinien przynajmniej powdzięczyć się na gali w gronie trójki wspaniałych? Zwłaszcza że najświeższe, jesienne wspomnienia z boisk na jurorów nie wpłynęły. Głosowali od początku października do połowy listopada, więc nie odurzył ich hipnotyzujący triumf w Gran Derbi (na pewno) i w ogóle fenomenalna passa Barcelony z minionych kilkunastu dni ani wszystkie ostatnie porażki Interu - derbowa z Milanem (prawdopodobnie), z Chievo oraz Lazio (na pewno). Jurorzy - kapitanowie i selekcjonerzy drużyn narodowych oraz dziennikarze - nie będą mogli też opamiętać się, gdyby Sneijder został bohaterem rozpoczynających się jutro klubowych mistrzostw świata i dopadł piątego medalu. Nawiasem mówiąc, skoro już FIFA z „France Football” postanowiły zunifikować główne plebiscyty i jeszcze, jak reklamował reformę sam Sepp Blatter, dodać im prestiżu, to dlaczego nie zbierać głosów np. w ostatnim tygodniu grudnia? Przecież w erze całodobowego bycia online wystarczyłby nawet jeden dzień... Dlaczego holenderski rozgrywający poniósł - łagodniej tego określić nie sposób, zmierzcie skalę wywołanych kontrowersji - totalną klęskę? Po pierwsze, przegrał jako przedstawiciel włoskiego calcio, konającego tyleż sportowo, co wizerunkowo poszarzałego na tle lśniących megakorporacji hiszpańskich oraz angielskich. Gwiazdy Interu nie mają szans (patrz także przywoływany przypadek Milito) zwłaszcza w konkurencji z gwiazdami katalońskimi, zawdzięczającymi popularność również marketingowej potędze motta „myśl globalnie, wychowuj lokalnie”. Po drugie, przegrał Sneijder z facetem, za którego „mógłby umrzeć”. Gdy Jose Mourinho przyciąga uwagę świata, zdejmuje presję z piłkarzy, ale też odbiera im chwałę. Gdybyśmy sondażowo zapytali, kto wygrał dla mediolańczyków LM, portugalski trener również zdystansowałby Sneijdera czy Milito. Po trzecie, mało kto uznał przywództwo Interu w europejskim futbolu, przeważyło raczej przeczucie, iż rzeczywistość uległa krótkotrwałemu zakłóceniu, Barca abdykowała chwilowo, trzeba tylko troszczkę poczekać na przywrócenie harmonii. Mediolańskiej gabloty z trofeum to nie zuboży, ale plebiscytowy dorobek punktowy mediolańskich graczy, owszem, mogło zubożyć. Po czwarte, wybory na piłkarza roku przypominają trochę konkursy piękności. Większość jurorów pewnie nie analizuje godzinami treści, lecz wynagradza formę, a estetycznym kanonem stały się wielopodaniowe zawijasy katalońskie. Barcelona wystawia karłów zjawiskowych, a Sneijder - o czym obszernie pisałem tutaj - to kurdupel w swej nadzwyczajnej wydajności dyskretniejszy, nad kokietowanie przedkładający twardy konkret. Po piąte, Katalończycy przekonali miliony - to być może ich największy triumf - że reprezentują Jasną Stronę Mocy. Czasem odnosi się wrażenie, że wygrywają wyłącznie w słusznej sprawie, także w przegranych meczach to oni mają rację, a skoro z Iniesty taki cherubinek o motylich nóżkach, to pewnie jeszcze ma gołębie serce. Sneijder wojował natomiast po stronie sił ciemności. Na mundialu swego romantycznego powabu wyrzekła się Holandia - do bólu pragmatyczna, momentami wręcz brutalna. W Lidze Mistrzów barcelońskie dobro zdusił najokrutniejszy przedstawiciel Ciemnej Strony Mocy - pewien szkolony w zakonie na Camp Nou, a jednak dziś nieprzebierający w środkach portugalski szkoleniowiec, który Holendra uczynił swoją strażą przyboczną. Co silniejsze - charyzma Mourinho czy nienawiść do jego metod, przekonamy się przy wyborze trenera roku 2010. Powinien być faworytem. Kontrkandydatury mają wady - selekcjoner hiszpańskich mistrzów świata Vicente del Bosque „tylko” retuszował arcydzieło z Camp Nou, Josep Guardiola nie zdobył żadnego międzynarodowego trofeum. Natomiast trenerowi Mourinho, który mediolańską drużynkę zajęczych serc wytrenował na nieustraszony oddział komandosów, nie mogła zaszkodzić nawet jatka w Gran Derbi, rozegranych już po głosowaniu.  Zresztą mroczni bohaterowie też znajdują wyznawców. Spójrzcie na popkulturową karierę Dartha Vadera. 