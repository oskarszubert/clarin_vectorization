Michał Pol pyta, czy Manuel Almunia - hiszpański bramkarz mający szansę zagrać dla reprezentacji Anglii - otworzy Wyspiarzy na świat, i przepowiada rewolucję, którą ten zaskakujący transfer zainicjuje.Chętnie odpowiadam: dwa razy nie.Anglia nie może się na świat otworzyć, bo wyrwane razem futryną drzwi zdołałby jeszcze raz otworzyć tylko David Copperfield, a on ściemnia, więc i tak nikt mu już nie wierzy. Angielskie kluby należą do Rosjan, Islandczyków, Amerykanów, izraelskich pół-Francuzów, Tajlandczyków i innych Egipcjan; czołowe angielskie drużyny prowadzą trenerzy ze Szkocji, Francji, Izraela, Hiszpanii i Szwecji; ich asystenci pochodzą z tych samych krajów, chyba że pochodzą akurat z Portugalii lub Holandii; polecający im piłkarzy skauci przyjeżdżają z Holandii, Danii, Hiszpanii, podobnie jak szkolący juniorów szlifierze talentów, którzy z kolei rekrutują się także spośród Holendrów, Szkotów oraz Irlandczyków.Dla jasności dodam, że nie opisałem całej mapy upchniętej w Premier League - rzuciłem nazwy tych narodowości, które natychmiast przyszły mi do głowy, bo skojarzyłem najbardziej znane postaci. Dłuższego namysłu i głębszego researchu wcale jednak nie trzeba, by wiedzieć, że liga angielska pozostaje angielską z jednego powodu: jej mecze rozgrywa się na stadionach położonych w Anglii dla siedzących na trybunach Anglików (choć to już nie zawsze).Almunia nie zainicjuje też rewolucji, bo moda na wybieranie sobie ojczyzny zapanowała milion lat temu. Grających dla trzech krajów - jak Alfredo di Stefano reprezentujący kilka dekad temu Argentynę, Kolumbię i Hiszpanię - na szczęście nie ma, ale podwójnie zobowiązanych uzbierałoby się od groma.Znów wymieniam z pamięci, wyłapując pierwsze skojarzenia: dla nas strzelał Nigeryjczyk Olisadebe, Chorwatom pomagał wyeliminować z Euro 2008 Anglików Brazylijczyk Eduardo, Portugalię wspierał Brazylijczyk Deco, mistrzostwo świata z Włochami zdobył Argentyńczyk Camoranesi, Hiszpanie namówili Brazylijczyka Marcosa Sennę, Turcy - jego rodaka Marco Aurelio (obecnie Mehmeta Aurelio) etc. W wyliczance świadomie pomijam zresztą przypadki klasycznie emigranckie, kiedy kopiący futbolówkę dzieciak jedzie na drugi koniec świata z rodzicami i potem rzeczywiście może czuć się przywiązany do dwóch ojczyzn, jak urodzony w Ghanie Gerald Asamoah czy kilku jego rodaków o znajomo nam brzmiących nazwiskach.Dlaczego zatem rewolucji nie będzie? Bo nic nie stanie się nagle, raczej kropla, jak drążyła, tak drążyć będzie skalę. Ulice Londynu wypełnia gwar we wszystkich językach globu, to i szatnia reprezentacji będzie rozbrzmiewać wszystkimi językami. FIFA może sobie wymyślać obostrzenia, ale naturalnego ciągu wydarzeń nie powstrzyma - reprezentacje rzeczywiście upodobnią się do klubów, może nawet bogate federacje zaczną kusić zagranicznych piłkarzy sutymi kontraktami.Dlatego ja stawiam inne pytanie. Jaki sens będzie miał wówczas mundial?PS Ponieważ nawiązuję do wpisu Michała, idę w jego ślady i ogłaszam minikonkurs: temu, kto pierwszy przypomni sobie, jaki ANGIELSKI piłkarz reprezentował na ubiegłorocznych MŚ inną reprezentację, wyślę swoją książkę „Piłka sss... kopana”. 