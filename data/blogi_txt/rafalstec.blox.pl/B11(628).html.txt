Skąd oni ich wytrzaskują? A może to nie oni, może to przeklęte globalne ocieplenie? Może hiszpańskiego wygrywania przybywa wraz z przybywaniem skrajnych zjawisk atmosferycznych? W niedzielę znów zdobędą złoto. Pardon, znów obronią złoto. Tym razem w futbolowych mistrzostwach Europy do lat 19. Jeszcze muszą tylko odbębnić finał z Grecją. I nie gdaczcie mi czasem na forum, że dopóki piłka w grze, że wypada poczekać na ostatni gwizdek, że inne tam trele-morele. Powinniście już przywyknąć - Hiszpan dotyka piłki tylko po to, by ułamek sekundy później wygrać, tak jak burza przeszywa niebo błyskawicą, coby sobie ułamek sekundy później ostro grzmotnąć. Ja jeszcze przed chwilą - wyznam bewstydnie, co mi tam - trochę się łudziłem, po kilku gapowatych zagraniach młodych mistrzów umiałem sobie wyobrazić półfinałowy triumf Francji, ale wtedy przyszły rzuty karne, bronił je tylko baskijski bramkarz Kepa Arrizabalaga, przeznaczenie się wypełniło. Inne szczegóły też uderzały po oczach. Francuzi wystawili, jak regulamin przykazał, wyłącznie 19-latków. Hiszpanie musieli się popisywać - dwa gole strzelił dla nich 18-letni Deulofeu (zdążył też już postrzelać dla Barcelony B), wspomnianego bohatera spomiędzy słupków mieli w 17-latku, na lewej obronie biegał 16-letni (!) Grimaldo (kolejny wychowanek La Masii), młodsi od rywali byli też Joni, Niguez, Torres, Suarez, Ruiz. I przed niedzielnym finałem z Grecją pozostaje się co najwyżej zastanawiać, czy królem strzelców zostanie skrzydłowy Realu Madryt Jese, czy jednak napastnik Valencii Paco. Skąd oni ich, u licha, wytrzaskują﻿?﻿ 