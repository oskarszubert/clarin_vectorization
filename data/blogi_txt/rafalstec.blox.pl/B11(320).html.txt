Dwaj byli reprezentanci Polski (jeden wystąpił na mundialu), dziś obecni w futbolu już w innych rolach (jeden jest trenerem), na widok rozgrzewającego się przed meczem z BATE Borysów Fernando Gago zarechotali. Gago?! Kto to jest Gago?! Chyba Radio Ga Ga? Nooo, to Real musi mieć ciężko, że wystawia jakiegoś Gago...Nie mogę zdradzić, kto i w jakich okolicznościach rechotał, ale pal sześć, nazwiska to sprawa drugorzędna. Kluczowe dla mojego wywodu jest, że duet Znanych Postaci w Polskiej Piłce po raz pierwszy w życiu ujrzał we wtorkowy wieczór podstawowego pomocnika Realu Madryt i reprezentacji Argentyny, że był zdumiony, że głośne futbolowe nazwisko skojarzyło mu się tylko z tytułem rockowego szlagieru.Doświadczyłem już swego czasu telewizyjnego eksperta od Ligi Mistrzów Janusza Wójcika, który za wystrzeliwaniem frazesów chował kompletny brak orientacji, kto gra w Juventusie, a kto w Manchesterze. Przywykłem, że nasi fachowcy mają horyzonty ograniczone do naszej ligi i pewnie bym w ogóle tematu nie podejmował, gdyby nie dzisiejszy cytat z Franciszka Smudy. Trener Lecha Poznań tak zapowiada meczu Pucharu UEFA z CSKA Moskwa: (...) Rosjanie grają agresywnie i dynamicznie, nie tak technicznie. Z Interem lub Barceloną Lechowi byłoby chyba łatwiej. Bo im rywal silniejszy fizycznie, tym dla nas gorzej.Nie wiem, czy z techniczną Barcą rzeczywiście byłoby poznaniakom łatwiej, bardziej uderzyło mnie odwołanie do Interu. Do drużyny pancernej, złożonej z wielkoludów o niebywałej kondycji, od kilku lat - i za trenera Manciniego, i za Mourinho - właśnie zgniatającej rywali swoją atletyczno-gabarytową przewagą. Kto wie, czy w całej w europejskiej czołówce nie jest zespołem fizycznie najpotężniejszym.Skąd wytrzasnął swoją wiedzę o Interze trener Lecha? Ze stereotypu? Ze wspomnień sprzed 10 lat, kiedy prowadził na mediolańczyków Wisłę (zresztą poczynał sobie całkiem dobrze)? Zasłyszał w telewizorze?Właściwie nie o Smudę mi chodzi, lecz o refleksję ogólniejszą, która nachodzi mnie także pod wpływem opowieści o prowadzącym Arsenal Wengerze, maniaku oglądającym mecze na okrągło (Mam wolny wieczór? Świetnie, wreszcie obejrzę te DVD ze starymi meczami, które leżą na biurku od tygodnia.) Nasi trenerzy - i nie tylko trenerzy - często międzynarodowy futbol z zasady ignorują. A czy pilne śledzenie wyczynów czołowych drużyn świata nie byłoby dla nich wzbogacające? Czy nie zdołaliby na piłkarskich planetach tak odległych niczego podpatrzeć?A może nie mogliby, bo Inter i Lech to zjawiska z innych światów? A może są zbyt zajęci swoją robotą - tutaj, w Polsce - i na niej powinni się koncentrować? Może w wieczory środowe, gdy szaleje Liga Mistrzów, albo w niedzielne, gdy szaleją Barca z Realem, powinni odsapnąć? Co myślicie? 