Pierwszy piłkarski przebój jesieni - spektakl z nerwem, kipiący od emocji, męskich zwarć i smacznych detali - nakazywałby sądzić, że mediolańscy kibice przeczuli, co się święci. Obu nowo przybyłych osobistości futbolu nie powitali tak samo. Na lądowanie Jose Mourinho ci od Interu nie zareagowali skokiem na kasy i z trudem wypełniają ostatnio trybuny w połowie - rozpoczęli go z najniższą frekwencją od kilku lat. Ci od Milanu po transferze Ronaldinho jęli masowo pochłaniać karnety na cały sezon. Gdyby oceniać po derbach, wybrali właściwie. Mourinho, mimo ściągnięcia wskazanych przez niego skrzydłowych Manciniego i Quaresmy, nie zdołał na razie wpoić drużynie bogatszego repertuaru ofensywnego niż opracowane przez jego poprzednika. Wczoraj nie zainspirował ich także w przerwie, przy niekorzystnym wyniku, choć w Chelsea zasłynął właśnie z tego, że jeśli jego piłkarze niedomagali w pierwszej połowie, na drugą wybiegali niesamowicie zmotywowani oraz przepełniani pomysłami na wydajniejszą grę. (Przez kilka miesięcy w drugiej połowie nie stracili gola). Ronaldinho natomiast oczarował San Siro i przy znaczącym wsparciu natchnionego tego wieczoru Kaki przesądził o wyniku. Ale to był tylko jeden mecz. Z perspektywy całego sezonu niemal bez znaczenia. Inter wciąż jest wyżej w tabeli, Inter wciąż pozostaje faworytem rozgrywek. Z prostego powodu - umie ciułać punkty na długim dystansie. Stworzone do superprodukcji gwiazdy Milanu nie umieją. Dlatego obie mediolańskie potęgi, choć przesunęły się w tabeli, tkwią po derbach w tym samym miejscu. Mourinho musi sprawić, by gracze Interu wreszcie znosili presję wielkich wyzwań. Oni stanowczo zbyt często tracą głowy, gdy walka toczy się pod wysokim napięciem, by serio myśleć o sukcesie w Lidze Mistrzów. Wczoraj znów tracili (nieczęsto zdarza się, by na ławce rezerwowych zarobić czerwoną kartkę). I nawet błędy sędziowskie - domniemane lub rzeczywiste - ich nie usprawiedliwiają. Pamiętacie, jak odpadali z Champions League wiosną? Po czerwonej kartce dla Materazziego. Pamiętacie, jak odpadali z niej z Valencią? Awantura trwała jeszcze po ostatnim gwizdku, za ówczesne wybryki płacili jeszcze po kilku miesiącach. Wyliczankę mógłbym ciągnąć, generalnie nerazzuri pod nadzwyczajnie wysoką stawką się spalają i zapominają o zdrowym rozsądku. Dlatego pal licho derbowa porażka, najgorsza wiadomość dla Interu brzmi: choroba postępuje, kuracja wielkogębnego portugalskiego trenera na razie nie działa. Kłopoty piłkarzy Milanu leżą na rewersie kłopotów Interu. Oni szlagiery uwielbiają, ich drapieżność zamiera, gdy muszą wykończyć skromniejszego przeciwnika. Lista tegorocznych wpadek wygląda zatrważająco: Genoa, Bologna, Atalanta, Sampdoria, Livorno, Catania etc. A przecież oba derbowe mecze wygrali. I co z tego? Nic. Dlatego pal licho wczorajszy triumf, najlepsza wiadomość dla Milanu brzmi: zaczął zwyciężać notorycznie, w czwartek stanie przed szansą na piątą wygraną z rzędu (biorąc pod uwagę wszystkie rozgrywki). Ostatnio taką serię miał półtora roku temu. Wcześniej - w czerwcu 2006 roku. Wypada raz na sezon, czyli dla klubu o aspiracjach sięgających scudetto szokująco rzadko. PS 1 Najlepszy na boisku moim zdaniem Kaka, zaraz za nim Ronaldinho, Maicon oraz, mimo przegranego pojedynku powietrznego przed golem, Cambiasso. Najgorszy - Quaresma. Jego ruchy to był czysty sabotaż. Jakim cudem przetrwał na boisku 90 minut? Mourinho chciał udowodnić, że dobrze wybrał? PS 2 Przypomniało mi się coś a propos grania długodystansowego. Od lata 2005 roku Inter zdobył w lidze 268 punktów, Milan - 192. 