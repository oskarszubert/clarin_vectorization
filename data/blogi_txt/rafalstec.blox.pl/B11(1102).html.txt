Kiedy w poprzedniej dekadzie zapaść przeżywała, mimo światłego selekcjonerskiego przywództwa Aposteli i Piechniczków, reprezentacja Polski, jej klęski wynagradzały kibicom kluby. Legia rozbijała się w Pucharze Zdobywców Pucharów (ach, tamte mecze z Sampdorią i o kilka cystern szczuplejszy Wojciech Kowalczyk...), podziwialiśmy rodaków w Lidze Mistrzów. Dało się żyć. Kiedy w bieżącej dekadzie polskie kluby podupadły, a czołowe kluby zagraniczne zaczęły dyskryminować polskich piłkarzy, humory poprawiała reprezentacja. Zdumiała awansem do mundiali, zdumiała awansem na Euro 2008. Malkontenci/realiści (niepotrzebne skreślić) postękiwali wręcz, że kadra fałszuje prawdę o nadwiślańskim futbolu i nie dostrzegamy, jak ten futbol się stacza. Aż nastał rok 2009, a wraz z nim pełna harmonia. Nikt się już nie wychyla i nie zasłania beznadziei, nikt nie zaciemnia obrazu całości. Wisła Kraków przegrywa w eliminacjach Ligi Mistrzów z estońską Levadią Tallin, reprezentacja Polski kończy eliminacje do mundialu tuż obok estońskiej kadry - również na przedostatnim miejscu w swojej grupie. Pierwszą klęskę przyrządzili nam domniemani bohaterowie jutra - od braci Brożków po trenera Skorżę, drugą zaserwowali prawdziwi bohaterowie wczoraj - od Boruca ze Smolarkiem po Beenhakkera. I nawet gdyby w sobotę prezes Lato z wiceprezesem Piechniczkiem dobrowolnie wyemigrowali między Aborygenów, gdyby w niedzielę PZPN przejęli najobrotniejsi menedżerowie, gdybyśmy w poniedziałek obudzili się z ultranowoczesnym systemem szkolenia, tysiącami równiusieńkich treningowych muraw i środowiskowym wstrętem do łapówek, na efekty poczekamy co najmniej jedno pokolenie. Następnemu selekcjonerowi reprezentacji będzie trudniej niż Beenhakkerowi, tak jak Beenhakkerowi było trudniej niż Janasowi, a Janasowi trudniej niż Engelowi. Mimo wszystko wierzę, że przed wstydem na Euro 2012 - pomijam teraz ogólniejszą kwestię wycinania pezetpeenowskiego wrzodu - moglibyśmy się uchronić. O ile futbol klubowy praktycznie bezwyjątkowo się zelitaryzował, o tyle w futbolu drużyn narodowych wciąż istnieje szeroki margines dla rozstrzygnięć sensacyjnych - Grecy nie zaszokowali złotym medalem milion lat przed naszą erą, lecz niemal przed chwilą, w roku 2004. Skoro oni dopadli podium, nas - nację piłkarskich nędzników, wcale nie zapominam o realiach - stać na ćwierćfinał ME. Albo przegraną walkę o ćwierćfinał w ostatnich sekundach ostatniego meczu w rundzie grupowej. Pamiętajmy, że jako gospodarze będziemy rozstawieni w losowaniu, więc nie wpadniemy na gigantów, a trafimy na rywala należącego do teoretycznie najsłabszych. Żeby osiągnąć cel, musielibyśmy wstrzyknąć w kadrę całą energię drzemiącą w naszym futbolu. Potrzebowalibyśmy piłkarzy przykładających się do zgrupowań i sparingów jak do finałów. Kibiców wypełniających i rozsadzających dopingiem stadion podczas każdego meczu. Rozentuzjazmowane media. Kadry wolnej od wpływów menedżerów handlujących graczami i związanych z nimi dziennikarzy. Perfekcyjnego doboru rywali w próbach towarzyskich, może również silnie obsadzonego miniturnieju w 2011 roku. Pewnie kolejnych naturalizowanych zagranicznych ligowców (ze szczególnym uwzględnieniem defensywy). A przede wszystkim trenera, który byłby zdolny do tych wszystkich zadań zainspirować. Porwać piłkarzy i publikę, odtruć atmosferę wszechogarniającej beznadziei. Inaczej do listopadowych sparingów reprezentacja znów przystąpi zrezygnowana, otępiała, zniechęcana przez kibiców i kolejnych sponsorów dystansujących się od PZPN - nawet jeśli furia fanów wymierzona jest w działaczowskich pasożytów. Dwa mecze już straciliśmy, stracimy dwa następne. Sam rzucałem na blogu nazwisko znakomitego Włocha Luciano Spallettiego, ale przecież fachowców najwyższej klasy jest w świecie mnóstwo. A sponsorów, którzy dziś zabierają ze stadionów swoje reklamy, dałoby się namówić na wysoką pensję dla trenera, gdyby miał on zadziałać na wyobraźnię mas. I, oczywiście, wyobraźnię piłkarzy. Żaden fachowiec, co rozumieją już i niedzielni oglądacze, wiekopomnych triumfów naszym wymizerowanym piłkarzom nie gwarantuje. Ale fachowiec wybitny, wsparty wszystkimi lokalnymi mocami, w najgorszym razie zostawiłby poczucie, że spróbowaliśmy wykorzystać wszystkie szanse. Bo na dziś wrażenie jest takie, że nawet Euro 2012 - imprezę o bezprecedensowej randze w całym naszym sporcie - popisowo schrzanimy. 