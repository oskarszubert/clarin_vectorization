Misza zaesemesował entuzjastycznie, że UEFA powiększa turniej finałowy mistrzostw kontynentu do 24 zespołów, więc dokonał się pierwszy akt mojego czerwcowego proroctwa o wiecznej na Euro polskich piłkarzy obecności. Ja na wieści nie zareagowałem entuzjastycznie, lecz jak klasyczny allenowski neurotyk z Nowego Jorku, do którego właśnie wróciłem - nieuchronnymi wątpliwościami, lękliwie, zaniepokojony zbyt pomyślnym przebiegiem zdarzeń. Jak to? Nasi zawsze na mistrzostwach? Bezkresne finałowe spełnienie zupełnie za darmo? Same z reformy zyski, żadnych strat? Nieee, to być nie może. Zacząłem uprawiać ulubiony żydowski sport - bicie się z myślami zwane też szukaniem dziury w całym -  i zaraz dotarło do mnie, że straty jednak będą. Załóżmy, że system obowiązywałby już w eliminacjach do Euro 2008, przy równoczesnym utrzymaniu podziału na siedem grup. Wówczas z każdej awans uzyskaliby trzej najlepsi i jeszcze zostałoby jedno finałowe miejsce dla drużyny z czwartego miejsca z najokazalszym dorobkiem. Awansowałaby m.in. Irlandia Płn., Szkocja, Izrael. Piłkarze Beenhakkera mogliby dać się wyprzedzić Portugalii, Serbii oraz Finlandii i wciąż zachować szanse na finały. Tyle z polskiej perspektywy. Zostaje ogólnoeuropejska. Rozochocony rychłym ziszczeniem się wizji czerwcowej chętnie przepowiadam inne najważniejsze konsekwencje rewolucji: 1) Dla kibiców - i, co istotne, piłkarzy - z najmocniejszych krajów eliminacje staną się przeraźliwie nudne, bo prawdopodobieństwo wpadki o nieodwracalnych skutkach spadnie do zera. Faworytom albo wystarczy ledwie trzecie miejsce, albo, gdyby UEFA zmniejszyła grupy i zwiększyła ich liczbę, nie natrafią na żadnego groźnego przeciwnika. 2) Najwybitniejsi piłkarze, którzy już teraz notorycznie symulują choroby, by od Ligi Mistrzów nie odpoczywać w samolocie do Azerbejdżanu, Kazachstanu lub Izraela, będą unikać eliminacyjnej młócki ze zdwojoną energią. Jak awans pewny, to o co się szarpać? 3) Niewykluczone, że tym samym UEFA paradoksalnie zaszkodzi supermocarstwom. Już dziś niełatwo z gwiazd zestawić zwarty gwiazdozbiór, w przyszłości na turnieje finałowe trzeba będzie sklejać drużyny z ludzi, którzy do grania ze sobą nie przywykli. Kadry narodowe potęg staną się tworami efemerycznymi, zgrają skrzykiwaną od święta. Coraz rzadszego święta. Co dostarczy atutów mocnym, poświęcającym się dla reprezentacji średniakom, w typie Chorwacji z Euro 2008, tudzież zgranym, cierpliwie budowanym zespołom w typie Grecji z Euro 2004. Co stracimy my? Patrz punkt pierwszy. Przyjemności z oglądania odpadnięcia Anglików - z taką samą regularnością leją naszych, z jaką po 1966 roku zdobywają mistrzostwo świata wyłącznie w zarozumialstwie - raczej już nie zaznamy. Nigdy. Gdyby nie rozgrywki, w których polscy piłkarze muszą sobie - i nam - rekompensować klęski we wszystkich innych rozgrywkach, już dziś wrzasnąłbym: zlikwidować te eliminacje. 