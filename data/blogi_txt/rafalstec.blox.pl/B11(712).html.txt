Losy reprezentacji Francji przypominają w ostatnich miesiącach losy polskiej. Trójkolorowi również zawiedli na Euro 2008 (w moim prywatnym rankingu wypadli, podobnie jak Grecy, wręcz słabiej od Polski); tłum rozczarowanych również wzywał do dymisji selekcjonera; Raymond Domenech również zachował posadę (ze śledztwa „L'Equipe” wynika, że wyłącznie ze względów politycznych, federacja nie chciała zatrudniać niepokornego Didiera Deschampsa); jego również krytykowano za ignorowanie piłkarzy nielubianych i faworyzowanie lubianych; latem pomijani przez niego - ale nie tylko pomijani - również rezygnowali z kadry (Trezeguet i Frey); wreszcie eliminacje do mundiali rozpoczęli Francuzi beznadziejnie, przegrywając z Austrią.Sam od dawna nie umiem pojąć - o czym pisałem już podczas Euro 2008 - dlaczego facet, który natchnienia szuka w astrologii i otwarcie znęca się nad drużyną o niezmierzonym wręcz potencjale, od czterech lat zachowuje stanowisko. Teraz poniósł klęskę w okolicznościach dość paradoksalnych, bowiem dwa gole zawalił Philip Mexes, czyli piłkarz (co zauważył m.in. pod jedną z poprzednich notek graaf28), za którego pomijanie Domenech był chyba najostrzej krytykowany:Mexesa oraz obu wspomnianych dezerterów - Trezegueta i Freya - łączy pewien drobiazg. Wszyscy grają w Serie A, co moich włoskich kolegów po fachu i niektóre portale o włoskiej prowieniencji sprowokowało do spiskowej teorii, jakoby Trójkolorowych wyniszczała niechęć - wrogość? - Domenecha do calcio.Stosunki francusko-włoskie popsuły się po finale mundialu w 2006 roku, zakończonym skandalem z usunięciem z boiska Zinedine'a Zidane'a, który przyłożył Marco Materazziemu. Później obie reprezentacje wpadły na siebie w eliminacjach i - ponownie - turnieju finałowym Euro 2008, a mecze poprzedzała kanonada werbalna, z Domenechem w roli głównego ogniowego (o czym również pisałem).Teraz włoscy miłośnicy spiskologii (mają na to fajne słowo - dietrologia) zorientowali się, że ostatnie ciosy francuskiemu trenerowi zadały selekcjonerowi gwiazdy Serie A. Frey z Trezeguetem się na niego wypięli, Mexes pomógł wygrać Austriakom. I to zasłużył się dla ich wiktorii naprawdę niebagatelnie. Czyżby wykorzystał powrót do kadry, by ją sabotować i przyspieszyć dymisję Domenecha (dostał ultimatum od federacji)? Czyżby chciał porażki na inaugurację eliminacji do MŚ?Czytam, słucham i dochodzę do wniosku, że atmosfera wokół reprezentacji Polski nie jest aż taka podła. Beenhakkera oskarżono już - słusznie bądź niesłusznie - o wszystko, nie odpowiada on prawdopodobnie tylko za koklusz i gradobicie, ale wciąż nikt nie wymyślił, że piłkarze nie wygrali ze Słowenią z premedytacją, by się go pozbyć.Na razie. A gdyby tak zremisowali z zawsze groźnym u siebie San Marino? 