Nie mogę napisać, że w światowym, bo poza jakąkolwiek konkurencją pozostaje David Beckham, który wynegocjował wariacki kontrakt w Los Angeles Galaxy, kontrakt zresztą należący do innej kategorii, bo nie wynikający wyłącznie ze sportowej klasy piłkarza. Ale europejski rekord padł na pewno. Sportmediaset poinformował dzisiaj, że Inter Mediolan będzie do 2013 roku płacił Zlatanowi Ibrahimoviciowi 12 milionów euro za sezon (w sumie, wliczając wszystkie podatki, wyda na niego przez ten czas ponad 120 mln!).Szwed przebije tym samym najlepiej opłacanych w ostatnich latach Kakę, Cristiano Ronaldo, Leo Messiego oraz Ronaldinho (zgodził się na obniżkę w Milanie). I stanie się zarazem piłkarzem, biorąc pod uwagę jego osiągnięcia, najbardziej przepłacanym. Cała czwórka wymienionych prowadziła swoje kluby do wspaniałych sukcesów międzynarodowych - triumfu w Lidze Mistrzów. Ibrahimovic bywał królem tylko we Włoszech, w Champions League nie doczłapał z Interem nawet do ćwierćfinału, a w wielkich meczach ten humorzasty i chimeryczny napastnik ma zwyczaj - o czym pisałem w zeszłym tygodniu - niemal znikać z pola widzenia.Właściciel Interu Massimo Moratti go jednak uwielbia, bo w ostatnich latach - mimo fenomenalnej passy całej drużyny w Serie A - miał w nim chyba jedynego gwiazdora zdolnego zachwycać bajecznymi zagraniami. Zakochał się też w Szwedzie nowy trener mediolańczyków Jose Mourinho. W Chelsea „nietykalnymi” mianował dziewięciu graczy, w Interze nie umie się obejść tylko bez Ibrahimovicia. Jego jedynego wystawiał w podstawowym składzie we wszystkich 11 oficjalnych meczach sezonu. Widać, że to w nim chciałby znaleźć swoje boiskowe alter ego - charyzmatycznego lidera inspirującego drużynę do spektakularnych triumfów. Czy Szwed, który nigdy nie dopchał się nawet do czołowej piątki plebiscytów FIFA i „France Football” na najlepszych piłkarzy świata, wreszcie podoła wyzwaniu? 