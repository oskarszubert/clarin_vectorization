Nie wnikam (na razie) w awanturę wokół ligowych transmisji, bo w całym tym zgiełku uderzyły mnie przede wszystkim niewinne słowa prezesa Legii, który rzucił - mimochodem? - pomysłem, jak umożliwić kibicowi oglądanie wszystkich meczów wszystkich kolejek na żywo. Mianowicie Leszek Miklas chętnie rozciągnąłby ligowy weekend do czterech dni, od poniedziałku do piątku, ze spotkaniami rozgrywanymi o godz. 17 i 20.Idea oryginalnością nie powala, wpisuje się raczej w ogólnoświatowy trend nakazujący układać terminarze wszelkich sportowych mistrzostw i turniejów w ten przebiegły sposób, by usunąć z kalendarza daty „martwe”, pozbawione jakichkolwiek meczów lub pojedynków, eliminacji lub finałów, starć o stawkę umownie prestiżową lub najwyższą. Wszystkie czołowe ligi piłkarskie miały swój zwyczajowy rozkład zajęć, od świętej angielskiej godziny 15 w popołudnie sobotnie po świętą włoską godzinę 15 w popołudnie niedzielne. Ale wraz z ekspansją telewizji z tradycji stopniowo rezygnowały, wynajdując idealne dla futbolu pory wcześniejsze i późniejsze. I pojęcie ligowej „kolejki” straciło sens. Gra się właściwie na okrągło.Wizja Miklasa też się pewnego dnia spełni, niezależnie od efektów obecnej zawieruchy. (W szaleńczo rozwijającej się medialnie siatkówce już się spełniła - tylko w polskojęzycznych stacjach niemal codziennie, a najmniej pięć-sześć razy w tygodniu, można obejrzeć jakiś mecz naszego klubu.) Co znacząco podniesie jakość życia ligowych bulimików, którzy pomniejsze ekstraklasowe spektakle musieli dotąd spożywać w tzw. Klubie Kibica, czyli odgrzewane.Tyle o bulimikach. Resztę ludzkości dla pewności informuję: wcale nie musicie tego oglądać.Nie musicie też oglądać tych wszystkich filmów - odkrywczych i niezależnych, niszowych i amatorskich, ble ble ble - których wypluwa nasza planeta tym więcej, im skromniejszą ich cząstkę jesteśmy w stanie strawić. Nie musicie czytać tych wszystkich książek, które pisze już każdy, od Wayne'a Rooneya po Wojtka Kowalczyka, bo przecież mamy demokrację i wolny rynek, bo po ostatnim pustym świstku papieru przyjdą e-booki, bo nawet jeśli żadnego woluminu w życiu nie przeczytałeś, to nie znaczy, że nie potrafisz mądrej literatury sam spłodzić, bo jeśli we Francji tylko jesienią wydano 727 powieści, to aż strach pomyśleć, co się stanie, gdy za masowe produkowanie arcydzieł zabiorą się Chińczycy. Nie musicie zaglądać na żaden z miliarda blogów, na których pokaleczą wam oczy ortograficzne kulfony rozmiarów Santiago Bernabeu i gramatyczne poczwary o gabarytach atlantyckiej kałamarnicy we wszystkich językach świata. Nie musicie wreszcie wypuszczać własnych filmów, książek, artykułów i blogowych wpisów. Macie święte prawo co najmniej raz do roku przystanąć, paść na sofę, wyłożyć się na wznak i przez bite siedemnaście sekund przyglądać się sufitowi, czyli zupełnie niczemu.Same tylko nadające po polsku telewizje oferują już transmisje eliminacji i finałów mistrzostw Europy i świata; mistrzostw Ameryki Południowej i Pucharu Narodów Afryki; letnich klubowych turniejów towarzyskich i pojedynczych sparingów; pucharów europejskich, afrykańskich oraz południowoamerykańskich; lig polskiej, hiszpańskiej, włoskiej, angielskiej pierwszej i drugiej, niemieckiej, francuskiej, greckiej, portugalskiej, holenderskiej, belgijskiej, rosyjskiej, szkockiej.Z góry przepraszam, bo na pewno coś pominąłem. A chciałem wyliczyć wszystko, czego naprawdę, słowo honoru, wcale nie musicie oglądać. Nie bójcie się, tylko w starym, rzeczywiście wielkim kinie, zdarzały się chwile, w których wszystko szlag trafiał: 