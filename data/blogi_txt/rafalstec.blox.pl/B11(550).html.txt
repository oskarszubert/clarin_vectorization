Z kakofonii doniesień o negocjacjach w sprawie transferu wszech czasów, relacjonowanych już przez zagraniczne portale na żywo, godzina po godzinie, wyłania się klasyczna opowieść o brazylijskim gwiazdorze, który do Europy ciągnie ze sobą całą rodzinę, a rodzina usiłuje z niego wycisnąć maksymalne zyski, nie bacząc na interes sportowy piłkarza.Ojciec Kaki, Bosco Leite, spotkał się z właścicielami Manchesteru City przy okazji listopadowego meczu Pucharu UEFA Portsmouth - Milan. Kiedy usłyszał, ile może zedrzeć z szejków z Abu Dhabi, chciał zmusić do podwyżki klub Silvio Berlusconiego. Znów. Od przylotu do Europy jego syn dostawał ją co sezon, aż dobił do obecnej pensji - 9 mln euro rocznie, miała rosnąć każdego lata, by osiągnąć 12 mln - czyniącej go drugim najlepiej zarabiającym graczem świata. Wcześniej Kaka wykorzystywał zainteresowanie jego osobą Realu Madryt oraz Chelsea. Szantażował klub i dopiero po zaktualizowaniu kontraktu przysięgał, że pozostanie lojalny rossonerim.Był skuteczny. Milan, by zrobić dobrze całej rodzinie Brazylijczyków, zatrudnił także jego brata. Obrońcy Digao nie wystarcza talentu, by zasilić podstawowy skład (bieżący sezon spędza na wypożyczeniu w belgijskim Standardzie Liege), ale zarabia milion euro rocznie.Następnej podwyżki Berlusconi już by, jak sam publicznie przyznaje, nie zniósł. Boi się, że inne gwiazdy Milanu - ze względu na zasługi i wiek zwane senatorami - również zechciałyby zostać dopieszczone. I nie tylko one. Znacznie krócej przebywający na San Siro Ronaldinho oraz Pato, z którymi Kaka tworzy niebywale wydajny ofensywny tercet (strzelili 23 z 31 ligowych goli drużyny), pobierają odpowiednio cztery i dwa miliony za sezon.Sam piłkarz, jak wynika z relacji osób związanych z Milanem i reprezentacją Brazylii, wolałby zostać we Włoszech. Do Anglii wypycha go ojciec, a zarazem biznesowy przedstawiciel. Według szanowanego dziennika „La Repubblica” perspektywa przenosin do broniącego się przed spadkiem z ligi angielskiej Manchesteru City doprowadziła Kakę wręcz do łez (miasto też mu nie odpowiada), dlatego miał cichą nadzieję na kontrpropozycję od Realu Madryt. Zdaniem cytowanych anonimowo bliskich znajomych jest rozstrzęsiony i załamany, ponoć skarżył się też kolegom (podczas kolacji w restauracji należącej do Clarence'a Seedorfa), że klub nie tylko nie stara się go zatrzymać, ale wręcz nakłania do transferu.Milan zaprzecza raczej bez przekonania. Będący prawą ręką Berlusconiego Adriano Galliani opowiada, że w nocy z soboty na niedzielę nie zasnął ani na chwilę, ale że jego funkcja nie daje mu luksusu ulegania kibicowskim odruchom, zwłaszcza w czasie przygniatającego Włochy kryzysu finansowego. Obaj wymienieni martwią się o kwestie wizerunkowe. Fani protestują gwałtownie, ślą listy i organizują manifestacje, Galliani porusza się z eskortą. Transfer dałby jednak nie tylko przeszło 100 milionów na odmłodzenie drużyny. Oswobodziłby również budżet płacowy z poważnego balastu - na Kakę mediolańczycy już dziś wydają, biorąc pod uwagę wszystkie podatki, około 20 mln rocznie. A przecież wspomniane kontraktowe poprawki z zeszłego roku gwarantują piłkarzowi stałe podwyżki.Do Włochów ekonomiczne argumenty nie przemawiają. Transparenty z San Siro krzyczą, że „sztandarów się nie sprzedaje”, cały zubożały ostatnio świat calcio - od szeregowych kibiców po najznamienitsze osobistości - wręcz błaga Brazylijczyka, by go nie opuszczał. Negocjacje trwają cały poniedziałek - Kaka rozmawiał przez telefon z trenerem z City Markiem Hughesem (ponoć niezbyt ciepło, tłumaczem był Robinho), jego tatuś debatuje z działaczami, na szczycie sytuację analizują Berlusconi z Gallianim. Właśnie rozpoczęła się kolejna demonstracja fanów przed siedzibą Milanu...PS Być może zaraz ogłoszą, że transfer jest pewny. Relacja na żywo w komentarzach, spontanicznie się narodziła:-) 