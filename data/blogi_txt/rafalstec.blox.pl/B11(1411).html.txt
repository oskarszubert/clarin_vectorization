Ćwierć wieku temu trupa Monty Pythona zajęła się sensem życia. Teraz jeden z jej członków, John Cleese, dojrzał, by podjąć wyzwanie dalece poważniejsze - próbę objaśnienia sensu piłki nożnej.Kulminacją jednego z odcinków legendarnego „Latającego Cyrku Monty Pythona” była transmisja niesamowitego meczu Niemcy - Grecja, na który obie strony powołały największe gwiazdy. W drużynie Niemiec wystąpili m.in. Kant, Hegel, Schopenhauer, Wittgenstein i Nietzsche, dla Grecji zagrali m.in. Platon, Arystoteles, Heraklit oraz Sokrates, choć przesądzającą o wyniku akcję zainspirował - głośnym okrzykiem „Eureka” - Archimedes. Sprowadzony z Chin sędzia Konfucjusz nie miał wyboru, musiał uznać gola.W pękającym od pomysłów ni to skeczu, ni to dokumencie „Sztuka futbolu - od A do Z” (piątek, 20 marca, Canal+ godz. 20; piątek, 20 marca, Canal+ Film, g. 23.30; sobota, 21 marca, Canal+ Film, g. 18.05; środa, 25 marca, Canal+ Film, g. 20). Cleese przywołuje tamten odcinek pod literą „M” jak „Monty Python”. Pozostałe hasła ilustruje niezwykłymi - niekiedy mało znanymi nawet wytrawnym znawcom - ciekawostkami z historii futbolu, cudownymi golami i zagraniami, a także refleksjami boiskowych gwiazd i znanych postaci, które o związki z piłką kopaną mało kto podejrzewa. Niemiecki reżyser Wim Wenders doszukuje się w niej analogii z rock and rollem, noblista Desmond Tutu widzi na boisku balet i poezję, wybitny dyplomata Henry Kissinger ujawnia, dlaczego przedwcześnie zakończył karierę bramkarza. Od innych - bardziej znanych - bramkarzy słyszymy, którzy z nich byli najbardziej stuknięci i dlaczego do największych świrusów nie należy nasz Jerzy Dudek. A Cleese wspomina, że pionierskie czasy futbolu wymagały poświęceń - zanim piłka ze skórzanej zmieniła się w syntetyczną, nasiąkała wodą i w skrajnych przypadkach osiągała wagę kilkunastu kilogramów, więc uderzanie jej głową groziło poważnymi uszkodzeniami mózgu (w ich wyniku przedwcześnie zmarł wspominany w filmie słynny napastnik West Bromwich Albion Jeff Astle).Narrator Cleese o wszystkim opowiada z ironią, swojej fascynacji futbolem daje upust dopiero w spektakularnym - zwłaszcza pod względem mimicznym - finale. A hasła dobrał tak, jakby chciał uczynić z kopaniny metaforę życia. Atak, Obrona, Faul, Kreacja, Ekonomia, Kobiety, Dziennikarz, Ksenofobia, Łajdak, Hollywood, Szczęście, Młodość etc. Alfabet Cleese'a precyzyjnie opisywałby całość ludzkiej kondycji, gdyby nie był pojemniejszy.Litera „O” (od angielskiego „offside”) odnosi się do najbardziej niezwykłego wynalazku piłki nożnej - pozycji spalonej. Jest on zbyt abstrakcyjny, by znaleźć zastosowanie poza boiskiem, a także zbyt skomplikowany, by zmieścić jego definicję w krótkiej recenzji filmu. Wim Wenders docenia jego doniosłość, ale na ekranie ujawnia, że jest jego zajadłym wrogiem. Wszystko przez to, że nienawidzi tłumaczyć żonie, na czym spalony polega. Po wyznaniu niemieckiego reżysera następuje zresztą najbardziej odkrywczy moment w filmie, bo Cleese w przebłysku geniuszu daje definicję doskonałą. Otóż spalony jest wtedy, gdy sędzia boczny podniesie chorągiewkę! (Co zdradzam na wszelki wypadek, gdyby ktoś zamierzał filmu nie oglądać).Cleese sprawia wrażenie, jakby chciał udowodnić, że piłka nożna wymaga wirtuozerii najwyższej próby, a najlepsze mecze przebijają szczytowe dokonania wszelkich dziedzin sztuki. Co jest, na nieszczęście dla filmu, dość oczywiste. Dlatego ta dwugodzinna opowieść pewną wadę jednak ma - trąci banałem.Ale kto wie, może nawróci wciąż licznych pechowców, którzy doniosłości zagadnień piłkarskich jakimś cudem wciąż jeszcze nie pojęli? 