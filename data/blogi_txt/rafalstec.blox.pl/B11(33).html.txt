Z ogarniętej wojną Bośni uciekł z rodzicami do Szwajcarii. Stamtąd poleciał do USA, by zostać gwiazdką rozgrywek uniwersyteckich. Wpadł w oko wysłannikom Paris Saint Germain i podpisał kontrakt we Francji. Dziś szaleje w niemieckim Hoffenheim.Nazywa się Vedad Ibisevic, dopiero co awansował z prowincjonalnym Hoffenheim do Bundesligi, w kilka miesięcy stał się jej wielką gwiazdą. 18 goli plus 7 asyst w 17 jesiennych meczach daje skuteczność niespotykaną w tamtych rozgrywkach od lat 70., czyli czasów Gerda i Dietera Müllerów. Mówi biegle po bośniacku, angielsku, francusku i niemiecku. Ucieleśnia zjawisko, którym zajmuję się w futbolowym podsumowaniu każdego roku, potem obiecuję sobie do niego nie wracać, by wreszcie uznać, że wrócić muszę, bo ono wciąż się nasila. Teraz znów przeżyliśmy czas szaleńczego żonglowania paszportami i poplątania totalnego.Nie tak daleko na południe od wspomnianego Hoffenheim leży Bazylea, w której wylądowałem na początku czerwca, by ruszyć stamtąd w obchód po stadionach Euro 2008. Na lotnisku, przy komorach wypluwających bagaże, zobaczyłem namalowane na ścianie strzałki kierujące mnie do trzech krajów - mogłem wytaszczyć walizę do Francji, Niemiec lub Szwajcarii. Od tubylców usłyszałem, że w Bazylei mieszkają przedstawiciele 150 narodowości, a potem przefiltrowałem ich piłkarską reprezentację. Znalazłem w niej syna Albańczyków z Mitrovicy, kiedyś marzącego o występach dla nieistniejącego jeszcze Kosowa; dzieci imigrantów pochodzących z Wybrzeża Kości Słoniowej, Turcji, Włoch oraz Bośni; piłkarzy urodzonych w Kolumbii i Zielonym Przylądku; nawet Szwajcara, który mógł grać dla Serbii bądź Hiszpanii, bo stamtąd pochodzą jego rodzice.Wszyscy musieli podjąć decyzję, którą podejmuje stale rosnący odsetek piłkarzy. Reprezentacji nie narzuca ci już miejsce urodzenia, wychowania bądź pochodzenia, wybierasz ją sobie sam. Niekiedy z powodu pokręconych rodzinnych losów, niekiedy z zimnej kalkulacji - jeśli za mocna konkurencja nie daje ci szans na grę dla ojczyzny, szukasz ojczyzny zastępczej.Wyspiarze rozdyskutowali się nad przypadkiem grającego od lat w londyńskim Arsenalu Manuela Almunii, który wyraził ochotę występów w angielskiej kadrze (w Hiszpanii z Casillasem czy Reiną nie wygra). My próbowaliśmy podprowadzić Włochom wyszkolonego przez nich Roberta Acquafreskę, syna Ewy z domu Murkowskiej. Kosmopolitą z ducha okazał się nasz prezydent, który Rogerowi Guerreiro przyznawał obywatelstwo w nadzwyczajnym trybie. Brazylijczyk zagrał dla nas - i się wyróżniał - na Euro 2008, a od innych importowanych obcokrajowców (zafundowali ich sobie Turcja, Portugalia, Azerbejdżan, Togo etc., absolutnym rekordzistą jest Katar) odróżnia się głównie tym, że adoptowaliśmy go sobie specjalnie na turniej finałowy.Nasz selekcjoner przysposobił sobie rozgrywającego, bo u nas brakuje lidera środka pola z giętką i szybką stopą, który zamiast pilnować wzrokiem piłki majtającej mu się między nogami, rozgląda się i bada, gdzie ją najlepiej kopnąć. Selekcjoner hiszpański potrzebował pomocnika defensywnego, bo w tamtych okolicach klasyczny defensywny pomocnik niczym nie różni się od ofensywnego. I przygarnął Marcosa Sennę, również Brazylijczyka.Efekt - mistrzostwo Europy. Następni idą mistrzowie świata. Trener Marcello Lippi być może powoła wkrótce Amauriego, kolejnego rodaka Pelego, a niektórzy Włosi nawet nie udają, że chodzi tu o jakieś patriotyczne uczucia i inne anachroniczne imponderabilia, lecz zalecają napastnikowi zastanowić się, w której reprezentacji będzie miał mocniejszą konkurencję w ataku (grafika wzięta z „La Gazzetta dello Sport”): 