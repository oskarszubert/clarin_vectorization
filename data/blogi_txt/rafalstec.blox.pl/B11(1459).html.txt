Zmarł w niedzielę. Misza zdążył go pożegnać (na łamach „Gazety”), a ja pochłonięty  redakcyjnymi obowiązkami nie dałem rady, choć był pierwszym brazylijskim piłkarzem, jakiego zapamiętałem. Oczywiście w głębokim dzieciństwie. Przyciągał mnie wtedy dystyngowanym sposobem poruszania się po boisku, tykowatą sylwetką, brodą jak kawał wyciętej puszczy, przynależnością do magicznej drużyny „Canarinhos”. Dopiero po latach dowiedziałem się, że był też lekarzem, intelektualistą, filozofem, rebeliantem, antykapitalistą, nienasyconym latynoskim kochankiem i moczymordą, że lubił oddychać nikotyną, że w klubie Corinthians socjalistyczną rewolucję wzniecił. Fascynująca osobowość, która kochała życie w całym jego bogactwie. - Zawsze czułem się bardziej artystą niż atletą - mówił. - Piłka to dla mnie czysta sztuka, balet. Granie jest jak uprawianie miłości, nie można tego robić samotnie. Kiedy mnie pytali, czy uważam się za człowieka kultury, spektaklu czy pracy, odpowiadałem znanym cytatem z Socratesa: „Wiem tylko, że nic nie wiem”. Czuł się Socrates artystą i poza boiskiem nie prowadził się jak sportowiec, lecz przedstawiciel bohemy, czerpiący garściami ze wszystkich uroków życia. - Nie liczyłem, ile papierosów wypalam, ale na pewno nie 60 dziennie, jak pisano. Co najwyżej 15. I zawsze uczciwie mówiłem w klubie, który rozważał zatrudnienie mnie: „Kupujcie mnie tylko pod warunkiem, że zostawicie mi osobistą wolność. W tym prawo do paczki papierosów każdego dnia. Nie widziałem powodu, by ukrywać to, co lubię. Zawsze piłem piwo i paliłem, ale tylko poza godzinami pracy. Towarzysko. Oferty z Romy i Juventusu odrzuciłem z powodu seksu. Nienawidziłem modnych we Włoszech zgrupowań, bo w ich trakcie nie dało się prowadzić normalnego życia erotycznego.  - Raz rzuciłem używki. Przed mundialem w 1986 roku poszedłem na siłownię, by się wzmocnić i dobrze wypaść. Nie zadziałało. Tylko w jednym meczu - z Hiszpanią - odebrałem piłkę rywalowi w końcówce, kiedy zazwyczaj byłem już zbyt zmęczony, żeby walczyć. Tyle że to nie ja stałem się szybki, to Salinas biegł bardzo wolno. Kiedy grałem w lidze włoskiej [trwało to sezon - r.s.], w każdym meczu traciłem siły po 20 minutach. Męczyć nie lubiłem się nigdy. Stąd wzięło się moje słynne zagranie piętą: chciałem oszczędzić energię. Odkryłem, że można podawać piłkę, nie odwracając się... A teraz zerknijcie, co Socrates umiał swoją piętą wyczarować:﻿ ﻿ 