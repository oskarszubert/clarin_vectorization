Wreszcie świetny mecz, a przede wszystkim świetny wynik w Lidze Mistrzów osiągnęli piłkarze chorwackiego Dinama. Przed Dynamem Kijów bronili się dziś tak dzielnie, że aż zremisowali - wyrównali na 1:1 z rzutu karnego w 95. minucie. To był ich pierwszy gol i pierwszy punkt w rozgrywkach. Poprzednie wyniki, obejmujące także poprzednią edycję: 0:3 z Porto, 0:4 z PSG, 0:2 z Paris Saint Germain, 0:2 z Dynamem Kijów, 0:2 z Porto, 1:7 z Lyonem, 2:6 z Realem Madryt, 0:4 z Ajaksem, 0:2 z Ajaksem, 0:2 z Lyonem, 0:1 z Realem. Oczywiście zajmowali ostatnie miejsca w grupach; nie mieli szans choćby na wiosenne pocieszenie w Lidze Europejskiej; królewskiej drużynie Mourinho wbijali gole dopiero wtedy, gdy odprężeni awansem i wysokim prowadzeniem rywale przełączyli się na tryb truchtający; osławiona klęska z Lyonem wywołała podejrzenia na całym kontynencie. Czy kibice znosili te spektakle z przyjemnością? Aż nie umiem się oprzeć powtórnemu zadaniu pytania, w poprzednich notkach upychanego gdzieś z boku: Na pewno marzycie o prędkim awansie naszego klubu do Ligi Mistrzów? Nie obawiacie się podobnych seansów tortur? A może wolicie dopingować Polaków, którzy wysługują się obcym, jak nasz tercet z drużyny mistrza Bundesligi? Dortmundczycy nie tylko dzięki triumfowi w najsilniej obsadzonej grupie wiedzą, że w 1/8 finału nie zderzą się z żadnym z czterech najgroźniejszych, wzbudzających największy respekt przeciwników - unikną i Barcelony, i Realu Madryt, i Manchesteru United, i Bayernu. Lepiej nie było można, to po prostu pole position jest. Dinamo Zagrzeb kończy jesień na dnie, a Borussia na szczycie Ligi Mistrzów. To jak? Co wybieracie? 