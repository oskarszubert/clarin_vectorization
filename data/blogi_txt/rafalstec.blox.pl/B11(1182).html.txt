Gdybym miał wskazać futbolową drużynę, która dostarcza mi w ostatnich miesiącach najwięcej estetycznych wzruszeń, nawet nie spojrzałbym na Barcę, Borussię czy inny Arsenal. Oczarowują mnie piłkarze z miasta Udine. Wzlecieli w listopadzie znienacka, bo sezon rozpoczęli od seryjnego przegrywania, ale jak już oderwali się od murawy, to wznoszą się coraz wyżej i wyżej. W kalendarzowym roku 2011 uciszyli już na San Siro Milan (4:4), pokonali wielkich z Interu (3:1) i Juventusu (2:1) oraz oba kluby genueńskie (4:2 i 2:0), na wyjazdach roznosili Cesenę (3:0) i Palermo (szokujące 7:0 w minioną niedzielę). Ten ostatni triumf - wyższego Serie A nie widziała od 1950 roku - byłby zapewne jeszcze okazalszy, gdyby trener Francesco Guidolin nie polecił po przerwie piłkarzom zaprzestać znęcania się nad przeciwnikiem, wówczas już uszczuplonym o dwóch graczy wyrzuconych z boiska. Od tamtej pory obie strony już tylko symulowały walkę, Antonio di Natale z szacunku dla rywala nawet nie celebrował ostatniej bramki. Wpadki Udinese miewało, więc tegoroczny bilans nie jest idealny (6 zwycięstw, 3 remisy), ale nawet tych, którzy na włoską prowincję nie zaglądają, uderzą liczby - średnio trzy gole na mecz wbijane to są przecież standardy katalońskie. Planowałem poblogować dziś o wczorajszym szlagierze mediolańsko-neapolitańskim, ale zrezygnowałem - pierwsza połowa była nie do zniesienia, lider Serie A znów polegał na odosobnionych popisach solistów, akcjach jakby wyrwanych z kontekstu, a wicelider nie wymyślił w ofensywie kompletnie nic. Meczowi brakowało intensywności, jego przebieg mógł pomóc odpowiedzieć na pytanie, dlaczego włoskie drużyny niedomagają w europejskich pucharach. Gdyby międzynarodowo udzielało się Udinese, reklamowałoby posmutniałe calcio fantastycznie. To drużyna do upadłego ruchliwa, piłkę trzyma najchętniej przy ziemi, przesuwa akcję ze skrzydła na skrzydła z taką pasją, jakby marzyła o poszerzeniu boiska - plac tradycyjnych rozmiarów ewidentnie jej nie wystarcza. Gra nowocześnie, w obłędnym tempie, po wizjonersku. Pełno w niej ludzi, którzy pobiegają w przyszłości dla największych europejskich klubów. Zanim się rozszaleli, zauważaliśmy ich głównie wtedy, ratował ich Samir Handanović. Jego opowieść jest w tej bajce opowieścią osobną. We wrześniu słoweński bramkarz obronił rzut karny wykonywany przez Samuela Eto’o (obejrzyjcie tutaj); w październiku obronił rzut karny wykonywany przez Paulo Barreto z Bari (tutaj, w 20. sekundzie filmiku); w listopadzie obronił rzut karnego wykonywany przez Davida Michele z Lecce (tutaj, 105. sekunda) oraz rzut karny wykonywany przez Marka Hamsika z Napoli (tutaj, 140. sekunda). Skapitulował Handanovic dopiero w grudniowym pojedynku z Hernanem Crespo, choć i wówczas wyczuł, co zamierza rywal, i miał szansę przeżyć (tutaj, 50. sekunda). Słowem, darujcie sobie starania o karne w meczach z Udinese. Tylko wzmagają frustrację. Ostatnio Słoweniec jest mniej zajęty (tutaj zobaczcie, jak umie wyrzucić piłkę ręką), raczej podziwia show kolegów z napadu, bo dziś w ogóle wszyscy spoglądamy razem na drugi koniec drużyny. Tam zabawiają się Antonio Di Natale i Alexis Sanchez (siedem niedzielnych goli podzielili między siebie). Pierwszy urodził się w roku 1977 i reprezentuje specyficznie włoski gatunek pięknych trzydziestoletnich rozkwitających snajpersko dopiero wtedy, gdy inni zazwyczaj godzą się ze schyłkiem kariery - był takich podstarzałych zabójczych napastników legion, zasługiwaliby na osobny tekstowy hołd. Ilekroć widzę, jak Di Natale owija stopą piłkę, nachodzą mnie refleksje o nieodgadnionych zawirowaniach rzeczywistości, przez które jedni wirtuozi uginają się pod odznaczeniami, a inni, o zbliżonej skali talentu, schodzą do szatni w zapomnieniu. Włoch do dużego klubu zaproszony został dopiero niedawno, ale ofertę Juventusu odrzucił. Wybrał niższe zarobki, by żyć tam, gdzie lubi. I pędzi w Udine ku drugiemu z rzędu - przypomnę, w wieku 34 lat! - tytułowi króla strzelców Serie A. Sanchez to zupełnie inny przypadek, jego talent szmat czasu temu zauważył sam Alex Ferguson i transfer wydaje się nieunikniony. Transfer wart dziesiątki milionów euro. 22-letni Chilijczyk odejść chce, o swoich pragnieniach mówi otwarcie, w wywiadach żongluje słowami „Chelsea”, „Manchester” i „Barcelona”. Wtedy miewam niekiedy fantazje o wprowadzeniu zakazu transferowego - chwilowym albo miejscowym, byle tylko Udinese AD 2011 przetrwało i ruszyło na Ligę Mistrzów. I dlatego, że intrygująco byłoby zobaczyć tych piłkarzy w wielkiej grze, i dlatego, że bez tego nie zachwyci się nimi mnóstwo ludzi, którzy chętnie by się zachwycili, gdyby wiedzieli, że taka drużyna istnieje. Wiecie, jak to jest - pochłonięcie nowego Dukaja albo starego, niedostępnego dotąd Ozu i aż was skręca, żeby się podzielić doświadczeniem z bliźnimi.  Ale oczywiście jak zwykle się nie uda. Nawet jeśli Udinese wytrzyma tempo, wskoczy na czwarte miejsce w Serie A, a potem do Champions League, to latem swoje precjoza przynajmniej częściowo wyprzeda. Zresztą wcale nie wiadomo, czy ci piłkarze w tym składzie z tym trenerem na tym stadionie długo by obecny poziom gry utrzymali. Sanchez, jak wspominałem, już się tam dusi. Ot, los klubików ze 100-tysięcznych, wiecznie schowanych pod mgłą miasteczek. Ich prezesi wiedzą, że nie ma graczy niezastąpionych. A kibice wiedzą, że piękne są tylko chwile. Te ostatnie i tak trwają w Udine zdumiewająco długo. 