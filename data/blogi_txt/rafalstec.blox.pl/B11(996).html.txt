Z mundialu w 1982 roku pamiętam go mgliście, gola wbitego przezeń Portugalii w 1986 roku - jedynego na mistrzostwach - pamiętam już doskonale. Z niewyjaśnionych przyczyn najsilniej kojarzy mi się Włodzimierz Smolarek jednak ze schyłkiem kariery, który spędzał w holenderskim Utrechcie. Meczów oczywiście nie oglądałem, ale pilnie śledziłem jego występy w katowickim „Sporcie”. Już wcześniej znałem Smolarka jako niezniszczalnego i do upadłego walecznego, teraz widziałem w nim nieśmiertelnego. Strzelał gole grubo po trzydziestce, ostatni ligowy mecz rozegrał jako niespełna 39-latek. Wyobraźnia pracowała na pełnych obrotach. Dlatego jesienią 1992 roku, gdy selekcjoner Andrzej Strejlau powołał go na wyjazdowy mecz z Holandią w eliminacjach do MŚ, byłem nieziemsko podekscytowany. Dla rywali grali m.in. Marco van Basten oraz Frank Rijkaard, którzy wisieli nad moim łóżkiem przez połowę dzieciństwa, oraz Ronald Koeman, który niedawno odpalił słynną petardę z rzutu wolnego w dogrywce finału Pucharu Europy. A my rzucaliśmy na tych superbohaterów mojego ulubionego oldboja! Do dziś najlepiej pamiętam Smolarkowi właśnie tamten wieczór, oczywiście ostatni w reprezentacji. Polacy objęli prowadzenie po bramkach najmłodszych Marka Koźmińskiego i Wojciecha Kowalczyka, Holendrzy się odkuli na remis, jęli oblegać naszą bramkę, aż na boisko wtruchtał mój idol, co widać w piątej minucie poniższego filmu. I to on stanął, co zobaczycie chwilę później, przed najznakomitszą szansą, by zadać Holendrom decydujący cios: ﻿ Nie smolarkowe gole, ale tamten incydent utkwił we mnie najmocniej, bo marzyło mi się, żeby wroga ubił właśnie napastnik Utrechtu. W moich oczach, powtórzę, nieśmiertelny, bowiem w tamtych czasach piłkarze schodzili z boiska szybciej niż dziś. Zbigniew Boniek skończył karierę jako 32-latek, Grzegorz Lato jako 34-latek, Władysław Żmuda jako 33-latek. Ot, przygnębiający paradoks: piłkarz tak długowieczny przeżył zaledwie 54 lata.﻿ 