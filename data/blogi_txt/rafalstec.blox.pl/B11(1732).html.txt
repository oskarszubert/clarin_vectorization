Jak przyjmują, znaczy - będą zwalniać. Transfery Kaki i Cristiano Ronaldo (wciąż, o czym zapominany, niesfinalizowany, trwają negocjacje z agentem piłkarza) to była dla Florentino Pereza betka - przejęcie Brazylijczyka ułatwił finansowy kryzys calcio, a Portugalczyk wyrywał do Madrytu już rok temu. Poważne kłopoty mogą zacząć się dopiero wkrótce, gdy prezes Realu zabierze się do hucznie zapowiadanego - tam się ostatnio wszystko hucznie zapowiada - odchudzania kadry. Odchudzać trzeba, bo seniorska kadra po najnowszych aktualizacjach liczy aż 32 nazwiska (Primera Division akceptuje maksymalnie 25 zgłoszeń), ale nie tylko odchudzanie samo w sobie jest celem. Klub chce odciążyć płacowy budżet, a zarazem ciułać na następne transferowe hity. Perypetie związane z wyjmowaniem z Valencii Davida Villi dowodzą bowiem, że jeśli Perez komuś zaszkodził szastaniem mamoną, to głównie sobie - ceny gwałtownie rosną. Prezes Manuel Llorente znienacka obwieścił, że jego napastnik nie jest na sprzedaż, że rozważy tylko ofertę „skandalicznie skandaliczną”. Jeśli chcesz porządnie zarobić, to udawaj, że do transakcji niespecjalnie się palisz. Ta elementarna negocjacyjna zasada dotyczy obrotu każdym towarem, kluby piłkarskie też ogłaszają światu, że gracza chcą się pozbyć, wyłącznie w desperacji - gdy ich byt jest zagrożony, prędko potrzebują pieniędzy, wypychany gracz zatruwa powietrze w szatni etc. Niestety dla planującego zyskać na transferach 100 mln euro Realu, jego potrzeby wszyscy doskonale znają, tyleż dzięki wypowiedziom madryckich bonzów, co dzięki niepohamowanemu plotkarstwu tamtejszej prasy. (W piątek kibice, którzy chcieli kupić rzucone właśnie do sklepów koszulki Los Merengues na przyszły sezon, nazwiska znaleźli przy zaledwie trzech numerach - „jedynkę” utrzymał Iker Casillas, „czwórkę” - Sergio Ramos, „siódemkę” - Raul Gonzalez. Nikt inny przyszłości ponoć pewien nie jest). Ile wicemistrz Hiszpanii zdoła wyszarpać np. za miesiącami leczącego się Mahamodou Diarrę, na którego wyłożył, bagatela, 25 mln euro? Ile wyszarpie za Arjena Robbena (kosztował 36 mln euro), skoro Jorge Valdano zagroził piłkarzowi, że jeśli ten nie zgodzi się odejść, nie będzie zgłoszony do rozgrywek ligowych i zostanie osadzony na trybunach? Skoro nikt już nie ma złudzeń co do kruchości zdrowia Holendra, który w pięciu minionych latach zaliczał średnio (najpierw w londyńskiej Chelsea) 33 mecze na sezon, czyli dalece mniej od standardu przyzwoitości w futbolu na najwyższym poziomie? Tottenham już proponował, że owszem, przygarnie Robbena, ale pod warunkiem, że Real będzie opłacał część jego pensji. Słowem, rozpalony spektakularnymi transferami Madryt rozpalą wkrótce zupełnie inne emocje - też skrajne, o nie dających się przewidzieć konsekwencjach. Robben ani myśli zmieniać pracy, zwłaszcza że w obecnej zarabia ładne 5 mln euro rocznie. Jeśli klub spróbuje wymusić transfer szantażem, to ryzykuje nieciekawym klimacikiem w drużynie w trakcie letnich przygotowań do sezonu. Piłkarze nie lubią wysiadywać ławki rezerwowych, ale co najmniej tak samo nie lubią obniżek wynagrodzenia. Wiecznie perspektywiczny Javier Saviola do życia bez gry zdążył już przywyknąć i jakoś niełatwo mi sobie wyobrazić którykolwiek ze scenariuszy - że rezygnuje ze swoich 3 baniek za sezon albo ktoś gdzieś postanawia mu płacić tyle samo. Inni, ambitniejsi, mogą popaść w nerwicę. Jak przygotowywać do boju o triumf w lidze hiszpańskiej i Lidze Mistrzów drużynę, w której prawie nikt nie zna dnia ani godziny, a największym szczęśliwcom prorokuje się co najwyżej rolę pomagierów znacznie hojniej opłacanych megagwiazd? 