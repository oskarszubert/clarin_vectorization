Szli Liverpool z Juventusem łeb w łeb. Oba kluby zdobyły w minionym sezonie wicemistrzostwo swoich krajów, oba planowały szturm na sam szczyt, oba całkowicie rozczarowały, oba wyleciały z hukiem z Ligi Mistrzów. A skoro tak, to oczywiście oba stanęły przed dylematem: zwalniać czy nie zwalniać trenera. Rafa Benitez ocalał, a Liverpool odzyskuje równowagę. Od siedmiu kolejek nie poległ, stracił zaledwie jednego gola, wrócił na pozycję dającą awans do kwalifikacji Champions League. Ciro Ferrara nie ocalał, a Juventus wciąż się nad fanami znęca. Dziś po koszmarnej grze zremisował w Livorno, serię bez zwycięstwa wydłużył do pięciu meczów. Alberto Zaccheroni piłkarzy nie ocucił, jego nominacja pozostaje dla mnie najbardziej niepojętą trenerską nominacją sezonu 2009/2010 w wielkim futbolu. Nie dlatego, że nie udało mu się ani w debiucie, ani dzisiaj, nie strzeliłoby mi do głowy ścinać przedstawiciela tego fachu na podstawie dwóch meczów. Nie pojmuję decyzji bossów Juventusu z przyczyn ogólniejszych - nie widzę żadnych sensownych argumentów, które by ją uzasadniały. Wyjąwszy kilkumiesięczny epizod w Torino, Zaccheroni przebumelował na bezrobociu całą piłkarską epokę, a sukcesy - też incydentalne - odnosił tak dawno temu, że nikt nie ma pewności, czy się nam nie przywidziały (pewność mieliśmy w jednej tylko kwestii - że wróci do ustawienia z trójką obrońców). Przejął tymczasem grupę zrezygnowaną i zdezorientowaną, którą czekają niesłychanie trudne wyzwania, z niemal wszystkimi najmocniejszymi przeciwnikami - Interem, Milanem, Napoli, Fiorentiną i Sampdorią - zmierzą się turyńczycy na wyjazdach. Sprawa się rozjaśnia, gdy zlustrować personalne decyzje szefów Juve z najbliższej przeszłości. Wszystkie były kontrowersyjne. Nie wiadomo, dlaczego po awansie do Serie A nie zatrzymali turyńczycy Didiera Deschampsa; Claudio Ranieriego zwolnili w środku sezonu i nie kłopotając się brakiem renomowanego następcy; Ferrary też nie wymienili na wytrawnego zawodowca, który samym wejściem do szatni tchnie w nią trochę życia. A może nikt poważny nie za bardzo chciał rozmawiać? Może szanujący się fachowcy wolą trzymać się z dala od klubu utaplanego w chaosie, niespecjalnie rokującego na przyszłość? Swego czasu konsekwentnie nazywałem Real Madryt najgorzej zarządzaną wielką futbolową korporacją świata. Dziś oddaję swój prywatny prymat w tej konkurencji Juventusowi. Ich przebiegły plan zatrudnienia latem Rafy Beniteza może nie wypalić, jeśli będą usiłowali skazać go na pracę poza Ligą Mistrzów. PS Ponownie zapraszam na jutrzejszy maraton blogowy o derbach Londynu i w ogóle Premier League. Planuję ruszyć około południa. 