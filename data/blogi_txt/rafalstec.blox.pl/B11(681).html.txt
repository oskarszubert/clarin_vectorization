Prezes Milanu Adriano Galliani kpił niedawno, że w medialnej rzeczywistości alternatywnej kwota oferowana rzekomo za Kakę osiągnie wkrótce 200 mln euro, ale doniesienia „Guardiana” o wariackich pomysłach nienasyconego Romana Abramowicza brzmią cakiem wiarygodnie. Londyński dziennik zawsze miał świetne źródła na Stamford Bridge; nowy trener Luiz Felipe Scolari osobiście poprosił szefów o transfer rodaka (kiedyś dał mu zadebiutować w reprezentacji Brazylii); piłkarz prezentuje typowo brazylijski typ lojalności i w Mediolanie co sezon wymusza podwyżkę (ostatnio wynegocjował pensję o milion wyższą każdego roku, więc w sezonie 2012/2013 zarobi 12,5 mln euro). Abramowicz już zresztą raz uparł się na pewnego piłkarza ometkowanego zaklęciem „absolutnie nie na sprzedaż” - niejakiego Andrija Szewczenkę - i z San Siro go wyrwał.Znacznie młodszego Kaki mimo wszystko raczej nie wyrwie, przynajmniej bieżącego lata, choć szefom Milanu musiał zabić ćwieka, bo przeliczyć wartość piłkarza na pieniądze niełatwo, a londyńczycy epatują sumami ośmiocyfrowymi - w futbolu dotychczas niespotykanymi, które nadwrażliwi moraliści nazwaliby pewnie obscenicznymi. Symptomatycznie reaguje zresztą włoska prasa. Zazwyczaj skwapliwie tłumaczy i eksponuje wszelkie plotki o mercato z zagranicznych bulwarówek, tym razem kolejne przecieki ze Stamford Bridge bądź przemilcza, bądź chowa gdzieś po kątach, daleko za relacjami ze sparingów. Zatroskani dziennikarze też zdają sobie sprawę, że wymiana przez Milan rozkwitającego Kaki na przywiędłego Ronaldinho byłaby ostatecznym dowodem na finansowy krach Serie A.Nie Włosi mnie jednak interesują, nie Kaka, nie burżujska Premier League, lecz właśnie Chelsea. Chelsea, czyli Abramowicz, czyli pojedynczy osobnik, który wciąż nie ochłonął i wciąż nie chce, by jego klub przypominał klasyczny biznes, w którym wydatki nie przewyższają - po wielokroć! - zysków. Pal licho Kakę, w końcu dla niego warto robić wyjątki bezprecedensowe. W Chelsea trwa jednak właśnie dopieszczanie piłkarzy na masową skalę. Nowe kontrakty podpisali już Essien, Bridge i Cech, wkrótce podpiszą je Obi Mikel i Joe Cole, negocjują Lampard, Ballack i Drogba. Wraz z końcem rozmów roczny budżet płacowy wzrośnie ze 133 mln funtów (ten i tak o 40 mln przekraczał wydatki drugiego w rankingu najhojniejszych pracodawców Manchesteru United) do 150 mln rocznie. Jeśli doliczymy podatki, obciążenie osiągnie 273 mln funtów, czyli około 340 mln euro. W każdym sezonie!Spoglądam na te liczby i zastanawiam się, czy Abramowicz ustalił sobie - albo przynajmniej rozmyślał nad nią - granicę zdrowego rozsądku, poza którą się nie wychyli. 21-letni Nigeryjczyk John Obi Mikel na razie nie wybił się poza rolę rezerwowego - ważnego, to prawda - i daleko mu do gwiazdki o wymiarze choćby lokalnym, ale będzie niebawem zarabiał nieco ponad 5 mln euro rocznie, stając się najobficiej opłacanym defensywnym pomocnikiem świata. We wspomnianej lidze włoskiej, w której przecież tłoczno od mistrzów świata i triumfatorów Ligi Mistrzów, okazalsze gaże dostają ledwie trzej zawodnicy - Kaka, Francesco Totti oraz Zlatan Ibrahimovic.Właściciel Chelsea sam na siebie wywiera coraz większą finansową presję. Wzmacnia kult pieniądza, daje piłkarzom do zrozumienia, że stać go na każdą pensję, czyni kasę jedynym spoiwem łączącym ich z klubem. Czy w ogóle istnieje granica, nad którą luksusowej piramidzie będzie grozić zawalenie? Czy zbliżyłaby do niej londyńczyków zgoda Milanu na sprzedaż za 150 mln euro Kaki? Według wstępnych obliczeń i bez ewentualnych premii Brazylijczyk przez pięć najbliższych sezonów kosztowałby Chelsea - biorąc pod uwagę koszt transferu, proponowane mu zarobki i podatki - około 290 mln. Grubo ponad ćwierć miliarda euro!A może jeszcze więcej? Jak zareagowaliby pozostali supergwiazdorzy ze Stamford Bridge, gdyby usłyszeli, że szefowie tylko jednego spośród nich traktują po sułtańsku? Ile meczów wytrwaliby w rolach robotników drugiej kategorii ludzie, którzy dotąd mieli prawo sądzić, że dobry wujek z Rosji spełni każdą ich zachciankę i w żadnym klubie świata nie znaleźliby wujka szczodrzejszego? 