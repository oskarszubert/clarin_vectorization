Moja pierwsza myśl po losowaniu nadzwyczajnie różnorodnej w tym sezonie Ligi Mistrzów: bardzo niesprzyjające rozstrzygnięcia dla Polaków. Jeśli wyjąć przybitych - najprawdopodobniej - do ławki rezerwowych Jerzego Dudka (35 lat), Łukasza Fabiańskiego (23 lata) i Tomasza Kuszczaka (26 lat), niełatwo będzie komukolwiek awansować do 1/8 finału. Nawet Celticowi Glasgow się moim zdaniem tym razem nie uda. Manchester United oraz Villarreal mają bezdyskusyjnie lepszych piłkarzy, a ekwilibrystyka i refleks Artura Boruca (28 lat) kiedyś w końcu nie wystarczą, by unieważniać wszystkie błędziska jego kumpli z defensywy i wyciągać ich za uszy do fazy pucharowej. Owszem, w Szkocji niby może przegrać każdy, ale, powtórzę, mój typ brzmi: hiszpański klubik z okolic Valencii nie przegra. I żeby nikt sobie kosmacie nie pomyślał - ani nie sugeruję, ani po cichu nie przypuszczam, że nasz międzysłupkowy superbohater będzie w polu karnym tropił węża. (Tropienie węża - patrz literka "T" tutaj).Bez szans są też Aalborg z Saganowskim (30 lat), Anorthosis z Sosinem (31 lat) i Steaua z Golańskim (26 lat). Nieco większe widziałbym dla Malarza, ale jego Panathinaikos wypożyczył właśnie na Kretę. Zostaje Lewandowski (29 lat) - Szachtar powinien śmiało mierzyć w wyjście z grupy, nastawiając się zarazem na twardą walkę po ostatnią kolejkę. Jak mu się nie uda, grozi nam wiosna w Lidze Mistrzów bez choćby epizodycznego występu Polaków. Obyście mogli za parę miesięcy wyjąć link do tego wpisu i udowodnić, że jestem skończonym osłem... A jeśli nawet sobie po mnie nie pohulacie, to chyba jest spore prawdopodobieństwo, że wreszcie zobaczymy polskiego gola w LM. Nie widzieliśmy przecież dziwa od 9 marca 2005 roku: 