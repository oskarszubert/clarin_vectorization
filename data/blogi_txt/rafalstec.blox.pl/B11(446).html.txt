W studiu programu TVP podsumowującego wieczór Ligi Mistrzów czas pędzi jak oszalały, więc nie zdążyłem szczegółowo wyłożyć Jackowi Kurowskiemu wszystkich powodów, dla których na jego pytanie o największą gwiazdę jesieni w tych rozgrywkach odpowiedziałem wymijająco. Na szczęście blogowanie daje możliwości nieograniczone.A zatem - jak powiedziałby mój ulubiony Adaś Miauczyński - dowyjaśniam.Początkowo miałem trzy kandydatury - Leo Messiego, Cesca Fabregasa oraz Cristiano Ronaldo. W tej kolejności. Wszyscy bardzo młodo - z różnych przyczyn - zostali liderami słynnych drużyn, które grają pod potworną presją, niejako zobowiązane do zwyciężania zawsze i wszędzie. I olśniewał zwłaszcza Messi, pozwalając fanom Barcelony zapomnieć o rozmaitych perturbacjach trójki megagwiazd - Ronaldinho, Henry'ego oraz Eto'o.Niestety, żaden z moich faworytów nie wytrwał do ostatniej kolejki. Nie z własnej winy, lecz głównie wskutek swej fantastycznej gry (wyjąwszy kontuzję Fabregasa), która dała błyskawiczny klubowi awans do następnej rundy i pozwoliła trenerom najcenniejsze skarby odsunąć na trybuny, by oszczędzić je na ważniejsze wyzwania.A ja chciałem znaleźć bohatera wszystkich, co do jednej, kolejek Champions League.Znalazłem trzech. Ruuda van Nistelrooya, Raula Gonzaleza, Robinho. (Dlatego nazywam swoją odpowiedź wymijającą.)Ci znakomici atakujący unieważnili zatrzęsienie błędów w defensywie popełnionych przez Real Madryt, którzy jako jedyni wygrali swoją grupę tracąc aż dziewięć bramek. I właśnie dlatego kanonada moich wybrańców musiała trwać po ostatnie tchnienie Ligi Mistrzów tego roku.Sami strzelili 11 goli. Dwa pozostałe - Balboy oraz Baptisty - padły po podaniach Robinho. Czyli razem wzięci przyłożyli stopy do wszystkich zakończonych powodzeniem natarć „Królewskich”. Takiego tercetu nie miała żadna inna drużyna.Trafienia van Nistelrooya nie zaskakują, on prawie nigdy nie ustawał w parciu po snajperskie rekordy.Raul Gonzalez był jedną z ofiar madryckiej ery galaktycznej. Został niemal skreślony, w wieku 28 lat uznano go za gracza wypalonego i - jak się okazało dzięki kolumniście dziennika „Marca” Fabio Capello - zbędnego, bo Real planował go sprzedać. Teraz Raul uzbierał już 11 bramek, najwięcej od pięciu sezonów, i wrócił do najściślejszej elity europejskich gwiazd. W gazetach opowiada, że ocaliło go spanie pod namiotem tlenowym (samemu, bez kobiety, czyli niegrającym w LM nie polecamy), a trener reprezentacji Hiszpanii Luis Aragones podczas lektury wywiadów pewnie się serio zastanawia, czy wypada mu nie zabrać Raula na Euro 2008.Wreszcie Robinho. Wymachiwał stopami nad piłką z coraz lepszym skutkiem i jak po Romario przyszedł Ronaldo, po Ronaldo - Ronaldinho, a po Ronaldinho - Kaka, tak po Kace może nadejść era Robinho. Trener dał mu pełną wolność na boisku, a ten, niespętany sztywnymi wytycznymi, rozrabia na obu flankach i w środku pola - zupełnie jak w brazylijskiej kadrze, w której cieszy się już estymą większą nawet niż Kaka i Ronaldinho.To miała być jesień barcelońskiej „Fantastycznej czwórki”. Messi, Henry, Ronaldinho oraz Eto'o razem jednak nie zagrali. A nieopodal, w Madrycie, niespodziewanie rozbłysła fantastyczna trójka. Nawet jeśli najpiękniejszego gola jesieni strzelił Zlatan Ibrahimović, który też grał jesienią świetnie i ma wszelkie dane, by zostać bohaterem wiosny:PS. Gdyby ktoś miał ochotę, to pisałem swego czasu o niektórych wyżej wymienionych: Raulu Gonzalezie (”Geniusz bez właściwości”), Leo Messim (”Żółtodziób”), Cristiano Ronaldo (”Taki król to skarb”) oraz Fabregasie (”Dziecko bez skazy”). 