Jeszcze po południu, tuż przed ostatnim ligowym meczem AD 2007, niósł mnie świetny nastrój i planowałem podzielić się tutaj impresją o napastnikach Brożku i Chinyamie, a przy okazji podać prywatną teorię wyjaśniającą fenomen Zieńczuka. Czy raczej: zaproponować wytłumaczenie faktu, że współliderem klasyfikacji strzelców jest pomocnik. (Przypuszczałem, że Zieńczuk prowadzenia nie odda i się nie pomyliłem. Do tematu jeszcze wrócę.)Niestety, już na wstępie szlagieru kolejki - starcia lidera i przyszłego mistrza Polski z wciąż aktualnym mistrzem - opadły mi ręce. Na trybunach w Krakowie zobaczyłem gigantyczny transparent:Ani myślę szczegółowo tłumaczyć, dlaczego szlag mnie trafia, kiedy widzę coś takiego na stadionie piłkarskim, bo nie mam zamiaru wdawać się w dysputy, czy moje skojarzenia są słuszne, czy jestem paranoikiem.Widzę tylko, że pomysłodawcy specjalnie zadbali, by w oczy rzucała się liczba ”88”.I wiem, że w poprzednim sezonie bywalcy stadionu Wisły 87. urodzin PZPN - obchodzącego jubileusz 20 grudnia - nie świętowali.Podejrzewam też, że w przyszłym sezonie nie będą świętowali 89. urodzin.Wreszcie ”życzenia” dla PZPN pozostawały w ostrej sprzeczności z najpopularniejszym songiem naszych stadionów, czyli melodyjnym „jebać, jebać PZPN”. A ten rozbrzmiał natychmiast po rozwinięciu flagi.Powtarzam: nie będę tu filozofował, nie będę trwonił czasu na egzegezę symboliki, która dociera do tych, do których ma dotrzeć. Zwierzę się tylko z niecierpliwego oczekiwania na chwilę, w której na stadiony będzie można wnosić wyłącznie flagi wcześniej zgłoszone i zaakceptowane przez PZPN lub Ekstraklasę SA. I obiecuję, w imieniu redakcji „Gazety Wyborczej”: będziemy z zaciekle walczyć - stale spoglądając na ręce pezetpeenowskich działaczy - by nowy, rygorystyczny regulamin dotyczący transparentów obowiązywał już w inauguracyjnej kolejce rundy wiosennej.Rządy kiboli muszą upaść. 