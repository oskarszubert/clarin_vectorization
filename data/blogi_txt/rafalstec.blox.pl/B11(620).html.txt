Intuicja podpowiada mi, że werbalny atak Leo Beenhakkera na Antoniego Piechniczka („dla mnie ten facet nie istnieje”, „cała jego egzystencja sprowadza się do wygadywania bzdur na mój temat”) ma silny związek z niedawną Konferencją Trenerów PZPN. Holenderski selekcjoner bardzo chciał, jak przypuszczam, w fachowej burzy mózgów wziąć udział, ale jej termin kolidował ze zagranicznym zgrupowaniem reprezentacji Polski. Kolidował mimo desperackich starań Jerzego Engela, by nie kolidował. - Liczyłem, że kadra będzie wylatywała wieczorem. Przed południem Beenhakker mógłby przyjść na konferencję. Niestety, lecą rano - martwił się Engel, gdy stało się jasne, że jego przebiegły plan powiązania harmonogramu konferencyjnego z lotniskowym się nie powiedzie.Z Beenhakkera wylewa się frustracja, bo nie usłyszał ani piechniczkowego wykładu „Polska piłka nożna przed wielką szansą”, ani debaty o etyce zawodu trenerskiego, w której brylował zapewne Sekretarz Stowarzyszenia Trenerów Piłki Nożnej Mieczysław Broniszewski, szkoleniowiec wymieniany w sławnym wywiadzie Piotra Dziurowicza w grupce szkoleniowców wygrywających mecze dzięki układom w PZPN (jako tzw. strażak uratował przed spadkiem Stomil Olsztyn, Górnika Zabrze, Polonię Warszawa i Radomiaka, lecz prezesi niewdzięcznicy z każdego ocalonego klubu natychmiast go przepędzali).Nie żebym się chwalił, ale ponure konsekwencje pechowego zbiegu okoliczności przewidziałem, dlatego wspólnie z redaktorem Michałem Szadkowskim chciałem wziąć udział w trenerskiej konferencji. Kombinowałem, że jeśli najważniejsze jej tezy spiszę i zrelacjonuję selekcjonerowi, zapobiegnę konfliktowi. Chciałem usiąść z boczku i po cichutku, we wskazanym przez gospodarzy kącie, by z onieśmielonym wyrazem gęby wchłonąć ile się da. (Obok zbożnego celu była też prywata - jak najwięcej się dowiedzieć).Nasze zabiegi trwały kilkanaście dni. Trenerzy pod szlachetnym kierownictwem Engela obiecali pochylić się nad problemem na specjalnej naradzie. Nawiasem mówiąc, wiele bym dał, by i tę burzę mózgów zobaczyć na własne oczy. Wpuścić Steca z Szadkowskim czy nie wpuścić?! Jakie konsekwencje będzie miało wpuszczenie?! A jakie skutki wywoła niewpuszczenie?! Uff, musiało być pasjonująco.Niestety, werdykt zapadł negatywny, wstęp na konferencję został nam zabroniony. Jeśli mam cytować precyzyjnie, to Engel wyjaśnił, że wpuszczania prasy „się nie praktykuje”. Jeśli mam rzecz opisywać z komentarzem własnym, to Engel wyjaśnił, że nas nie zaprosi, bo nie zaprosi.I tak nie udało się zapobiec wojnie na górze. Szczęście w nieszczęściu, że w pezetpeenowskiej minirelacji z konferencji znaleźliśmy frazę mimo wszystko uspokajającą: „W jednoznacznej opinii uczestników i obserwatorów konferencja stała na bardzo wysokim poziomie merytorycznym i spełniła oczekiwania trenerów.” 