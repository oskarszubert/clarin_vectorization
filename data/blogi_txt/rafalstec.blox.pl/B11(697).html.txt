Nieopodal mnie w redakcji siedzi wariat, dla którego najbardziej pasjonującym wydarzeniem sportowym minionych i następnych miesięcy jest wyścig o Biały Dom. Fascynuje go m.in. wszystko, co ma cokolwiek wspólnego z Barackiem Obamą, ale o sprawach rzeczywiście kluczowych na swoim blogu nie wspomniał - otóż przeciwnik Hillary Clinton w rywalizacji o wyborczą nominację Demokratów bardzo lubi futbol.Co więcej, nie kibicuje Obama tym wszystkim słynnym Barcelonom, Manchesterom czy Milanom - co to za sztuka im kibicować? - lecz poczciwemu West Hamowi. Zakochał się, jak podaje „Daily Telegraph”, w londyńczykach przed pięcioma laty i od tamtego czasu regularnie ogląda Premier League (choć na wytrawnego znawcę nie pozuje), a o wszystkich ważnych wydarzeniach z życia klubu informuje go mieszkający na Wyspach szwagier.Powiem szczerze: wobec domniemanych prezydentów USA jestem chorobliwie podejrzliwy; nawet kiedy drapią się za uchem, wyczuwam w ich drapnięciach cyniczną marketingową zagrywkę. Ale Obamie z tym West Hamem chyba można wierzyć. Miliona głosów na ich klubie kibica nie zarobi. Może co najwyżej awansować na pozycję lidera w rankingu najsławniejszych fanów drużyny z Upton Park, któremu dotąd przewodzili Nicolas Cage, Kyle McLachlan oraz Elijah Wood (chyba, wszystkich westhamolubów nie znam).A ewentualna Obamy prezydentura z punktu widzenia futbolowej edukacji byłaby kosmicznym Ameryki krokiem naprzód. Jej obecny szef George Bush opowiadał przed mundialem w 2006 roku, że w dzieciństwie nie miał pojęcia, jak piłka do kopania wygląda, a kiedy podrósł i ją po raz pierwszy zobaczył, pomyślał, że używa jej się do nieznanej mu odmiany kręgli. Pełną wiedzę nabył ponoć dopiero po pięćdziesiątce. I przed MŚ powiedział nawet, komu będzie kibicował! Wybrał USA.Aha, przy okazji angielscy dziennikarze podali, że Hillary Clinton jest fanką Manchesteru United, a jej mąż Bill - Liverpoolu. Ale w ich przypadku jakoś nie mam żadnych wątpliwości: szybciej uwierzę, że w Loch Ness rzeczywiście tapla się jakiś monstrualny hipopotam.PS. Jak was interesuje, komu kibicowali/kibicują Hitler lub Osama ben Laden i jeszcze paru innych, to kiedyś już o tym pisałem... 