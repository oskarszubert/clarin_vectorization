Z półgodzinnym opóźnieniem rozpoczęła się druga połowa meczu Legia - Jagiellonia. Przedstawiciel PZPN nie pozwalał wznowić gry, bowiem w sektorze białostockich kiboli wisiał transparent z symbolem ideologii rasistowskiej. Pod trybuną próbował negocjować kapitan drużyny gości Jacek Banaszyński. Nic nie wskórał. Kibol znów był górą. Naszą wspólną - fanów futbolu - kapitulację zobaczyliśmy, gdy rozpoczęła się żenująca szopka z przesuwaniem obwieszonej jakąś szmatą bramki, która miała zasłonić transparent.Równocześnie nadzwyczaj klarowną sytuację zaciemniał Kazimierz Węgrzyn. Komentator Canal+ jął zrzędzić na nadgorliwego rzekomo delegata PZPN, który jego zdaniem ”musiał się bardzo rozglądać”, by znaleźć zakazaną flagę. I nie było to przejęzyczenie! Węgrzyn, telewizyjny autorytet od polskiej ligi, jeszcze kilka razy pomarudził, że przecież na takie drobiazgi ”można przymknąć oko”.Sytuacja była nadzwyczaj klarowna, bowiem bezkompromisową walkę z rasizmem na stadionach podjęły międzynarodowe władze piłkarskie i to ich dyrektyw trzyma się PZPN. Delegat nie miał czego interpretować, w ręku trzymał listę zakazanych symboli. Przepisy są jasne: albo rasistowski znak zniknie, albo meczu nie będzie.Węgrzyn usiłował uczynić incydent niejednoznacznym, zdradzając, że cierpi na chorobę od lat toczącą polski futbol: pogardę dla prawa, tolerowanie ”pomniejszych” nieprawidłowości, których nagminność osiąga później swą kulminację w wielkich skandalach, często głośnych w całej Europie.Znów przekonaliśmy się też, że sformułowana niedawno na łamach ”Gazety” definicja ”kibola” jest trafna. Kibola nie obchodzi sport, kibol nie zdejmie zabronionego transparentu, nawet jeśli poprosi go o to piłkarz, nawet jeśli ryzykuje, iż mecz nie zostanie wznowiony.Kibol nie tyle wygrał, co odniósł wielki triumf. Transparent został zawieszony wyżej i tak wyeksponowany straszył do ostatniego gwizdka. A po nim piłkarze podbiegli do kiboli i przybijali z nimi piątki.PS. Dzwoniłem po meczu do Michała Listkiewicza. Wysiadał właśnie z samolotu, nie wiedział, co się działo na stadionie w Warszawie przy Łazienkowskiej. Po mojej relacji rzucił, że PZPN będzie rozważał, czy od rundy wiosennej za wywieszanie flag z hasłami lub symbolami o treści rasistowskiej (lub innej zakazanej) nie karać klubów walkowerem. Oczywiście klubów, których kibice je wywieszą. 