Tytułu broni Valencia, panująca już od trzech sezonów. To przypadek unikalny - w żadnym z najmocniejszych futbolowo krajów na kontynencie nie znajdziemy mistrza utrzymującego władzę równie długo, a przecież ze stadionu Mestalla sezon w sezon odlatują gwiazdy. 2009 - Raul Albiol, 2010 - David Villa, David Silva, Carlos Marchena, 2011 - Juan Mata, 2012 - Jordi Alba. Uciekli z Valencii jej wszyscy mistrzowie świata, zniknął jedyny mistrz Europy. Teoretycznie nędza, że aż piszczy. A jednak pozostaje Valencia głównym faworytem rozgrywek. Rozgrywek zbyt rozchwianych, lubiących wyniki dobierane wręcz losowo i wyładowanych drużynami namiętnie podróżującymi między niebem a piekłem, żeby nie dostrzec w obrońcach tytułu - ostatecznie również chimerycznych - królestwa błogiej stabilności. Prześledźcie te nieudolne próby zamachu stanu - najpierw wicemistrzem została Sevilla (popychana przez trzecią w tabeli Mallorcę, następnie Villarreal (popychany przez Sevillę), wreszcie Malaga (popychana przez Atletico Madryt). Za liderem nieustannie się kotłuje, nikt nie umie zaatakować zdecydowanie i w swoich zamiarach wytrwać dłużej, sukcesiki zazwyczaj zwiastują niechybną degrengoladę. Mallorca zaraz po wdrapaniu się na podium omal nie wyzionęła ducha, wicemistrzowski przed chwilą Villarreal stoczył się do drugiej ligi i jego bohaterowie rozjechali się po świecie. Poważniejszym zagrożeniem zdawała się dopiero Malaga - jako jedyna naciskała lidera niemal do końca, idylliczną przyszłość obiecywali jej kolejni szejkowie, którzy mieli galonami dolewać do europejskiego futbolu petrodolary. Niestety, po wstrzyknięciu w transfery 50 mln euro i jeszcze paru kropel zakręcili kurek. Pozwolili odpłynąć znakomitemu Cazorli, a także napastnikowi Rondonowi, w żaden sposób strat sobie nie rekompensując. Ba, śniący o potędze fani odetchnęli z ulgą, że Malaga nie zatonęła. Im też zajrzał w oczy los Villarrealu, czyli nagłe zejście z pułapów wicemistrzowskich na drugoligowe - choć z innych, bo finansowych powodów. Gdzie nie spojrzeć, tam nastroje kryzysowe, nieliczne trzymilionowe wydatki zdają się luksusowe, w świat uchodzą kolejne gwiazdki. Na tle ﻿zabiedzonej konkurencji Valencia latem zaszalała - za wykupienie Sergio Canalesa i dołożenie doń Fernando Gago przelała Realowi Madryt aż 11 mln euro. Co więcej, ogół jej manewrów transferowych - wzięcie nadpobudliwego bocznego obrońcy Joao Pereiry, skrzydłowego Andresa Guardado, mediapunta Jonathana Viery etc - obiecuje paradę atrakcji, bo szatnię będzie rozsadzało od skłonności ofensywnych. Mauricio Pellegrino ma wszystko, by rozpocząć samodzielną trenerską karierę z rozmachem. Być może też Valencia wreszcie spróbuje podbić Ligę Europejską, oczywiście po ewentualnym przeniesieniu się do niej po jesieni spędzonej w Champions League (tam z trudem tolerują pariasów niezdolnych do kupowania błyskotek po kilkadziesiąt milionów za sztukę). W kraju rozstawia wszystkich po kątach, ale na kontynencie zabawiają się lokalni rywale - w czasie jej panowania w Primera Division Atletico Madryt dwukrotnie zdobyło trofeum, a Athletic Bilbao dochrapało się finału. Co przypomina, ile futbolowej jakości mają w nogach i głowach gracze ligi hiszpańskiej. Międzynarodowo błyszczą, choć ich prezesi zarządzają niekompetentnie, skandalicznie często na granicy działalności na szkodę spółki. Sezon Valencia rozpocznie od towarzyskiego hitu w Madrycie. Podobnie jak w latach minionych, wszystkie drużyny rozegrają bowiem pokazowe dwumecze z Realem oraz Barceloną. Zdobyte w nich ewentualnie punkty nadal będą doliczane do ligowej tabeli.﻿ 