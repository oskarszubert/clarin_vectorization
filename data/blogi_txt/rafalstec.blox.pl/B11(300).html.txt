Pracuję nad podsumowaniem futbolowego roku* do świątecznego wydania „Gazety Sport.pl”, więc nie mam czasu blogować sążniście. Wpadam tylko na momencik, by lapidarnie spełnić obowiązek blogowego kronikarza wyczynów naszych piłkarzy w europejskich pucharach. Dwa drobiazgi. Pierwszy - szkoda, że przed chwilą nie zdołała wyjść z grupy w Lidze Europejskiej Borussia Dortmund, najbardziej polski zagraniczny klub na kontynencie. To, co się w nim dzieje, może mieć dalekosiężne skutki nawet dla naszej reprezentacji - gdyby tercet Lewandowsko-Błaszczykowsko-Piszczkowy zniknął z boisk, moc ofensywna kadry podczas Euro 2012 wyschłaby chyba po najgłębsze podmurawiane wody gruntowe. Dlatego nie tylko rodakom, lecz w ogóle całej niemieckiej drużynie życzymy, by jej się wiodło. A sądząc z przebiegu wydarzeń w Bundeslidze (rosnąca przewaga Borussii nad wiceliderem), wiosną dortmundczycy mieliby komfort, by międzynarodowe zmagania traktować ze szczególną atencją, nawet kosztem punktowych strat w rozgrywkach krajowych. Drugi drobiazg - właśnie znów dotarło do mnie, jak bezcenny w swojej wyjątkowości jest pucharowy odlot Lecha, zespołu wciąż przynajmniej częściowo obsadzonego przez naszych. Otóż gdyby nie poznaniacy, to do wiosny w europejskich rozgrywkach - czyli w 48 czołowych wedle pucharowego kryterium drużynach kontynentu - przetrwałoby zaledwie dwóch polskich piłkarzy grających w polu - dobiegający trzydziestki Rafał Murawski (Rubin Kazań) oraz Mirosław Sznaucner (PAOK Saloniki), który trzydziestkę już przekroczył. Słowem, trend się na razie nie odwrócił, opadanie w hierarchii polskich kopaczy trwa. Chyba tylko Borussia daje nadzieję, że w przyszłym sezonie nastąpi przełom i nasi wejdą do elity z czymś naprawdę, jak na nasze standardy rzecz jasna, wystrzałowym.  *Skoro już o tym piszę, to może macie jakieś życzenia w kwestii podsumowania, który byłyby fajnym tematem do podjęcia na łamach? 