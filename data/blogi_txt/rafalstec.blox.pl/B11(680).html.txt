Kiedy trener Realu Madryt na kwadrans przed końcem meczu z Lyonem zdjął Kakę z boiska, decyzję Manuela Pellegriniego skomentował na Twitterze doradca brazylijskiego gwiazdora Diogo Kotscho, a jego - znaczy Kaki - żona Caroline Celico uznała, że warto komentarz rozesłać dalej. Według jednych źródeł brzmiał on: „Es un entrenador cobarde que retira del campo a los jugadores que crean expectación y de los que se espera mucho, para desviar el foco de su propia incompetencia.” Według innych źródeł: „Un técnico cobarde siempre cambia a un jugador para intentar desviar el foco de su propia incompetencia”. Pal licho liryczne subtelności, lojalny doradca i wierna żona krytykowanego w Madrycie Kaki wyrazili z grubsza tyle, że „trener jest tchórzem, który usiłuje się ściągnąć uwagę wszystkich na piłkarza, by ukryć swoją niekompetencję.” Skąd rozbieżności? I Celico, i Kotscho (w korporacyjnej nowomowie zwany Kaki osobistym dyrektorem od komunikacji) najwyraźniej się zreflektowali, że przeholowali, bo komentarz usunęli. Twitter pozwała łatwo usunąć, co napisałeś, ale bywa niebezpieczny, bo równie łatwo na nim pisać (czasownik „ćwierkać” oddaje naturę przyrządu doskonale), tak łatwo, że trudno się oprzeć pokusie, że wprost wysysa spontaniczne, niekoniecznie przemyślane reakcje, kto używa, ten wie, o czym mówię. A jeszcze łatwiej jednym kliknięciem cudzą mikroblogową notkę rozesłać w świat - wtedy już nie ma zmiłuj, wszyscy dowiedzą się, co myślisz. I już kilka razy w świecie sportu się zdarzyło, że nieostrożni ćwierkacze wyćwierkali światu sekrety szatni.  Czyżbyśmy teraz zaczynali poznawać sekrety domów, dowiadywać się, co gra w duszom gwiazdorów matkom, żonom, kochankom? Ojcom, braciom, najbliższym kumplom? Incydent środowy to tylko drobiażdżek, ale nawet drobiażdżki na atmosferę w szatni - zwłaszcza już napiętą atmosferę - wpływają, a przecież wiadomo, że będą incydenty następne, takie już mamy czasy, wszystkie jest jawne i wybebeszone na wierzch, ba, jawność, wybebeszanie i w ogóle wszelkie ekshibicjonistyczne ekscesy stają cnotami podstawowymi. Oj, przybywa futbolowym korporacjom - siedliskom rozgadanych celebrytów - potencjalnych ognisk zapalnych, przybywa… 