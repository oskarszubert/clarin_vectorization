Gdybyście przypadkiem nie wiedzieli, informuję: zanurzony w formalinie rekin, którego właśnie podziwiacie, to dzieło sztuki pod wdzięcznym tytułem „The Physical Impossibility of Death in the Mind of Someone Living”, sprzedane pięć lat temu za 8 mln dolarów. Przyzwoita cena, zważywszy na koszt dziwoląga - w sumie 50 tys. funtów, z czego 6 tys. pochłonął zakup ryby. Autor Damien Hirst rekord wszech czasów ustanowił jesienią ubiegłegto roku. Na aukcji w Sotheby sprzedał swoje dzieła za 111 mln funtów (nie wszystkie wykonał sam - Brytyjczyk uprzemysłowił twórczość artystyczną i niekiedy rzuca tylko pomysł). Najwięcej, aż 10,3 mln funtów, dostał za zwłoki cielaka. Też unurzane w powstrzymującej rozkład cieczy. Zdjęcie już wam daruję, nie zamierzam urządzać tutaj przeglądu osobliwości sztuki współczesnej. Handlowy talent Hirsta przypomniał mi się, kiedy czytałem przed chwilą kolejne wypowiedzi oburzonych nieprzyzwoitymi wydatkami na wybitnych piłkarzy. Transakcje Florentino Pereza, bo przecież one uwierają, prowokują do wściekłych tyrad coraz dziwaczniej wypadające w tej roli postaci. Dzisiaj oburzył się Silvio Berlusconi, który na szmalu się zna, choć nie wszystkie detale jego biznesowej kariery są całkiem jasne. Jak włoski premier się dorobił? Reżyser Nanni Moretti ujął to zgrabnym skrótem:          Chwilowo nie chciałem wracać do transferowej zawieruchy (znużonym współczuję, lato dopiero się zaczyna), ale łażąc po sieci odnoszę wrażenie, że na oczach całego świata właśnie popełniane są bezprecedensowo potworne zbrodnie, bo Real Madryt nie wydaje dozwolonych 20, 30 lub 40 mln euro na gwiazdy, lecz kryminalne 60 albo 90 mln. Staram się, pracuję nad sobą, naprężam moralne muskuły i wszystko na nic, jakoś nie umiem się oburzyć. Przeciwnie, pcha mi się do głowy cała kupa przykładów głupszego wydawania gigantycznych pieniędzy. Gadanina, że w kryzysie nie wypada, brzmi kuriozalnie. Real Madryt jest własnością tysięcy socios, a socios wybrali na prezesa Florentino Pereza właśnie dlatego, że liczyli na transferowe megahity. Perez spełnia obietnice z kampanii, rozpoczął kadencję niczym polityk ideał - wyobrażacie sobie, że Wałęsa w kilka tygodni po wyborach rozdaje każdemu sławne 100 mln? Wielu socios pewnie odczuwa skutki kryzysu, a zarazem upaja się perspektywą dopingowania najlepszych piłkarzy świata 2007 i 2008 roku. Nie dostrzegam też żadnych symptomów szerszej tendencji, która zwiastowałaby śrubowanie cen czołowych graczy. Ba, szczyt niepohamowanego szasztania pieniędzmi mamy już za sobą - wśród 15 transferowych rekordów wszech czasów aż 10 pochodzi z przełomu wieków. Przewodzi jej, i to zdecydowanie, Real Madryt, a precyzyjniej - jeden człowiek. Florentino Perez, który płacił horrendalne kwoty za Figo, Zidane'a, Kakę oraz C. Ronaldo, konkuruje tylko ze sobą, jego strategia jest na rynku anomalią, nikt się do jego osiągów nie zbliżył. Nawet Roman Abramowicz - również witany jak zapowiadający apokalipsę Antychryst - tylko raz wydał ponad 40 mln euro. Wziął te pieniądze Berlusconi, który sprzedawał swojego przybranego syna i bożyszcze mediolańskich tłumów Andrija Szewczenkę (Ukraińca motywowała żona, nie kasa). Teraz jego klub oddał za 67 mln Kakę. Skoro zatem według włoskiego premiera ceny w futbolu są „czystym szaleństwem” i „nie mają nic wspólnego z normalną ekonomią”, to może zacząłby od siebie i sprzedawał swoje gwiazdy taniej? 