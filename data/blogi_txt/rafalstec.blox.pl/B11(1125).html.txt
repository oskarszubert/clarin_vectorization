Był sobie piłkarz Tomasz Frankowski, który zdobywał w polskiej lidze zatrzęsienie bramek, został nawet dwukrotnie jej królem strzelców, ale powołania do reprezentacji Polski doprosić się nie mógł. Czekał przeraźliwie długo - najpierw na powołanie, potem na grę w podstawowym składzie. Cały kraj musiał wpychać go do kadry Pawła Janasa, zanim selekcjoner wreszcie uległ.Frankowski żalił się, dziwił, powtarzał, że mu przykro. Ale cierpliwie czekał. Nie strzeliło mu do głowy, by otwarcie przyznać się do pogardy dla drużyny bądź co bądź narodowej i pokazać jej język. Moim zdaniem tamten pomijany miał więcej powodów, by czuć się pomijanym niesłusznie, niż obecnie pomijany. Ale to zupełnie odrębny temat, podobnie jak dylemat, czy Artura Wichniarka warto powoływać, więc Beenhakker błądzi, czy nie warto, więc Beenhakker ma rację.Nie o tym chciałem. Wichniarek, który hucznie „zrezygnował” z gry dla Polski, udowodnił, że w przeciwieństwie do Frankowskiego ma reprezentację w głębokim poważaniu. Cyrk odstawił tuż przed i między ważnymi meczami, nie dbał o to, czy fochami nie podtruje atmosfery, dał fatalny przykład młodszym piłkarzom. Nawiasem mówiąc, ciekawe, czy stać go na refleksję, dlaczego nie przekonał do siebie poprzednich selekcjonerów, dlaczego na mundial nie wziął go ani Engel, ani Janas, choć księciem Bielefeld nasz bohater weekendu został wiele lat temu. To facet po trzydziestce, już u schyłku kariery, który do kadry na stałe nie trafił nigdy.Sam żałowałem, o czym pisałem (zarazem demaskując jego osiągi w Bundeslidze), że Beenhakker nie zabrał napastnika Arminii na Euro 2008. Dopiero teraz przyznaję Holendrowi rację. I mam nadzieję, że żaden jego następca już wielmożnego Wichniarka nie powoła. 