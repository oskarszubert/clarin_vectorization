Konrad Paśniewski, pracownik firmy Sportfive wsadzony na stanowisko dyrektora piłkarskiej reprezentacji Polski, w swoich zwierzeniach o nadludzkim trudzie organizowania meczów towarzyskich sprawnie unika odpowiedzi na kluczowe pytanie: komu potrzebne są sparingi na tzw. neutralnym terenie. Takie jak zbliżająca się gierka z Białorusią w niemieckim Wiesbaden. Precyzując - pracownik Sportfive nie tyle unika odpowiedzi, co rozwadnia najważniejsze w powodzi technicznych szczegółów bez znaczenia. Mnie rozczulił ten fragment: Za organizację meczów za granicą odpowiedzialna jest Sportfive, i to ona opłaca pobyt reprezentacji Polski i Białorusi, przeloty, koszty związane z przeprowadzeniem meczu także na neutralnym stadionie, który jest traktowany jak zagraniczny. Za każdy mecz wyjazdowy Sportfive płaci PZPN-owi określoną kwotę. Brzmi bardziej jak wyznanie członka organizacji dobroczynnej niż wyznanie pracownika dbającej o własny interes komercyjnej firmy, choć później pada jeszcze: [Sportfive] zarabia na prawach do transmisji i reklamach. To jest zdanie kluczowe dla zrozumienia całej strategii organizowania polskim piłkarzom sparingów. Z perspektywy biznesowego partnera PZPN nie istnieją bowiem mecze na neutralnym terenie, lecz mecze na terenie Sportfive. To Sportfive przytula wtedy te przychody, które przy okazji grania w Polsce przytula PZPN, a przy okazji grania na wyjeździe przytula piłkarski związek kraju przyjmującego naszą reprezentację. Nie wiemy, ile przytula Sportfive, możemy tylko się domyślać, że przytula wystarczająco dużo, by sparingi na tzw. neutralnym terenie bardzo lubić. Nasi piłkarze zagrają zaraz z Białorusią w Niemczech, wiosną grali z Mołdawią i Norwegią w Portugalii, w zeszłym roku - z Bośnią w Turcji i z Ekwadorem w Kanadzie, w 2009 roku z Irakiem w RPA i Litwą oraz Walią w Portugalii etc. Nie wiemy też, czy poszukiwania sparingpartnerów nie bywają niekiedy zawężone do drużyn, których federacje również mają podpisane kontrakty z bardzo aktywną międzynarodowo Sportfive. O relacjach między PZPN a jej biznesowym przedstawicielem w ogóle wiemy niewiele, choć opisującą je umowę przedłużono przed dwoma laty - w tajemniczych, kontrowersyjnych okolicznościach - do 2020 roku. (O czym informowaliśmy tutaj i tutaj). Od Konrada Paśniewskiego dowiedzieliśmy się natomiast, że grać przed Euro w innej konfiguracji niż gra Polska zwyczajnie się nie da. Bo nie sposób znaleźć rywali, bo przeszkadzają umowy z telewizją i sponsorami, bo w kontraktach PZPN zobowiązał się, że połowę meczów rozegra na wyjeździe. Zajrzałem, jak przygotowuje się do mistrzostw Europy ich współgospodarz. W ostatnich dwóch latach Ukraińcy u siebie mierzyli się z półfinalistą mundialu Urugwajem, Szwecją, Francją, Uzbekistanem, Włochami, Kanadą, Chile, Holandią, Litwą, Rumunią i Turcją; zagrali w Pradze z Czechami, w Genewie ze Szwajcarią, w Łodzi z Polską i w Oslo z Norwegią; wyjeżdżali wreszcie na teren neutralny - zimą na Cypr (w tegorocznym miniturnieju towarzyskim zmierzyli się tam dzień po dniu ze Szwecją i Rumunią), i do angielskiego Derby (na sparing z Brazylią). Okazuje się zatem, że można rozegrać aż 11 z 18 meczów towarzyskich u siebie. Okazuje się, że można nie wyściubiać nosów poza kontynent. Że można wyjeżdzać tylko na boiska sparingpartnerów europejskich (innych na mistrzostwach nie będzie). Że można unikać wyjazdów na neutralny teren, których sensu nikt nie pojmuje. Ukraińcy zagrali dzień po dniu na Cyprze (z porządnymi przeciwnikami), bo uciekali przed zimą. A jeśli polecieli na Wyspy, to dla licznego skupiska swoich rodaków mieszkających w Derby. I dla Brazylii, dla której warto polecieć nawet do sąsiedniej galaktyki (była to Brazylia z Danim Alvesem, Robinho, Pato, Ramiresem, Davidem Luizem etc, a nie podróbka jak ta argentyńska ściągnięta do Warszawy). To jednak trochę inna kategoria sparingu niż batalie z niemal sąsiednią Mołdawią i całkiem sąsiednią Litwą na drugim końcu kontynentu, z Ekwadorem w Kanadzie czy Koreą w Korei. Najłagodniejszy dla PZPN wariant: przygotowaniami reprezentacji do Euro 2012 zajmują się ludzie dyskwalifikująco nieudolni. O czym zresztą przekonaliśmy się wiosną - jeszcze w maju nie było wiadomo, z kim Polacy pokopią w czerwcu. Paranoja. Wariant moim zdaniem bardziej prawdopodobny: przygotowaniami do Euro 2012 zajmuje się prywatna firma dbająca, co zrozumiałe, głównie o własny biznes. Ile z reprezentacji da się wydoić, tyle wydoi. Oddawanie dyrektorskiego stanowiska w kadrze jej pracownikowi powoduje szkodliwy konflikt interesów. A oddanie rządów nad polskim futbolem skandalicznie niekompetentnemu, pozbawionemu jakichkolwiek zdolności menedżerskich Grzegorzowi Lacie komuś jednak służy: wodzącemu go za nos szefowi Sportfive Andrzejowi Placzyńskiemu. On na eskapadzie do Azji na pewno nie straci.﻿ 