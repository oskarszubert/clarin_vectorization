Czy Real rzeczywiście potrzebuje wyrzucać fortunę na Garetha Bale, skoro w rewirach Walijczyka gwiazdorzy już Cristiano Ronaldo? Czy Realowi nie przydałby się raczej drapieżnik w napadzie agresywniejszy niż Karim Benzema? Czy gdyby Ronaldo został z musu posłany na środek ataku, to nie utknie tam jak w dybach, jak w reprezentacji Portugalii za kadencji nieszczęsnego trenera Queiroza? Czy tenże Ronaldo znów nie zesmutnieje, urażony utratą pozycji najdroższego? Czy gdyby Ancelotti usłyszał, że ma wydać 100 baniek jak mu się zachce, to puściłby je wszystkie na Bale’a? Chcecie, to pytajcie, rozważajcie i się awanturujcie, a jeśli nie chcecie, to klęknijcie przed absolutnie najkosztowniejszą drużyną w historii, która wciąż staje się coraz kosztowniejsza, zapomnijcie o szejkach i rosyjskich złodziejach pociągów, phi, a ile oni niby wydali, naprawdę wystawnie jest tylko na Santiago Bernabeu, porachujcie sobie sami, jak ciężki szmal mógłby zmieścić na boisku Carlo Ancelotti: Diego Lopez (cena: 3,5 mln) ­– Sergio Ramos (27), Pepe (30), Varane (10), Coentrao (30) – Xabi Alonso (35), Modrić/Isco (30) – Di Maria (33), C. Ronaldo (94), Bale (100) – Benzema (35). Piękna jedenastka, jak na jej urodę nawet niedroga, kosztowała ledwie 427,5 mln, pół miliarda pęknie dopiero po obsadzeniu rezerwy, tam upchniemy przecież Modricia/Isco (30), Illaramendiego (30) i chociażby Khedirę (14), cena kolejnych już bez znaczenia. Oszołomiony zacząłem sobie wyobrażać, jak dumny Florentino Perez, bezdyskusyjny mistrz świata wszechwag w futbolowym shoppingu, oprowadza gości po swoich wytapetowanych przelewami pokojach, zatracałem się w tym wyobrażaniu, aż mnie oświeciło, że już to gdzieś widziałem, że wielka sztuka czasami wyprzedza rzeczywistość, że Pereza kongenialnie poudawał kiedyś nasz Franciszek Pieczka, znalazłem tamten skecz, specjalnie dla was wyciąłem, jeśli nie rozumiecie, po co Perezowi Bale, to niewiele rozumiecie, posłuchajcie uważnie, może się czegoś nauczycie;-) ﻿ 