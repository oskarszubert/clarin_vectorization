Cudzoziemskich genów wszczepiliśmy już do futbolowej reprezentacji pokaźną pulę, wokół niemal każdego nazwiska krążyła wątpliwość - raz werbalizowana głośniej, raz ciszej - czy jego właściciel aby na pewno pozostanie dla biało-czerwonych kolorów lojalny, gdy kadra nie będzie mu potrzebna, by się promować na rynku transferowym. Ludovic Obraniak w omawianym gronie ładnie się wyróżniał, choć promować nie musiał się wcale - boiska francuskie to znakomicie wyeksponowane okna wystawowe. Nigdy nie zdołałem pojąć, dlaczego właściwie zachciało mu się kopać dla ojczyzny dziadka, a zarazem widziałem, że solidnie dla Polski pracuje, nie wybiera sobie meczów ważnych i nieważnych, nie wymiguje się nawet od sparingów bez znaczenia. Od debiutu wystąpił w 27 z 38 spotkań rozegranych przez kadrę w terminach FIFA, czyli nierezerwowym składzie.  No i wcześniej musiał swoje w urzędach odstać, żaden prezydent mu paszportu nie podrzucił. ﻿Powody do brzydkich podejrzeń dał dopiero przed kilkoma tygodniami, kiedy nie przyleciał na towarzyską wprawkę w Estonii, zasłaniając się kontuzją, by cztery dni później zagrać w Bordeaux i jeszcze strzelić dlań zwycięskiego gola. Tuż przed meczem naszej kadry też zresztą kopał w lidze francuskiej - również zdobył bramkę, dołożył asystę. Czyżby boleści były urojone? Wywołało je powołanie do naszej kadry? Obraniakowi już przed czerwcowymi mistrzostwami w wywiadzie dla francuskiego „Surface” wyrwało się, że w polskiej szatni czuje się wyobcowany i izolowany. Prędko się wycofał, ale sprostowanie nie brzmiało wiarygodnie, w czym utwierdził przebieg piątkowego meczu w Czarnogórze - jeszcze przed przerwą spolszczony Francuz gubił piłkę w sytuacjach absolutnie niedopuszczalnych, sprowadzając na drużynę poważne zagrożenie. Piłkarz, który w mocnej lidze francuskiej wystartował znakomicie (dwie bramki i asysta w czterech kolejkach), kopał niezdarnie, jakby zamiast korków założył kalosze. Jeśli obejrzymy się w przeszłość, nie znajdziemy powodów, by sądzić, że uprawia sabotaż, bo mu się nie chce. Zasłużył na życzliwe podejrzenie, iż w reprezentacji źle się czuje. Jego nieodpowiedzialny wybryk ukarany w piątek czerwoną kartką też może na to wskazywać - piłkarze sfrustrowani, przygnieceni sprawami pozaboiskowymi często reagują gwałtownie. A skoro w lidze francuskiej Obraniak nie został przez sędziego wydalony do szatni od pięciu lat, to agresywne podrygi w jego naturze chyba nie leżą. Żółte kartki też, nawiasem pisząc, ogląda rzadko. Nie wiem, dlaczego naszemu rozgrywającemu źle, za to rozumiem złość innych kadrowiczów, którzy naskoczyli na niego (o tym napiszę osobno i w szerszym kontekście do poniedziałkowej „Gazety”) po piątkowej wpadce, oraz furię wymyślających mu kibiców. Nigdy nie dowiemy się, czy Polacy nie zdołaliby w Czarnogórze zwyciężyć, gdyby zachował przytomność umysłu. Ale nasz futbol jest zbyt biedny, by zbyt łatwo z Obraniaka rezygnować - czytaj: nie spróbować mu pomóc. Sportowo na reprezentację zasługiwał zawsze, zresztą polskiego rozgrywającego godnego czołowej ligi na kontynencie nie oglądaliśmy od lat. Przyszłość skazanego w Trabzonsporze na rezerwę Adriana Mierzejewskiego pozostaje niepewna, Rafał Wolski wciąż dorasta (obaj zasadniczo nie grają w piłkę), innych kandydatów do biegania za plecami Lewandowskiego nie mamy. I jeśli nawet przed zderzeniami z Anglią czy Ukrainą warto zadać sobie pytanie, czy bardziej pożyteczny od ofensywnego pomocnika nie będzie trzeci pomocnik defensywny, to Obraniak pozostaje graczem cennym. U Franciszka Smudy, który ćwiczenie rzutów wolnych i rożnych uważał za bezcelową fanaberię, precyzja jego kopnięć miała znaczenie drugorzędne, u Waldemara Fornalika, który obiecuje uporczywe dłubanie w stałych fragmentach gry, ta precyzja nabiera znaczenia kardynalnego. Zwróćcie uwagę, że piłkarz Bordeaux znacząco wpłynął na wynik nawet wczoraj, czyli wtedy, gdy grał marnie. Ile może zaoferować, gdy zagra dobrze? Naszej reprezentacji zwyczajnie nie stać na odrzucenie francuskiego przeszczepu ot tak, bez zrobienia wszystkiego, by jednak się przyjął.﻿ 