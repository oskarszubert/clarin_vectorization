Już wczoraj zeznawałem na blogu, że nie mogę doczekać się środowego szlagieru Bundesligi, bo nasi ludzie wspięli się na wyżyny w polskiej piłce niemal niespotykane. Wezmą zamach na drużynę pełną gigantów współczesnego futbolu, mogą po raz drugi odebrać jej tytuł, a wiadomo, że dla Bayernu nawet pojedynczy sezon bez mistrzostwa oznacza klapę. Przy okazji Robert Lewandowski zbliża się do rekordowego snajperskiego osiągnięcia Polaka w Bundeslidze - jeśli zdobędzie jutro 20. bramkę, wyrówna osiągnięcie Jana Furtoka z sezonu 1990/91. W ogóle w ofensywnych statystykach na tle monachijskich kolosów nasze trio prezentuje się nieźle (wytłuściłem dortmundczyków): Mario Gomez 28 punktów    (25 goli + 3 asysty) Franck Ribery 28                   (11+17) Lewandowski                  27 (19+8) Shinji Kagawa                 21                  (12+9) Arjen Robben                    17                  (11+6) Thomas Mueller                 16                   (4+12) Błaszczykowski              14                  (4+10) Kevin Grosskreutz              13                  (7+6) Toni Kroos 12                   (4+8) Piszczek                          10 (3+7) Mario Goetze                  10                  (5+5) B. Schweinsteiger                6                   (3+3) Ivan Perisić                      6                   (5+1) Dane obejmują cały sezon, ale gdyby oceniać wyłącznie bieżący rok kalendarzowy, to ośmieliłbym się zasugerować - na podstawie obserwacji meczów oraz cyfr (4 gole i 7 asyst w 12 meczach) - że Błaszczykowski wtargnął między czołowych prawoskrzydłowych na kontynencie. Jego zderzenie z Robbenem i Riberym zapowiadają pasjonująco. A skoro ma być zabawa, to niech będzie zabawa na całego. Od Eurosportu (transmisja na jego drugim kanale o godz. 20) dostałem piłki (sfotografował je Kuba Atys) z podpisami piłkarzy Borussii i Bayernu, które zamierzam oddać najtrafniej przewidującym przebieg wydarzeń na dortmundzkim stadionie. Ciekawi mnie przede wszystkim, jak Polacy wypadną w porównaniu z gwiazdami rywali, więc pytania brzmią: 1) Jaki będzie jutro wynik? 2) Ile goli strzeli Lewandowski? 3) Ile goli strzeli Gomez 4) Ile asyst będzie miał Lewandowski? 5) Ile asyst będzie miał Gomez? 6) Ile goli strzeli Piszczek? 7) Ile goli strzeli Lahm? 8) Ile asyst będzie miał Piszczek? 9) Ile asyst będzie miał Lahm? 10) Ile goli strzeli Błaszczykowski? 11) Ile goli strzeli Ribery? 12) Ile goli strzeli Robben? 13) Ile asyst będzie miał Błaszczykowski? 14) Ile asyst będzie miał Ribery? 15) Ile asyst będzie miał Robben? 16) Ile żółtych kartek dostaną Polacy? Ponieważ pojęcie „asysty” interpretuje się rozmaicie, kryterium będzie dla mnie decyzja „Kickera”. Jeśli niemiecki magazyn ją przyzna, to i ja przyznam. Jeśli nie, również się podporządkuję. Potrzebujących piłek proszę o odpowiadanie na forum (do jutra do godz. 18.47). A po meczu - powrót na blog, samodzielne podliczenie trafnych odpowiedzi (za każdą przyznaję jeden punkt) i podanie wyniku. Do godz. 22.22 w czwartek.  Kto do tej pory nie podliczy punktów, odpada. Zwycięzcom wyślę piłki. W razie remisu na szczycie urządzimy dogrywkę przy następnym meczu Borussii.﻿﻿ 