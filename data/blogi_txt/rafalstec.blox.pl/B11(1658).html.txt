Trzy lata temu widziałem to na własne oczy podczas finału Ligi Światowej w Rzymie: Brazylijczyk Andre zbija z lewego skrzydła, zdobywa punkt, trafia piłką w mojego laptopa. Monitor tego ataku nie przetrwał, komputer trzeba było wyrzucić. Taniej wyszło kupić nowy niż naprawiać.Wczoraj początkowo nawet nie wiedziałem, kto laptopa upolował. Stłuczony ekran zobaczyłem po meczu Włochy - Hiszpania, wracając z krótkiej pogawędki z zaskakująco pogodnym po porażce trenerem Andreą Anastasim. Nieopodal mojego prasowego stolika rozgrzewali się Serbowie. Początek artykuł o upadku włoskiej potęgi siatkarskiej, którego ostatecznie w ogóle nie napisałem i nie wysłałem do redakcji, wyglądał tak:Zrobiłem szybki wywiad wśród obsługujących turniej tubylców. Donieśli, że w laptopa przywalił niejaki Bojan Janić.Relacjonuję incydent z detalami, bo fachowcy od blogowania pouczają mnie, że ten gatunek powinien niekiedy przybierać charakter osobistego pamiętnika, a korespondent gazety bez komputera czuje się mniej więcej tak, jak Paweł Zagumny czułby się na boisku z dłonią przywiązaną do tułowia. Niech będzie, że lewą.Trzy lata temu było łatwiej - na finał Ligi Światowej wpadłem przy okazji spędzanych w Rzymie wakacji i mecze oglądałem jako kibic. Teraz obiecałem sobie, że podczas izmirskich kwalifikacji będę blogował codziennie, by dzielić się refleksjami, których nie wysłałem do Gazety, a niekoniecznie mniej ciekawymi. Sorry, nie udało się, wczorajszej porażki z Holandią nie mogłem tutaj opłakiwać z braku jakiejkolwiek dostępnej klawiatury. I nie wiem, czy popełnię następny wpis, bo ta, na której teraz piszę, jest wypożyczona tylko na moment. A turecka koncepcja organizacji prestiżowych turniejów nie przewiduje instalacji komputerów w biurze prasowym.Generalnie wcale nie jestem jakimś szczególnym pechowcem. Siatkarscy kibice tego nie widzą, bo wpatrują się w boisko, ale relacjonujący mecze dziennikarze uwagę zawsze muszą dzielić między śledzenie gry i chronienie sprzętu. Dla nas to najgorsza dyscyplina, bo piłka fruwa cholernie szybko, a my siedzimy zazwyczaj tuż przy boisku. Miesiąc temu podczas preeliminacji olimpijskich w Szombathely widziałem, jak laptopa koledze po fachu z Finlandii stłukł jego rodak (może nawet Jane Heikkinen ze Skry Bełchatów, ale głowy nie dam).A rekordzista z Polski - były dziennikarz "Przeglądu Sportowego" - stracił kiedyś dwa komputery w jeden weekend Ligi Światowej.Turniej w Izmirze w ogóle jest jakiś nieszczęsny. Siatkarze przyjeżdżają nań zdziesiątkowani i schorowani; przegrywają po tie-breaku dwa dreszczowce, których nie mieli prawa przegrać i właściwie trudno zgłaszać do nich pretensje, bo biorąc pod uwagę kadrowe kłopoty wypadli nieźle; Turcy karmią ich tak fatalnie, że muszą dojadać robiąc wypady na kebab; wreszcie organizacja jest beznadziejna, na hali każdy może zajrzeć gdzie chce, na upartego nawet do szatni uczestników, choć liczba mundurowych przewyższa niekiedy liczbę kibiców. (Turecka organizacja to zresztą temat wart osobnego wpisu: kiedy przyszedłem po akredytację, sympatyczny tubylec wysypał ich cały stos - z reklamówki - i polecił jakąś sobie wybrać.)A może limit pecha wreszcie się wyczerpał i Polacy awansują do półfinału, bo Hiszpanie zagrają z klasą mistrzów Europy i wyrzucą dziś z turnieju Holendrów? 