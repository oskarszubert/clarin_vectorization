Z ulgą wysłuchałem przeprosin Leo Beenhakkera, który przyznał w TVN24, że nie miał prawa mówić w wywiadzie, iż „Piechniczek dla niego nie istnieje”. Selekcjoner długo zdawał się wyrastać ponad rynsztokowy poziom polskich wojen podjazdowych, lecz od miesięcy stopniowo tracił kontrolę nad nerwami i słowami, aż wreszcie stał się napastliwy, prawie ordynarny. Dobrze, że przystopował. Oby już zimnej krwi nie tracił.Cierpliwości będzie potrzebował anielskiej. Wymierzona w niego medialno-szeptana kampania potrwa i wiosną, zgodnie z prognozami po wyborach na prezesa PZPN, iż nowe władze staną na głowie, by selekcjonera przepędzić. Sami go nie zwolnią, bo musieliby wypłacić pełne kontraktowe. Na rękę byłoby rozstanie z jego inicjatywy - pozwoliłoby zaoszczędzić setki tysięcy euro.Zatruwanie mu życia odbywa się po cichu, prawie niezauważalnie dla opinii publicznej, poprzez incydenty tyleż wytrącające z równowagi, co drobne. Niełatwo je relacjonować, choć relacjonować należy, by oddać atmosferę wokół Beenhakkera i ułatwić zrozumienie, dlaczego Holender coraz częściej wdaje się w pyskówki.Prezes PZPN wparuje do szatni reprezentacji pięć minut przed meczem; zarząd będzie nękał go groźbami natychmiastowej obniżki pensji; wiceprezes od szkolenia zarzuci selekcjonerowi, że ten niszczy tożsamość polskiej piłki; inny działacz rozsieje kłamliwą plotkę, że Beenhakker negocjuje z zagranicznym klubem; ktoś mu wytknie, że nie był na meczu Legii z Wisłą, choć poprzedni trener kadry nie wychodził z lasu i ligę znał z telewizji; trenerzy niby zaproszą go na swoją konferencję, po czym zorganizują ją podczas zgrupowania kadry; działacze na trybunach we Wrocławiu wybuchną radością i pośmieją się za plecami piłkarzy, gdy Polacy nie wygrają ze Słowenią. Do tego dochodzą kuriozalne wprost incydenty, o których nie można napisać, bo informator natychmiast zostałby zdemaskowany i za zdradę wyleciałby z pracy w PZPN.Sposobów i sposobików na umilenie trenerowi życia znalazłoby się bez liku, wszystkie nieefektowne, niczym zmuszanie nielubianego podwładnego do pracy na komputerze rzęchu, żeby wycieńczony sam się zwolnił. Pezetpeenowską wierchuszkę wesprą dziennikarze, którzy zaproponują na łamach, by 66-letni Beenhakker poddał się eutanazji, a także pośrednicy w handlu piłkarzami, którzy aluzyjnie zarzucą trenerowi łapówkarstwo. I trener będzie musiał wytoczyć proces.Wytoczyć proces zamiast poświęcić się totalnie eliminacjom do mistrzostw świata. Holenderski selekcjoner próbuje kąsać, ale jest w ciągłej w defensywie, bo gra na wyjeździe i nie zna nawet języka tubylców. Przeżywa to on, przeżywał Raul Lozano, ofiarą zaczyna być kandydat na opiekuna siatkarzy Daniel Castellani. Zanim przeprowadziłem wywiad z tym ostatnim, klubowi działacze wmawiali „Gazecie”, że Argentyńczyk nie chce z nami rozmawiać. Mnie tego Castellani jakoś nie mówił, był życzliwy i rozmowny, ale wokół niego już trwają działaczowskie gierki.Co do Lozano i Beenhakkera mam przynajmniej pewność, że łączy nas - niezależnie od kłótliwości pierwszego i wybuchów drugiego - zbieżność interesów, czyli sukces reprezentacji Polski. Co do pezetpeenowskich dygnitarzy pewności nie mam żadnej. Szybciej uwierzę, że Jerzy Engel przebiera nogami, by jak najszybciej ponownie objąć kadrę. Sytuację miałby komfortową - jeśli przegrałby eliminacje do mundialu, zwaliłby winę na kiepski początek poprzednika, w razie powodzenia odtrąbiłby sukces. Przy obu scenariuszach poprowadziłby drużynę do Euro 2012.W PZPN-ie by odetchnęli i poczuli się bardziej swojsko. Jak to ujął wczoraj były rzecznik związku Zbigniew Koźmiński: „Mam już dość słuchania dowcipów tego Siwego Tulipana”. 