Już się z tego na blogu spowiadałem: swoją karierę kibicowania polskiemu futbolowi mógłbym sprowadzić do nieubłaganej ewolucji mojego stosunku - nadzwyczaj osobistego stosunku - do futbolu cypryjskiego. Kiedyś pogardliwego, bo cypryjskie patałachy nie miały z naszymi wirtuozami żadnych szans, dzisiaj przeżartego wrogą zazdrością, bo cypryjscy zuchwalcy grają od naszych patałachów wyraźnie lepiej. Kto nie pamięta owego intymnego wywodu, niech zajrzy tutaj. W tamtej notce - mam nadzieję pamiętnej - ogłosiłem też wielką wojnę polsko-cypryjską. Krzyknąłem, że będę ją relacjonował, sprawdzając, czy w europejskim rankingu UEFA nasze kluby konkurentów z południa ścigają, czy wciąż tracą dystans. Takiego hopla mam i tyle.Nie relacjonowałem. Co nie znaczy, że przebiegu prestiżowej rywalizacji stale nie monitorowałem. Minionego wieczoru dokonałem wręcz nagłego przeskoku na stadion Anorthosisu Famagusta, który podejmował w Lidze Mistrzów Inter Mediolan. Ot, typowy masochizm polskiego kibica. Najpierw oglądałem nudziarstwo Liverpoolu z Atletico Madryt - obaj rywale znów się delikatnie obmacywali, jeden drugiemu nie chciał wyrządzić krzywdy, wynik 1:1 trafiłem bez pudła, kontrowersyjny rzut karny był nieuchronny i w ogóle mnie nie obszedł. Oglądałem spokojnie, aż podkusiło mnie, żeby zajrzeć na Cypr. I wpadłem. Do ostatniej sekundy własnoocznie kontrolowałem, czy Inter padnie, czy jednak się jakimś cudem wybroni. Było 3:3.Nie mam wyjścia, wracam do korespondencji wojennych. Wieści dobrych nie przynoszę. Kolejna bitwa przegrana, wredny cypryjski futbolista znów zdobywa teren. Dzisiaj jego liga wyprzedziła w rankingu UEFA Szwecję i wspięła się na 23. miejsce w Europie. Nasza, zwana czule ekstraklasą, tkwi na pozycji 27.I co z tego, że mediolańczycy usłużnie obdarowywali ich niebywałymi błędami, by gospodarze mogli strzelać gole niemal bez zasług własnych? Co z tego, że trupa Jose Mourinho nie pierwszy raz w tym sezonie zaczęła się po objęciu prowadzenia wygłupiać na całego, przypominając zgraję nieodpowiedzialnych dzieciaków, którzy koniecznie chcą nabić sobie guza? Co z tego, jeśli zremisowali z drużyną mierzącą w Puchar Europy? Jeśli rywali musiał kilkakrotnie ratować bramkarz Julio Cesar?Gdyby tak porywający mecz w LM rozegrała nasza drużyna, z miejsca stałby się on hitem dekady, przynajmniej w piłce klubowej. Mistrzom Cypru zabrakło tyci-tyci, by wygrać. I wciąż zachowali realne szanse na awans do 1/8 finału.W dodatku wykorzystali okazję, by polski futbol poniżyć. Zostawili na ławce naszego goleadora Łukasza Sosina i w ogóle go na boisku nie wpuścili. Nawet na chwilkę, symbolicznie, na lekką przebieżkę w końcówce. A dzisiaj pewnie Cypryjczycy nie wspomną, jak instalowali im nowoczesną piłkę trenerzy Engel i Wójcik. (Grecy zresztą też po wywalczeniu mistrzostwa Europy ani się zająknęli o Górskim czy Gmochu).Zdarzyło się wtorkowego wieczoru w LM sporo. Angielska reprezentacja poniosła pierwszą porażkę w rozgrywkach, w dodatku londyńską Chelsea zlała ledwie zipiąca Roma (synowie trenera Spallettiego wreszcie nie będą musieli codziennie bronić w szkolnych bójkach honoru taty, a piłkarzom nie będą grozić agresywni szalikowcy). Barcelona kompletnie zlekceważyła Basel i wreszcie jakiegoś przeciwnika nie zdeptała po kwadransie. Ba, ledwie zremisowała. Werder dał się poobijać Panathinaikosowi, znów udowadniając, że jest najbardziej nieobliczalną drużyną w europejskiej czołówce, o którego wynikach decyduje chyba jakiś pijany bożek od żonglowania cyferkami.Działo się, oj działo, ale ja zapamiętam głównie kolejny przeklęty wyskok cypryjski. Piłkarze Anorthosisu - klubu z budżetem na poziomie zbliżonym do czołówki naszej ligi - nie pochlipują, że losowanie pechowe, rywal więcej szmalu ma, mecz musi się ułożyć, trzeba się cieszyć z każdego remisu etc. Ciułają punkty. I serio się boję, że awansują. Do 16 najlepszych w Europie. W czasach, gdy podobna tylko ciężka kasa wygrywa.Mieści się to w waszych głowach?! Awansują. Cypryjczycy... 