Gdy przed kilkoma tygodniami wstukiwałem felieton o najczarniejszym lecie polskiego sportu, do łba mi nie strzeliło, że wtedy niebo nad naszymi atletami zaledwie szarzało, że mrocznie jak w katakumbach dopiero się zrobi. Reprezentacyjni siatkarze obrywają na igrzyskach od Australijczyków, którzy skaczą niewiele wyżej niż kangury. Reprezentacyjni piłkarze, tuż po wyrżnięciu o dno słabiutkiej grupy na Euro 2012, obrywają od Estończyków, którzy są zbyt słabi, by znaleźć pracę nawet w naszej tzw. ekstraklasie. Reprezentacyjni koszykarze obrywają od Belgów (dziś się zrewanżowali), którzy nawet własnych Gortatów się nie dochowali, i niewiele znaczniejszych Finów. Agnieszka Radwańska odpada z turnieju olimpijskiego w pierwszej rundzie i ostentacyjnie się klęską nie przejmuje. Na igrzyskach w ogóle upadają wszyscy, wyjąwszy Majewskiego, nasi najwięksi bohaterowie, nawet absolutny faworyt nad faworytami, sztangista Dołęga. Na szczyty bylejakości znów wleźli jednak nasi piłkarze klubowi. Mistrzowie to brzmi dumnie Polski, czyli Śląsk Wrocław, rozstają się z pucharami po serii czterech porażek, w których przyjęli 16 goli (na moją intuicję rekord w historii europejskich występów naszych drużyn). Wicemistrzowie to brzmi dumnie Polski, czyli Ruch Chorzów, zostają wywaleni z europucharów po dwumeczowym 0-7 z Viktorią Pilzno, a ekstraklasę rozpoczynają od dwukolejkowego 0-6. Wreszcie piłkarze Legii Warszawa - wyprężeni, pohukujący, że tylko oni umieją podokazywać międzynarodowo - dają się wykołować przeciętnemu Rosenborgowi (pomimo prowadzenia w obu spotkaniach), udowadniając, że w ataku polegają wyłącznie na pewnym 34-letnim Serbie. Można rzec, że nasi kopacze znów udali się na emigrację wewnętrzną, będą się już tłuc tylko między sobą. A w futbolu może niebawem zrobić się jeszcze posępniej, ja tam w wybrańcach Fornalika faworytów meczu z Czarnogórą nie widzę. Nie bójcie się, nie będę odstawiał tutaj samospalenia ani bardziej radykalnych akcji protestacyjnych, nie będę apelował o ostateczną likwidację naszego sportu, nie zaproponuję nawet rozwiązania umiarkowanego - zdecydowanej interwencji ministra spraw zagranicznych i natychmiastowego wycofania Polaków z wszelkich rozgrywek międzynarodowych. Zajrzałem, bo chciałem pooglądać się przeszłość i zapytać blogowych czytelników, kiedy ostatnio nasz sport przeżywał tak podły czas. I ze względu na natłok klęsk, i ze względu na tychże klęsk okoliczności. Ja sobie w ogóle niczego podobnego nie przypominam, ale nie wykluczam, że się mylę. Pomożecie?﻿ 