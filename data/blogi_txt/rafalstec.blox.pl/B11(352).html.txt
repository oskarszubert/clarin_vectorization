Grzywnę, owszem, pewnie na nich nałoży. Ale dyskwalifikację dłuższą niż automatyczna, czyli jednomeczowa? Nie sądzę, bo nie znajdzie ku temu żadnych podstaw, których Sportowy Sąd Arbitrażowy w Lozannie nie obaliłby od ręki, bez zbędnego udawania, że jest nad czym rozmyślać. Mam zarazem nadzieję, że UEFA zawieszenia nie wydłuży, bo dałaby kolejny popis niesłychanej hipokryzji. Piłkarze Realu Madryt celowo sprowokowali sędziego, by dał im żółtą kartkę, a zatem uciekli się do chwytu, do którego ucieka się mnóstwo innych graczy - zbyt wielu, bym wymieniał jakiekolwiek nazwiska (Europa na wyścigi się nimi przerzuca, więc ciekawi niech sobie poguglują, ja nie chcę nikogo ważnego pominąć). I tych boiskowych cwaniaków UEFA karze co najwyżej finansowo. Co różni epizod z wtorkowego meczu od pozostałych epizodów tego rodzaju? Głównie to, że w Amsterdamie Jose Mourinho nakazał - tak się przynajmniej domyślamy - powygłupiać się swoim ludziom w trakcie gry, a w innych przypadkach podobne decyzje albo zapadają w szatni, albo piłkarz sam postanawia, że się powygłupia, by zabezpieczyć się na przyszłość. I wszyscy zdają sobie sprawę, iż żadne surowe sankcje na nich nie spadną. Inaczej portugalski trener nie ryzykowałby, lecz przekazywał swoje instrukcje subtelniej. Wtorkowy incydent przypomina mi wydarzenie z ostatnich sekund ćwierćfinałowego meczu mundialu, w którym Urugwajczycy bronili bramki przed nacierającą Ghaną całymi ciałami. Luis Suarez wyciągnął dłonie nad głowę, zatrzymał piłkę i wyleciał z czerwoną kartką, lecz ocalił drużynę. On również świadomie, ostentacyjnie złamał przepisy, by ponieść karę mniejszą zamiast większej. I „skrzywdził” rywali, którzy odpadli z turnieju. Madryccy gwiazdorzy we wtorek rywali nawet nie „skrzywdzili”, bo Ajax już wcześniej został znokautowany i stracił szansę na uniknięcie klęski. Nawiasem mówiąc, ja nawet wolę, gdy zawodnicy marzący o żółtej lub czerwonej kartce opóźniają grę albo chwytają piłkę rękami, zamiast faulować i ryzykować, że połamią faulowanemu kończyny. Mourinho działał otwarcie, bo wie, jak jest, (a na wizerunku Realu jako klubu dżentelmenów najwyraźniej mu nie zależy). Zakładał, że jego gracze zostaną potraktowani jak wszyscy inni. A ja nie umiem wykluczyć, iż działacze UEFA kombinują teraz, jak potraktować Królewskich specjalnie, bo pamiętam łamanie zasad z 2005 roku, po triumfie Liverpoolu w Lidze Mistrzów. Napisałem wtedy do „Gazety” komentarz pt. „Bezprawie dla Anglii”: UEFA złamała fundamentalną zasadę, że regulaminu nie zmienia się w trakcie rywalizacji. Anglicy jako pierwsza nacja w dziejach wystawią w najważniejszych rozgrywkach pięć klubów, choć ma prawo do czterech. Wystawi pięć klubów, choć kiedy UEFA zarzucano, że w Lidze Mistrzów grają nie tylko mistrzowie, władze obiecywały, że cztery drużyny na kraj to maksymalny pułap, najświętsza reguła nie do obalenia. Przypomina mi się nóż rzucony przez kibica Wisły w głowę Dino Baggio. Ponieważ do bandyckiego wybryku doszło kiedyś podczas meczu Pucharu UEFA, krakowianie zostali wyrzuceni z europejskich pucharów. Tej wiosny identyczna kara groziła Interowi Mediolan - jego fani zasypali boisko płonącymi racami, zranili bramkarza Milanu Didę, arbiter przerwał spotkanie i już go nie dokończył. Skandal był większy niż w Krakowie, bo kibice Wisły przynajmniej pozwolili piłkarzom grać. Jednak Inter zagra „tylko” cztery razy przy pustych trybunach. Wiosną wściekaliśmy się, że w europejskim futbolu są równi i równiejsi. Teraz się nie wściekamy, bo cieszymy się szczęściem Dudka. Zresztą rzecz nie w tym, że Liverpool może bronić trofeum, bo bronić go powinien. UEFA nie musiała jednak szukać nadzwyczajnych środków, aby angielski klub ocalić, bo sama ustaliła jasne reguły. Artykuł pierwszy ustęp trzeci regulaminu rozgrywek mówi: „Na prośbę zainteresowanej federacji krajowej zwycięzca Ligi Mistrzów może wystąpić w kolejnej edycji jako jej dodatkowy reprezentant, nawet jeśli nie zakwalifikował się do niej poprzez rodzimą ligę. Jeśli jednak zwycięzca pochodzi z kraju mającego prawo do czterech drużyn w LM, czwarta drużyna z jego ligi MUSI grać w Pucharze UEFA”. Słowem, czwarty w Premier League Everton powinien trafić do mniej prestiżowego Pucharu UEFA. Europejskie władze odwróciły słynne hasło "dajcie mi człowieka, paragraf się znajdzie". Dziś zasada brzmi: „Dajcie bogatego, a żaden paragraf nie przeszkodzi, by zrobić mu dobrze”.  Wtedy UEFA bogatych wspierała, teraz dzieje się odwrotnie - być może spróbuje bogatym zaszkodzić. Gdyby Serio Ramosa i Xabiego Alonso wyłączyła dodatkowo z meczu następnej rundy LM, znów w pewnym sensie zmieniłaby reguły w trakcie rywalizacji. Afera moim zdaniem wybuchła przede wszystkim ze względu na Mourinho - w niego obiektyw kamery mierzy, również w lidze hiszpańskiej, przez okrągłe 90 minut plus doliczony czas gry, rejestruje się każde jego westchnienie i kichnięcie, a potem każde westchnięcie i kichnięcie cała planeta szeroko omawia. Portugalczyk ma też od lat na pieńku z sędziami i rozmaitymi komisjami dyscyplinarnymi, które karały go bardzo często. Gdyby identycznie w Amsterdamie zachował się trener Bursasporu, nikt by tego nie zauważył. 