Bronienie Leo Beenhakkera przed ujadaniem zakutych działaczowskich łbów to chyba najłatwiejsze dziennikarskie zadanie pod słońcem. Po pierwsze, wokółpezetpeenowscy krytycy strzelają sobie samobója, bo sami są zazwyczaj nieudacznikami, a sensownymi argumentami nie dysponują. Po drugie, wspierać holenderskiego trenera to iść w idealnej zgodzie z koniunkturą - jego popularność wśród kibiców sięga pewnie 99 proc.A jednak mikroskopijna mniejszość czytelników przytomnie pyta: czy Leo jest nietykalny? Czy w ogóle wolno krytykować Leo bez narażenia się na atak np. gospodarza tego bloga?Odpowiadam: oczywiście krytykować nie wolno. Kto Beenhakkera zaatakuje, tego natychmiast zaatakuję ja. Frontalnie i wściekle, nie stukając w klawiaturę, lecz waląc w nią pięściami.Ponieważ jednak zdaję sobie sprawę, że nie wszystkich te srogie sankcje wystraszą, śpieszę wyjaśnić, dlaczego często instynktownie mam ochotę otaczać Holendra - w miarę skromnych możliwości - specjalną opieką. I nie ma to nic wspólnego z moją opinią w sprawie przedłużenia jego kontraktu. Wielu czytelników sądzi, że każdy, kto obśmiewa dyrdymały wygadywane przez Grzegorza Latę, automatycznie chce, by nową umowę z naszym selekcjonerem podpisać za pięć minut. Bzdura. Latę my, dziennikarze "Gazety", obśmiewamy tylko dlatego, że opowiada głupstwa, głupstwa tym bardziej niepokojące, im bardziej oddają odczucia wielu ludzi polskiej piłki.Ale do rzeczy. Otóż z dwóch powodów rzeczywiście często korci mnie, by Beenhakkera traktować z ciut większą życzliwością. Pierwszy - on jest tu sam przeciw wszystkim, bo nawet wielu trenerów czy działaczy, którzy przed kamerami napychają sobie usta pochlebstwami, w istocie marzy o jego klęsce. Drugi - mam pewność, że Beenhakker chce sukcesu reprezentacji, więc nasze interesy - mój i jego - są wspólne.Tymczasem dla wielu ważnych osobistości naszego futbolu ani reprezentacja, ani w ogóle cała dyscyplina, nie jest celem nadrzędnym. Oni załatwiają od groma swoich małych geszefcików, a jeśli przeszkadza im interes polskiej piłki nożnej, tym gorzej dla piłki. Widać to także podczas wyborów na prezesa PZPN. Oto blisko 100 proc. głosów poparcia zbiera w nich kandydat (Michał Listkiewicz), który w kibicowskiej braci ma blisko 100 proc. elektoratu negatywnego. Znajdziecie liczby, które dobitniej wyrażałyby rozbieżność waszych - kibicowskich - interesów z interesami działaczowskimi? 