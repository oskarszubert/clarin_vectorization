I na długo przed pierwszym meczem półfinałowym Ligi Mistrzów, i tuż przed rewanżem stawiałem na Barcelonę, choć przebieg całego sezonu podpowiadał, że Manchester United będzie rywali przez trzy godziny gry leniwie przeżuwał, a potem równie niespiesznie wypluje, by w Katalonii nastał szloch i zgrzytanie zębami. Przeczuwałem Wyspiarzy zadyszkę, bo doświadczenie nie tylko ostatnich miesięcy uczy, iż współczesny futbol nie toleruje ludzi pozujących na niezniszczalnych. Kto próbuje maratońskie dystanse pokonywać w tempie sprinterskim, pada przed metą. Intensywność sezonu wymaga raczej krótkich zrywów i w miarę bezbolesnego przetrwania momentów kryzysowych.Piłkarze Manchesteru nie chcieli kompromisu. Zasuwali ponad ludzką miarę, z bezczelną swobodą rozbijali się po stadionach Premier League, nie zadowalali się jakimś tam jednobramkowym byle triumfikiem.Aż w końcu ich przytkało. W ostatnich tygodniach zwalniali, w sobotnim szlagierze ligi angielskiej pozwolili Chelsea osiągnąć przewagę chwilami przygniatającą, Rooneya okoliczności zmuszały do biegania, nawet jeśli utykał i trzymał się za obolałe biodro, Vidicia zmaltretowała cała seria urazów.Ale przetrwali. Ich strategia na Ligę Mistrzów, minimalistyczna i przesuwająca środek ciężkości gry pod własną bramkę, okazała się perfekcyjnie przystawać do potrzeb - do różnorodności przeciwników w Europie, zmęczenia materiału w końcówce sezonu, wreszcie stylu gry Barcelony. Sławiłem już tutaj duet Ferdinand - Vidić, widząc w nich najlepszych stoperów w Europie, ale tamten pean wypada zrewidować lub - będzie chyba trafniej - rozciągnąć na całą drużynę. Alex Ferguson, jeśli mogę się powtórzyć, przejął co najlepsze od młodszych konkurentów z Premier League (Mourinho oraz Beniteza), wpajając swoim ludziom namiętność do bezlitosnego neutralizowania gry przeciwnika. Manchester stał się rywalem wybitnie niewdzięcznym - cynicznie cierpliwym, nienagannie ustawionym, przedkładającym uniknięcie błędu nad pojedyncze choćby ryzykowne odruchy. Jeśli wyjąć kanonady na bramkę groteskowo słabego Dynama Kijów, strzelał w tej edycji LM jednego gola na mecz, a jemu w fazie pucharowej wbił go tylko Lyon. Nawet wówczas nie było jednak mowy o pomyłce defensywy - Karim Benzema zawdzięcza tamto trafienie własnej błyskotliwości, uderzył perfekcyjnie zza pola karnego, wynajdując lukę w tłumie obrońców Manchesteru. A we wtorek trener Alex Ferguson mógł się zirytować chyba ledwie raz - gdy Rio Ferdinand odpuścił sobie powietrzny pojedynek Gabrielem Milito i pozwolił, by kopnięta z rzutu wolnego piłka spadła na głowę Argentyńczyka.Wciąż niepokoiłbym się trochę o najbliższą przyszłość drużyny Aleksa Fergusona, bo załamanie jej formy mimo wszystko dostrzegam, a wiadomo, że o ile ofiarnością można przezwyciężyć własną słabość, by skutecznie bronić, o tyle sama waleczność nie wystarcza, by skutecznie nacierać. Tymczasem Manchester czyha dziś na błędy, najlepiej kardynalne. I prezenty dostaje. W sobotę Rooneya obdarował Ricardo Carvalho, we wtorek Scholesa - Zambrotta. (Co pozwala przypuszczać, że i ostatni rywale na drodze po tytuł Anglii - West Ham oraz Wigan - do manchesterskiego sukcesu coś dorzucą...)Tak czy owak chyba wszyscy mamy poczucie, że po sezonie długimi tygodniami zapierającymi dech Manchester na finał Ligi Mistrzów zasłużył. I że Barcelona nie zasłużyła. Zdaję sobie sprawę z ryzykowności wszczynania debaty, komu w futbolu się należy, a komu nie, ale Katalończycy zwyczajnie przegięli. Wiem o wewnętrznych drużyny kłopotach, wiem o kontuzjach, tęsknocie Henry’ego za córką i dyskotekowych baletach Ronaldinho. Ale wciąż nie pojmuję, jak z barcelońską obsadą można produkować niemal wyłącznie gnioty lub nijaką sztampę, z akcją prowadzoną w tempie spacerowo- przynudzającym. Jak po zdominowaniu MU na Camp Nou można nie zdobyć się - w rewanżu - na choć jeden w sezonie pokaz podniebny. Aż strach pomyśleć, że ta niemowlęco bezzębna w ataku antydrużyna, po roku gry chwilami beznadziejnej, a chwilami bezwstydnie pospolitej, była tuż tuż od finału Ligi Mistrzów.Dzięki, Manchesterze, że nas od człapiącej Barcy - niech wróci odświeżona, pachnąca, nieodparcie uwodzicielska, jak najprędzej - uwolniłeś. Co piszę, śląc Leo Messiemu wyrazy głębokiego i szczerego współczucia. 