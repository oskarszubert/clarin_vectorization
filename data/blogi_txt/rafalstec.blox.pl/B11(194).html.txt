Przed kilkoma laty postanowiłem dla dziennikarskiej zgrywy wystartować w mistrzostwach Polski w łyżwiarstwie figurowym. Choć na lodzie utrzymuję się zaledwie jako tako, mierzyłem w medal. Z banalnego powodu - solistów nie wystarczało na obsadzenie całego podium, w konkurencji mężczyzn przyznawano tylko złoto i srebro, więc nawet ostatnie miejsce w zawodach gwarantowałoby mi brąz. Potem oczywiście opowiedziałbym o wszystkim na łamach. Plany porzuciłem, gdy okazało się, że do bycia sklasyfikowanym trzeba wykonać trudny program obowiązkowy, to mogłoby oznaczać dla amatora salto mortale. Tamten epizod utkwił mi jednak w pamięci jako świadectwo kuriozalności systemu, który państwowymi dotacjami karmi nawet dyscypliny niemal nieistniejące. W łyżwiarskich tańcach oraz parach sportowych rozdano wówczas... jedynie złote medale. Słowem, wystarczało być, by zostać mistrzem Polski. Wtorkowa decyzja minister Joanny Muchy, by sporty zhierarchizować, ma pomóc w zdemontowaniu systemu. Dyscypliny wyróżnione jako strategiczne, dające nadzieję na sukces (kajakarstwo, kolarstwo, lekkoatletyka, narciarstwo, pływanie, podnoszenie ciężarów, wioślarstwo, zapasy, żeglarstwo) będą finansowane priorytetowo, dyscypliny poboczne (m.in. wrotkarstwo, kendo, płetwonurkowanie, psie zaprzęgi) stracą najpierw połowę, a w przyszłym roku całą dotację. Podobnie podzielone zostaną gry zespołowe. „Pokrzywdzeni” się oburzyli i straszą, że ich pozbawione datków sporty padną. Wierzę im. I serdecznie życzę inwencji, dzięki której wpadną na spektakularne pomysły rozwijania swoich dyscyplin, przede wszystkim poprzez szkolenie młodzieży. Dla wizjonerów ministerstwo zostawiło 15 mln zł rezerwy. W „Gazecie” od wielu lat apelowaliśmy, by zerwać z przekonaniem, że każdy, kto wyfantazjuje sobie wyczynowe uprawianie jakiejś konkurencji, choćby najbardziej ekscentrycznej, zasługuje na wsparcie państwa. Jeśli chcemy inwestować wydajnie, naloty dywanowe, czyli zasypywanie pieniędzmi całego pejzażu sportowego, musimy zastąpić bombardowaniem precyzyjnym, czyli atakowaniem konkretnych celów. Można - nawet trzeba - dyskutować, czy ministerstwo obrało je właściwie. Czy państwo nie powinno przesunąć uwagi ze sportu wyczynowego (wyda nań w tym roku 175 mln zł) na upowszechnianie amatorskiego. Nade wszystko budować boiska, hale, pływalnie i korty, zwalczać marginalne znaczenie lekcji WF-u. Sam sprzeciwiam się m.in. finansowaniu piłki nożnej, choć uważam ją za najpiękniejszą z gier. Futbol jest najpopularniejszy, zaludniony przepłacanymi dyletantami, ma wciąż niewykorzystany potencjał marketingowy; mnóstwo pieniędzy płynie doń przez samorządy, w prezencie dostał już „orliki” i nowoczesne stadiony; PZPN zgromadził na koncie 40 mln zł rezerw, i to pomimo nienasycenia dojących związek działaczy. Polskiemu sportowi nie brakuje pieniędzy, ale know-how. Rozwiązań jak te z Czech, w których np. każdy dorosły tenisista musi oddawać do klubów 25 proc. zarobionych na korcie nagród. Kiedy zatem Petra Kvitova wygrywa Wimbledon, pół miliona euro idzie na szkolenie najzdolniejszych juniorów, którzy często za treningi nie płacą wcale. My cierpimy na mentalny uwiąd, bowiem działaczy przez dekady rozleniwiało absolutne bezpieczeństwo. Za nic nie odpowiadali, pieniądze spadały z nieba, nawet ostatni partacze bywali za karę w najgorszym razie przesuwani na inny, równie wygodny odcinek. Jak na tamtych łyżwiarskich mistrzostwach, w których wystarczyło wystartować, by zdobyć medal.﻿ 