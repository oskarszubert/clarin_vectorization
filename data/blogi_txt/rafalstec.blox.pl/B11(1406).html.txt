Poznaliśmy je dzięki wrześniowo-październikowemu numerowi wydawanego przez PZPN „Trenera”, w którym Władysław Żmuda wraz ze Zbigniewem Witkowskim publikują swoją pracę pod efektownym tytułem „Analiza czynników warunkujących sukcesy najlepszych zespołów w ME 2008 w piłce nożnej”. Ich celem, jak czytamy we wstępie, jest charakterystyka sposobu gry najlepszych drużyn oraz zawodników, jak również wskazanie tych czynników, które powodują, iż jedne drużyny wyróżniają się zdecydowanie na korzyść w porównaniu z innymi zespołami. Analiza - kontynuują autorzy – pod kątem wybranego celu zostanie dokonana w punktach, co umożliwi bardziej poglądowe przedstawienie materiału dla czytelnika.*Najpierw Żmuda z Witkowskim spoglądają na czerwcowy turniej z lotu ptaka: Mecze w fazie pucharowej w ćwierćfinałach stały na wysokim poziomie, dostarczyły widzom wiele emocji. W tej fazie gry kalkulacja nie popłaca. Włosi liczyli na rzuty karne w meczu z Hiszpanią i się przeliczyli. Bramkarz van der Sar okazał się lepszy od Buffona.Potem autorzy przechodzą do szczegółowej analizy czynników, które umożliwiają zespołom odnoszenie sukcesów na imprezach najwyższej rangi.W punkcie „Trener” czytamy: Rozegrane mistrzostwa udowodniły, że drużyna chcąca osiągnąć sukcesy w największych imprezach międzynarodowych powinna posiadać wysoko wykwalifikowanego trenera-selekcjonera. Jego głównym zadaniem jest optymalne ustawienie zespołu, znalezienie dla każdego zawodnika pozycji na boisku z przydzieleniem mu zadań w ataku i w obronie na miarę jego predyspozycji psychofizycznych i aktualnej formy. Wyraźnym potwierdzeniem tej tezy jest Luis Aragones trener zespołu Hiszpanii – mistrza Europy. Następnie autorzy przybliżają przebieg karier Aragonesa, Loewa, Hiddinka i Terima, by zaanalizować wiek selekcjonerów obecnych na mistrzostwach. Rozdział kończy tabelka z nazwiskami trenerów sklasyfikowanych od najstarszego do najmłodszego, w ostatnim akapicie nad nią autorzy konkludują: Dwaj najmłodsi trenerzy mistrzostw Marco van Basten i Slaven Bilić nie wykorzystali potencjału swych utytułowanych zawodników. Problem kierowania zespołem szczególnie po zwycięskich meczach jest trudny u wymaga żelaznej ręki, w tej materii zabrakło im doświadczenia. Niemniej ich dokonania są godne szacunku.Najważniejsze tezy z rozdziału „Wybitne indywidualności w zespole”: Nie trzeba nikogo przekonywać, jak ważną rolę w każdym zespole pełnią wybitnie uzdolnieni gracze. Tego rodzaju zawodnicy o wielkich indywidualnych umiejętnościach potrafią przesądzać czasami wyniki meczów. Ich rola jest szczególnie znacząca wówczas, gdy cały zespół gra przeciętnie i gdy niekonwencjonalne, nieprzeciętne zagranie czy akcja wybitnego gracza pozwala osiągnąć sukces drużynie.Tezy z rozdziału „Posiadanie wyróżniających się graczy w każdej formacji zespołu”: Analiza składów najlepszych zespołów ME 2008 pokazała, że niezależnie od jednej czy dwóch wybitnych indywidualności jakie posiadały w swoich składach te zespoły dysponowały one ponadto w każdej formacji przynajmniej wyróżniającymi się zawodnikami. To właśnie ci zawodnocy stanowią szkielet zespołu i w oparciu o ten szkielet buduje się kolejne ogniwa drużyny.Tezy z rozdziału „Silna ławka rezerwowych”: Aby zwyciężyć w turnieju najwyższej rangi, takim jakim są mistrzostwa Europy czy mistrzostwa świata, zespół musi rozegrać kilka meczów i we wszystkich utrzymać stabilną formę. Konieczność rozegrania kilku meczów powoduje jednak, że trakcie turnieju niektórzy gracze muszą być zastąpieni graczami rezerwowymi z powodu pojawiających się kontuzji, czy wykluczeń za żółte i czerwone kartki. Bardzo ważne jest aby gracze rezerwowi nie odstawali poziomem od graczy podstawowego składu. Powinni to być gracze pełnowartościowi. Ich wejście na boisko nie powinno osłabiać składu, lecz dzięki wprowadzeniu nowych sił zwiększać możliwości zespołu.Dalej napotykamy punkty: „Taktyka”, „Wyszkolenie techniczne”, „Brak słabych punktów w zespole”, „Przygotowanie psychiczne: mentalność zwycięzców i przekonanie o własnej wartości” (mój ulubiony) i „Przygotowanie motoryczne”. Więcej cytować nie dam rady ze względów kondycyjnych, a wersja elektroniczna forum wymiany polskiej myśli trenerskiej – o ile istnieje - nie jest powszechnie dostępna. Zainteresowanym polecam zajrzeć do papieru – tutaj potrzebne info wraz ze składem redakcji kierowanej przez Jerzego Talagę (biuletyn kosztuje marne 10 złotych). Ja sam, choć oczywiście jestem pod wrażeniem przytoczonej pracy, nie doznałem już olśnienia, które przeżyją ewentualni nowi czytelnicy całości, bo pismo pochłaniam pasjami od dawna – najciekawsze numery odkładam sobie nawet na kupkę w szufladzie – więc generalnie się orientuję.* We wszystkich cytatach zachowuję pisownię i gramatykę oryginalną. 