W niedawnym wpisie dworowałem sobie nieco z rozbicia dzielnicowego w reprezentacji Francji, teraz przestaje mi być do śmiechu. Wychodzą na jaw nowe szczegóły zajść - o piłkarzach, którzy zamknęli się w autobusie, uderzali w szyby, krzyczeli do kierowcy, by odjechał, i o szlochających asystentach Domenecha przyglądających się zadymie. Dziennikarze w doniesieniach o skandalach niekiedy wyolbrzymiają skalę dramatu, teraz mam wrażenie, że ich twórczość przegrywa z rzeczywistością. Minister sportu mówi, że drużyna przeżywa moralną katastrofę, trener obawia się, że piłkarze zbojkotują mecz z RPA.  Dlatego chciałem podrzucić pewien dylemat do przemyślania. Otóż wiadomo, że w meczu Urugwaj - Meksyk obu rywali urządza remis (premiuje awansem i wyrzuca z mundialu konkurencję), co na wielkich turniejach często wywołuje wątpliwości, czy piłkarze będą grać całkiem uczciwie (inna sprawa, że akurat tutaj walka idzie też o uniknięcie w 1/8 finału Argentyny). Pytanie - czy jeśli uczestnicy tego spotkania dowiedzieliby się, że Francuzi kontynuują bojkot totalny i pozwalają strzelać gola za golem RPA, czyli zabijają sportową rywalizację w grupie, to Urugwajczycy i Meksykanie zyskują prawo, by umówić się na remis? 