Zaniemogłem ostatnio, więc parę słów po piątkowym koszmarze zwanym szumnie meczem polskiej drużyny narodowej z Litwą (na wpół rezerwową Litwą) wrzucam dopiero teraz, z kompromitującym blogera opóźnieniem. Niech mnie dodatkowo usprawiedliwi to, że normalnego sportu właściwie w Kownie nie było, jeśli piłkarze zostali zagonieni do biegania po czymś takim (więcej zdjęć tutaj):  Dlatego lamentów, że było źle, że reprezentacja wcale nie rośnie nam w oczach, tutaj nie oczekujcie. Piątek był dla mnie stracony wraz z pierwszym gwizdkiem a może i wcześniej, prawdopodobnych zysków nie prognozowałem żadnych, nastawiałem się na wydarzenie, w którym można co najwyżej ograniczać szkody. W trakcie transmisji myślałem sobie, że właśnie patrzę - a zawodnicy ją płacą - na cenę zmiany strategii Franciszka Smudy, który najpierw chciał, by mu przynoszono rywali bardzo mocnych, a kiedy od rywali bardzo mocnych zaczął notorycznie zbierać po pupie, poprosił o słabszych. I dostał. Najpierw Mołdawię, teraz Litwę - w pakiecie z wertepami, na których grać to bezcelowe szukanie guza. (Choć tę Litwę może nauczmy się wreszcie cenić, bo ostatnio z nią zremisowaliśmy, a przedostatnio również przegraliśmy, i to u siebie). W trakcie transmisji myślałem sobie też, że gdybym był selekcjonerem, to nie miałbym sumienia żądać od piłkarzy, by akurat na tym polu w patriotycznym porywie umierali za zwycięstwo. A typa tak nadwrażliwego w członkach jak Błaszczykowski zwyczajnie przywiązałbym do ławki rezerwowych, by nawet tam nie ryzykował przesadnymi podrygami. Powtórzmy - ze sportowego punktu widzenia wieczór nie miał sensu, ani nie pozwalał rzetelnie ocenić graczy, ani nie przygotowywał nas na Euro 2012 - w Poznaniu nasza kadra wtedy nie zagra, a tylko tam trawy może być tyle ile w piątek w Kownie. Naprawdę nie sposób zrozumieć, dlaczego przystaliśmy na grę w Kownie w marcu, skoro u nas podgrzewanych boisk dostatek. W trakcie transmisji w ogóle miałem mnóstwo czasu na rozmyślanie, bo na ekranie nie widziałem prawie nic - sylwetki piłkarzy rozmywały się gdzieś za horyzontem, boisko leżało jeszcze dalej, zupełnie jakby kamera - dla uatrakcyjnienia odbioru trzęsąca się - stała gdzieś pod Białymstokiem i nie działał jej zoom. Jak poważne błędy popełnił bramkarz Sebastian Małkowski, z braku porządnych powtórek do dziś nie ustaliłem. Wiemy tylko, że truchlał, ilekroć w jego kierunku frunęła piłka. Myślałem także podczas meczu o krótkowzroczności - masochizmie? - Litwinów, którzy godzą się przyjmować piłkarzy z Polski także wtedy, gdy nie muszą - nie zobowiązuje ich losowanie w oficjalnych rozgrywkach, lecz przystają na rozegranie sparingu. Nie pojęli, że pod naszych kopaczy jak zwykle podczepi się horda lubiących demolować miasta bydlaków? Że jeśli z nami grać, to na Malediwach (daleko, tam horda nie dolezie) albo w Polsce, gdzie policja musi weekend w weekend ćwiczyć się w ganianiu za bydlakami? Po meczu rytualnie zagrzmieli i w PZPN (ostro wypowiedział się sam Grzegorz Lato), i w rządzie (Donald Tusk), ale to tylko strojenie min, kibolstwa boją się u nas wszyscy - od komentatorów meczów i dziennikarzy po piłkarzy i polityków - i już mało na kim robi wrażenie nawet to, że najsilniejsze, rządzone przez czołowych biznesmenów kluby świadomie współpracują ze światem kryminalnym. Zastanawiałem się też, kiedy ostatnio TVP wciskała widzowi - w piątkowy wieczór, w porze najlepszej oglądalności - równie odstręczające estetycznie widowisko. Nie wiem, ilu widzów uciekło w trakcie transmisji sprzed telewizora, sam znam takich, którzy dopadli pilota w kilka minut po pierwszym gwizdku. Gierki reprezentacji od dawna nie wywołują specjalnych emocji, ale tym razem całość przekazu miała tak żałosną jakość, że gdyby stacja kierowała się jakimikolwiek standardami, wyprzątnęłaby tandetę do kanału tematycznego.  Co przywiodło mnie do wniosku wcale nie nowego, acz z każdym wieczorem na poziomie piątkowego bardziej aktualnego. Nieważny wynik, nieważny styl, nieważna tzw. korzyść szkoleniowa, jeden człowiek wygrywa każdy mecz kadry - biznesowy przedstawiciel PZPN Andrzej Placzyński i jego Sportfive. Wcisnąć taki chłam w prime time czołowej stacji to jest naprawdę sztuka. 