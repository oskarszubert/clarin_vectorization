Zdarzało się, że na tym etapie Ligi Mistrzów ktoś wygrywał wyżej, ale nie umiem wydłubać z pamięci żadnego półfinału tak jednostronnego, w którym sensacyjne było tylko to, że Manchester United nie rozebrał Schalke na cząstki elementarne i jeszcze przed przerwą nie przemielił go w jesień średniowiecza. Co oczywiście w wielu kibicowskich pomeczowych dyskusjach nie będzie w żadnym razie świadczyło na korzyść zwycięzców, lecz wyłącznie na niekorzyść pokonanych. Nieważne, że Niemcy wyeliminowali przed chwilą Valencię oraz broniący trofeum Inter, czyli uznanych przedstawicieli dość silnych lig, najnowsza moda każe diagnozować - co zaobserwowałem także na forum własnego blogu - że silnych drużyn, oczywiście poza świętą Barceloną i mniej świętym Realem, już w Europie nie ma. Ja widzę sprawy inaczej i choć dzisiejszy wieczór mnie nie porwał, to upieram się, że dobiegający siedemdziesiątki Alex Ferguson odniósł kolejny wielki triumf. Do finału przeprowadził piłkarzy - niech puryści wybaczą, w rewanżową sensację nie wierzę - bez straty choćby jednego wyjazdowego gola (co dotąd nie udało się nikomu) i po raz trzeci w minionych czterech sezonach, choć ostatnio tracił najjaśniejsze gwiazdy, wysłuchiwał rytualnych już jęków zawiedzionych stylem gry MU, od lata 2008 roku na żaden transfer nie wyrzucił nawet 20 mln euro (co z kolei unikalne w europejskiej czołówce). Przede wszystkim jednak dołączył właśnie - stąd moja mininotka - do Miguela Munoza oraz Marcello Lippiego, czyli elitarnego grona trenerów, którzy o w starciu decydującym o Pucharze Europy uczestniczyli czterokrotnie. Założymy się, że Ferguson - już po siedemdziesiątce, to będzie naprawdę złota jesień życia - ich przebije? 