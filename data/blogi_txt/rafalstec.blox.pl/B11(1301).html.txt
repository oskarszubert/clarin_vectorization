W czasach zapaści wystarczyłby mi chociaż jeden polski Marek Hamsik. Jeden okoliczny piłkarz z pola, co do którego mamy niemal absolutną pewność, że zrobi europejską karierę.Oryginalny Hamsik, słowacki, właściwie już ją robi. Jest nieprzyzwoicie młody (rocznik 1987) i utalentowany, ligę włoską wziął pierwszym szturmem, codziennie musi dementować doniesienia, jakoby nazajutrz przenosił się do Manchesteru, Realu, Milanu czy Liverpoolu. Według włoskiej prasy Jose Mourinho planuje od przyszłego sezonu wznosić wokół niego wielki Inter Mediolan. Jeśli tak, Massimo Moratti znów wyda kupę szmalu. Znany producent filmowy i właściciel Napoli Aurelio de Laurentis latem 2007 roku zapłacił za Hamsika Brescii 5,5 mln euro. Nie dlatego, by obłowić się na rychłej sprzedaży. Jego ambicje sięgają wystrzelenia klubu na pułapy Ligi Mistrzów. Przykryty śmieciami Neapol boryka się z wieloma przyziemnymi kłopotami, ale ciężkie czasy nie wyleczyły go z futbolowego bzika - nawet trzecią ligę oglądało tam z trybun 50 tys. ludzi.Słowacki rozgrywający wybrał drogę coraz popularniejszą również wśród naszych juniorów, w możliwie młodym wieku wyrywających się z łap lokalnych speców od rozwijania talentów. Szybko zbiegł do lepszego świata.Najpierw ćwiczył wśród młodzików prowincjonalnego klubiku z Bańskiej Bystrzycy, potem w Slovanie Bratysława zdążył rozegrać ledwie jeden seniorski mecz. Strzelił zresztą gola. On nigdy nie czekał, aż dorośnie. W drugoligowej włoskiej Brescii jeszcze jako nastolatek zdołał rozegrać 40 meczów w sezonie, ozdabiając je 10 bramkami. Wcześniej - dwa tygodnie po siedemnastych urodzinach - zadebiutował w Serie A. Napoli też nie kazał czekać. Pierwszy mecz - gol i asysta. Pierwszy sezon ligowy - najlepszy strzelec.Słowacy dochowali się gracza, który w klubowej hierarchii zaszedł wyżej (kontuzjowany obrońca Liverpoolu Martin Skrtel), lecz kibicowskie marzenia o gwieździe europejskiego formatu ucieleśnia raczej Hamsik. Błyskotliwy, ofensywny, strzelający gole, własnonożnie - często efektownymi uderzeniami z dystansu - rozstrzygający mecze. Zdolny zawładnąć wyobraźnią tłumów. W sobotę trener kadry nie wystawił go w San Marino, by nie ryzykować żółtej kartki i zawieszenia na środowe spotkanie z drużyną Beenhakkera.Nasi południowi sąsiedzi pokładają w nim nadzieje, jakie my pokładamy w Błaszczykowskim, tyle że Słowak wysforował się kilka długości przed naszego ulubieńca. Urodził się dwa lata później, podbijanie świata rozpoczął od jednej z trzech najmocniejszych lig Europy, specjalnie polubił wieczory przyciągające uwagę milionów, strzelał gole Milanowi, Romie, Fiorentinie, Lazio. W reprezentacji debiutował - w meczu przeciw naszej drużynie - jako siedemnastolatek, co akurat o niczym nie przesądza, bo w jego wieku dla kraju zaczął grać też niejaki Marek Saganowski, zdolny później podskoczyć tylko do poziomu Vitorii Guimares, Troyes, Southampton i Aalborga. Ale Hamsikowi tułaczy żywot nie grozi. Do dziś w Serie A uzbierał więcej goli niż wszyscy Polacy razem wzięci od czasów Zbigniewa Bońka...Tutaj nastrzelane w minionym sezonie (bramki zaczynają się po 90 sekundach filmu): 