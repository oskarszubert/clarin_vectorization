O futbolowej superprodukcji bloguję od sobotniego wieczoru, zacząłem wylewać litery na dobę przed pierwszym gwizdkiem meczu Barcelony z Realem. Chcecie przeczytać, to kliknijcie tutaj. Notka była za długa, kontynuuję narrację w niniejszej. 12.55. Zostało 365 minut. Prawdopodobny skład Realu: Casillas (28 lat) - Sergio Ramos (23), Pepe (26), Albiol (24) lub Garay (23), Arbeloa (26) - Xabi Alonso (28), Lass Diarra (24) - Ronaldo (24), Kaka (27), Higuain (22) - Benzema (22). To jest młodość! Nawet Arsenal wystawi dziś ze dwóch 30-latków, a Królewscy mają ich tylu - Raula i Dudka - w całej kadrze na GD… 13.01. Zostało 359 minut. Prawdopodobny skład Barcelony: Valdes (27 lat) - Dani Alves (26), Puyol (31), Pique (22), Abidal (30) - Xavi (29), Busquets (21), Keita (29) - Messi (22) lub Pedro (22), Ibrahimovic (28), Iniesta (25). Klasyka, co najmniej siedmiu wychowanków. 13.07. Zostały 353 minuty. Nawet po personaliach na GD widać, że lewa obrona to we współczesnym futbolu pozycja na boisku o najniższym stężeniu błyskotliwości. 13.55. Zostało 405 minut. Ponad połowa piłkarzy z czołowej dziesiątki plebiscytu „France Football” gra dla Barcy lub Realu. Podzielam irytację tych, którzy uważają, że Kaka na pozycję w elicie w roku 2009 nie zasłużył. Wiosną przegrywał w Pucharze UEFA i lidze włoskiej z Milanem, latem średnio wypadł z Brazylią w Pucharze Konfederacji, jesienią nie umiał zainspirować Realu po kontuzji Ronaldo. Jego najważniejszy sukces polegał na tym, że sporo kosztował. Nawiasem mówiąc, zlustrujcie kiedyś plebiscytową metodologię „FF”. Sporo się wyjaśni.... (W sprawie Abidala - pamiętam, jak musiałem go przed wami na blogu bronić. A dziś piszę tylko o deficycie błyskotliwości wśród lewych obrońców, nie w ogóle futbolowej klasy). 14.17. Zostały 283 minuty. Szczęśliwy posiadacz biletu na Gran Derbi esemesuje do BBC, że oferowano mu już za niego 800 euro. Mój prywatny rekord to 200 euro - przed kilku laty też płaciłem konikowi za wejście na klasyk, ale zupełnie gdzie indziej i o wyższą stawkę:-) Miałem pecha, sędzia przerwał hiciora i go nie dokończył. Tyle podpowiedzi:-) 14.45. Zostało 255 minut. Dla Xabiego Alonso z Realu niedziela rozpoczęła się dobrze. Wczoraj ujawnił swój plan na dziś: obejrzeć wygraną swojej byłej drużyny w derbach Liverpoolu, potem wygrać własne derby. Liverpool prowadzi 1:0, bo raz w roku to nawet kij od szczotki - Javier Mascherano - strzeli gola. Zwłaszcza jeśli kopnięta piłka odbije się rykoszetem od innego kija od szczotki (Yobo). Gdyby przegrał dziś i Liverpool, i Real, jutro na pewno przeczytamy, że Rafa Benitez wraca do Madrytu. 15.15. Zostało 225 minut. Zapomniałem zareklamować jutrzejszą „Gazetę”: zwiedziłem w październiku barcelońską fabrykę futbolowych wirtuozów, o czym opowiadam na dwóch stronach. Właśnie wlewamy na łamy i w ogóle sporo redagowania jest, dlatego nie bardzo mogę tutaj zaglądać:-) 16.09. Zostało 171 minut. Drobni ciułacze, czyli dlaczego Barca może dziś wygrać, a mimo wszystko nie być murowanym faworytem do tytułu. Punkty jesienią w lidze: 28-27 dla Realu, punkty wiosną 49-46 dla Realu. To jest trend całoroczny. A Jorge Valdano rzuca zaczepnie: „Wytrzymaliśmy bez CR ponad 50 dni. Chciałbym zobaczyć 50 dni Barcy bez Messiego”. 16.27. Zostały 153 minuty. Jeszcze o Raulu - żaden trener przed Pellegrinim od 1994 roku nie zsyłał go na ławkę w trzech kolejnych meczach. Odrzucone bóstwo. 17.51. Zostało 69 minut. Sorry za przerwy w nadawaniu, mamy w redakcji urwanie głowy, nie wziąłem oddechu od godziny. W derbach Londynu gola dla Chelsea strzela Drogba, czyli być może najświetniejszy piłkarz wśród tych, których kompletnie nie wyobrażam sobie ani w Barcy, ani w Realu. Antyteza mikrusowatych Iniestów i Messich, barczysta kupa mięśni, w której Valdano widzi wręcz zagrażającego przyszłości futbolu mutanta. Mówił kiedyś: „Drogba nie umie grać w piłkę, ale uchodzi za wybitnego, bo jest największy, najsilniejszy i najszybszy”. Już 0:2, czyli typowe samobójstwo Arsenalu. Pamiętacie, w jakich okolicznościach chłopcy Wengera przerżnęli z MU? 18.05. Zostało 55 minut. Skład Realu różni się jednym nazwiskiem od przewidywanego. Benzema na ławie, gra Marcelo. Co jeszcze obniża średnią wieku: Casillas (28 lat) - Ramos (23), Pepe (26), Albiol (24), Arbeloa (26) - Xabi Alonso (28), Lass Diarra (24) - Ronaldo (24), Kaka (27), Marcelo (21) - Higuain (22). 18.08. Zostały 52 minuty. Barca: Valdes (27 lat) - Dani Alves (26), Puyol (31), Pique (22), Abidal (30) - Xavi (29), Busquets (21), Keita (29) - Messi (22), Henry (32), Iniesta (25). 18.45. Zostało 15 minut. Im bliżej gwizdka, tym bardziej zapominam, jak Real się na boisku morduje i alergicznie reaguje na wielkie wyzwania, a tym bardziej pamiętam, co umieją wyrzeźbić Higuain, CR, Kaka, Lass etc. Nie, Barca nie powinna kłapnąć i pożreć, to byłoby jednak nienormalne. Będzie show, będą emocje do wyprostu włosów. A Valdano oczywiście nie docenia Drogby i chyba nie lubi wielobarwności futbolu. 3:0 dla Chelsea, czyli na razie zwyciężają ci, co skupują, a przegrywają ci, co hodują:-) 19.02. Ziemia stanęła, piłka w ruch. Ufolodzy powinni dzisiaj grasować wokół Camp Nou. Jeśli Oni istnieją i są inteligentni, też przylecieli popatrzeć. 19.48. Mikroraport po pierwszej połowie. Barcy, jaką znamy, nie ma. Jest Barca nieprecyzyjna, rozedrgana, niecierpliwa, porywcza nawet. Real lepszy, choć rzadziej przy piłce. Rzuca się w oczy, że goście są silniejsi. Wejdzie Zlatan za dryfującego ze środka na skrzydło Henry'ego? 20.16. Prognozowałem, dostałem. Zlatan za Henry'ego, czyli gol. W wielkiej debacie, czy Ibrahimovic nie dorasta do wielkich wyzwań, czy Inter nie dorastał do Ibrahimovicia, poważny argument dla zwolenników tej drugiej tezy. Wrzutka Daniego Alvesa, ładny wolej Szweda. 1:0 dla Barcy, moment próby dla Realu. 20.31. To zapamiętam: trzy strzały zablokowane w kluczowym momentach przez Puyola. Bohater. 20.34. Rzut oka kamery na ławkę Realu: Dudek mówi, Ronaldo chyba słucha, czyli nasz człowiek w wielkim futbolu. 20.54. Koniec, 1:0. Piłkarsko mogło być efektowniej, ale iskrzyło, trawa kilkakrotnie zapłonęła. Nihil novi: Barca we wszystkich najważniejszych starciach roku zwycięska, Real we wszystkich pokonany. U mnie weekend z GD wciąż trwa. Co najmniej do północy. 20.59. Bohaterowie Barcy, kolejność nieprzypadkowa: Puyol, Puyol, Puyol. Poza podium: Dani Alves, Pique, Ibrahimovic. 21.14. Jeśli w Madrycie podumają na trzeźwo, powinni być mimo wszystko umiarkowanie zadowoleni. Szanse na tytuł według moich szacunków: Barcelona 50 proc.; Real 49 proc.; Sevilla i reszta ligowego tła 1 proc. 21.57. Barca jakoś mnie nie intryguje, myśli krążą wokół Realu. Sprawia Real coraz lepsze wrażenie, już na San Siro w LM zasłużył na triumf. Ta grupa potrzebuje tylko pełnej władzy dla trenera oraz tego, o co w Madrycie najtrudniej - cierpliwości. Nie znajdziecie w europejskiej czołówce młodszej kadry i nawet gdyby pewne transfery nie wypaliły (Benzema?), będzie wymagała ona tylko ruchów nieznacznych, drobnego retuszowania. Rzutów rożnych bardziej wyrafinowanych niż proste oddawanie piłki rywalom też się można wyuczyć:-) 22.25. Nie ustaję w przekonywaniu madridistas, jak dobrze dzisiaj było. Barca oddała 9 strzałów, Real 16. Tylko raz w sezonie, biorąc pod uwagę wszystkie rozgrywki, Katalończycy oddali mniej uderzeń - 8 na bramkę Atletico. Ale wtedy świadomie prędko wyhamowali, bo jeszcze przed przerwą przygwoździli rywali czterema golami. 23.01. Pytanie o Thierry'ego Henry'ego. Czeka go koniec według scenariusza, który wycierpiał Szewczenko? Znaczy z samego snajperskiego topu upadek nagły, wywołany utratą atutów motorycznych? W piłce jedni starzeją się wolniutko, inni z dnia na dzień... 23.28. A co sugeruje start Zlatana na Camp Nou? Do Interu pasował Szwed tylko gabarytami, był tam natchnionym wirtuozem wśród zakapiorowatych rozbójników. W ofensywie Katalończyków natomiast tylko gabarytowo jest anomalią, duszę przywiózł tam ani chybi barcelońską. 00.28. Tak się wpatrzyłem w calcio - i wsłuchałem we włoskich gawędziarzy - że całkiem zapomniałem o blogowaniu. Zresztą już mi się nie chce, po 30 godzinach mam dość, ciężko to jednak łączyć z szychtą w redakcji. Gran Derbi z każdą upływającą od nich minutą zdają mi się bardziej interesujące, pewnie jutro je sobie przypomnę. Barcę wciąż widzę bajeczną, ale to Real zrobił wrażenie - warknął, błysnął ostrymi kłami, jeszcze niejednego wroga rozszarpie. Żegnam się, dobrej nocy, zapraszam do jutrzejszej "Gazety" - niedawno byłem tam, gdzie rosną wybitni futboliści, i teraz opisałem, co zobaczyłem. 