Ognista debata nad pospiesznym wszczepianiem reprezentacji Polski Brazylijczyka Rogera rozpaliła swego czasu mnóstwo kibiców. Sam wielokrotnie pisałem, że traktowanie kadry jak klubu - do którego można wziąć każdego chętnego, bez względu na narodowość - podoba mi się średnio, choć zdaję sobie sprawę z nieuchronności zanikania granic między państwami. Kiedy do Anglików (nie mają klasowych bramkarzy) zaczął mizdrzyć się niejaki Manuel Almunia (nie ma szans wygrać rywalizacji o reprezentację Hiszpanii z Casillasem czy Reiną), lamentowałem wręcz nad przyszłością, w której totalna wolność wyboru, dla jakiej nacji grasz, odbierze sens mundialowi. Miałem - i wciąż mam - dla swoich prognoz podstawy, importowanie obcokrajowców stale zyskuje popularność.Aż wreszcie ktoś się zbuntował. - W ostatnich dniach było trochę nieporozumień i sporo dyskusji, czy Hiszpan Nacho Novo może grać dla Szkocji - oświadczył wczoraj prezes tamtejszej federacji Gordon Smith. - Przepisy FIFA pozwalają selekcjonerowi wziąć do reprezentacji każdego posiadacza brytyjskiego paszportu, ale zawarliśmy dżentelmeńską umowę ze związkami angielskim, walijskim oraz północnoirlandzkim, że będziemy powoływać graczy w oparciu o ich pochodzenie. (Dosłownie „based on their bloodline”).Tym samym ani trener George Burley nie powoła hiszpańskiego napastnika Novo do kadry szkockiej, ani trener Fabio Capello nie wezwie jego rodaków Mikela Artety oraz wspomnianego Almunii do angielskiej. Wszyscy wyrażali zainteresowanie, a zwłaszcza bramkarz mógłby się wyspiarzom przydać, bo rodzimi fachowcy prowadzą między słupkami głównie działalność sabotażową. Capello kandydaturę golkipera Arsenalu pewnie by przynajmniej rozważył.Brytyjczycy od zawsze pysznią się opinią bastionu futbolowego konserwatyzmu, więc ich decyzję przyjąłbym raczej beznamiętnie, gdyby nie jej radykalność, trącąca myśleniem z ducha nacjonalistycznym, kompletnie nieprzystającym do współczesności - zwłaszcza współczesności piłkarskiej.W casusie Rogera nie lubiłem przede wszystkim popędliwości Leo Beenhakkera i Lecha Kaczyńskiego, który potraktował ledwie przybyłego Brazylijczyka specjalnie, naturalizując go w ekspresowym tempie. Nacho Novo nie potrzebowałby nadzwyczajnej łaski. Gra w Szkocji do ośmiu lat, od trzech może ubiegać się o paszport. Gdyby go dostał, miałby wszystkie prawa obywatela Wielkiej Brytanii prócz prawa do gry w reprezentacji... 