Skoro obrońca tytułu znów może bardzo wcześnie odpaść z Ligi Mistrzów, to nie zablogować na żywo zwyczajnie nie wypada. Wielki Manchester United się zmęczył i ledwie dyszy, tydzień temu miał furę szczęścia, że nie został przez Porto wychłostany, ale dziś kibice z Old Trafford i tak są w trwodze. Marne 2:2 u siebie oznacza, że z portugalskim potentatem na wyjeździe musi prawdopodobnie wygrać, co nie udało się żadnej - powtarzam dla lepszego zapamiętania: żadnej - angielskiej drużynie w całej historii europejskich pucharów. Ktoś przeczuwa sensację?Ale i na londyńskim Emirates Stadium może być intrygująco. Rozpędzony ostatnio Arsenal podejmuje Villarreal, czyli piłkarzy z najmniejszej mieściny, która wdarła się do europejskiej czołówki i ani myśli sobie pójść. Ktoś przeczuwa sensację?17.23. Mam nadzieję, że tytułu tłumaczyć nie trzeba. Hegemonia potęg Premier League doskwiera wielu fanom klubów z innych krajów, a jeśli nawet nie doskwiera, to i tak sprawia, że wyspiarzom przeciwstawia się całą Europę kontynentalną. Narracja na dziś jest dość oczywista: Jeśli faworyci zwyciężą, będziemy mieli powtórkę z ubiegłego sezonu, kiedy w półfinale Barcelona usiłowała zatrzymać ławą idących potentatów z ligi angielskiej. Jeśli faworyci polegną, spośród wyspiarskich kolosów ostanie się Chelsea, która spróbuje sprostać tercetowi z Półwyspu Iberyjskiego - Barcelonie, Villarrealowi i Porto. Czy wtedy Londyn będzie resztą świata?:-)17.40. Główna nowość w MU to powrót Rio Ferdinanda, który nie tylko moim zdaniem wraz z Nemanją Vidiciem tworzy najlepszy duet stoperów na świecie minionych kilkunastu miesięcy. Cała defensywa wygląda jednak ostatnio marnie - w ostatnich pięciu meczach mistrzowie Anglii stracili 11 goli. Czy zatrzyma Lisandro Lopeza, który oddał najwięcej strzałów w całej Champions League i właściwie nie wiadomo, dlaczego tydzień temu jakiegoś gola nie wypocił? Prawdopodobne składy:17.52. Trener Arsenalu w takich tarapatach, że zdesperowany wystawi aż dwóch Anglików. Theo Walcott na prawym skrzydle nie zaskakuje, ale na lewej obronie Liga Mistrzów zobaczy po raz pierwszy na własne oczy niejakiego Kierana Gibbsa - wciąż nastolatka (a jakże), który jeszcze w zeszłym sezonie biegał wypożyczony w koszulce drugoligowego Norwich. A przepraszam, właśnie sprawdziłem Gibbs już zadebiutował w LM - jesienią zaliczył 31 minut z Porto. Arsenal przegrał wtedy 0:2. Ale jeśli spojrzymy na Villarreal, to londyńczycy mają co najwyżej problemiki. Goście zagrają bez dwóch najważniejszych graczy środka pola - skrzydłowego Santiego Cazorli i defensywego pomocnika Marcos Senna (brazylijski przechrzta, trochę wyższy od hiszpańskich krasnali z drugiej linii, z którymi zdobył mistrzostwo Europy). Prawdopodobne składy:18.06. Pamiętacie tamtą niesamowitą wiosnę 2004 roku, zwieńczoną sensacyjnym triumfem w Lidze Mistrzów Porto? Gdyby w 1/8 finału sędzia Walentin Iwanow się nie pomylił i nie anulował prawidłowego gola Paula Scholesa, to być może Manchester grałby dalej. A gdyby grał dalej, to Jose Mourinho nie podbiłby świata zdobyciem Pucharu Europy na początku trenerskiej kariery. A gdyby nie podbił, niejaki Roman Abramowicz nie uznałby go za fachowca ponad wszystkich na planecie i nie zatrudnił w Chelsea. A gdyby nie zatrudnił, Mourinho nie byłby dziś dwukrotnym mistrzem Anglii. A gdyby nie był dwukrotnym mistrzem Anglii, Massimo Moratti nie oddałby mu latem Interu Mediolan. A gdyby nie oddał, Mourinho nie zostałby za chwilę mistrzem Włoch.Oto efekt motyla po piłkarsku. Oto historia o tym, jak bliżej nierozpoznany Walentin Walentinowicz Iwanow pomógł Mourinho stać się jednym z najbardziej rozpoznawalnych szkoleniowców naszych czasów:-) Choć specem od trenowania niekoniecznie byłby niższej klasy:-)18.25. Villarreal? Jeśli kilka lat temu ktoś słyszał o tym 45-tysięcznym śródziemnomorskim miasteczku, najmniejszym w hiszpańskiej Primera Division, to raczej ze względu na ceramikę, uprawę pomarańczy lub gitarzystę Francisco Tarregę, bo klub piłkarski przez całą 82-letnią historię pałętał się gdzieś po rozgrywkach regionalnych. W jego awansie nie ma nic romantycznego, żadnych bujd o kopciuszkach i wymyślnych bajkowych miksturach, zwyczajnie kupił go przedsiębiorca, producent łazienkowych kafelków, by krok po kroku realizować ambitny biznesplan, stopniowo powiększając stadion, sprzedaż biletów, budżet. A miasto świetnie się bawiło. Kiedy w Pucharze UEFA drużyna trafiła na Celtic Glasgow, witali zbaraniałych szkockich fanów czerwonym dywanem a la Cannes i przygotowali gigantyczne paella party.Wszystkie te zdania już kiedyś spisałem, ale to było prawie cztery lata temu, więc pewnie nie czytaliście. Gdyby ktoś miał ochotę zerknąć, znajdzie tamten kawałek tutaj.18.40. Jeśli rzucić okiem na suche liczby, Manchester wygląda w tej edycji LM bladziutko. Z dziewięciu meczów wygrał zaledwie trzy, uciułał 13 goli - żaden z ćwierćfinalistów nie strzelił ich mniej. Mało jak na obrońcę trofeum, któremu egzaltowani wyspiarscy komentatorzy wróżyli (wróżą?) zdobycie pięciu trofeów. Moc jego ofensywy przywiędła wraz z przygaśnięciem Cristiano Ronaldo. Portugalczyk zdobył jedną bramkę (dołożył do niej jedną asystę), więc ucichła ogólnoplanetarna debata, czy najlepszy jest on, czy jednak Leo Messi. Teraz Messi - lider klasyfikacji najskuteczniejszych - nie ma żadnej konkurencji.19.01. Aha, zapomniałbym jeszcze o pewnym osłabieniu Porto - na trybunach usiądzie trener Jesualdo Ferreira (tutaj pisałem, co myśli o nim niejaki Mourinho:-)). Za karę. Awanturował się i obrażał sędziów w poprzedniej rundzie, podczas spotkania z Atletico Madryt. Generalnie potwornie nerwusowato zachowują się ostatnio panowie na ławkach - w LM wyleciał z czerwoną kartką Guardiola (przy stanie 2:0 dla Barcelony!), a w lidze włoskiej - Spalletti (kazał grożącemu mu palcem działaczowi Lazio wsadzić sobie w palec w d...) i Ancelotti. Zaraza jakaś czy co?19.17. Kiedy całe Wyspy usiłowały wyświęcić Manchester United bez procesu kanonizacyjnego (czytaj: przed decydującymi meczami), najbardziej zażarcie mitygował ich Alex Ferguson. Jeszcze w okresie notorycznego wygrywania rzucił: This game has a habit of kicking you in the teeth. Wywróżył sobie coś?19.38. Sorry za przerwy w nadawaniu, ale blox nawala :-( Zwłaszcza jego bebechy. Ze środka ataku Porto straszy rywali Givanildo Vieira de Souza, zwany Hulkiem ze względu na uderzające podobieństwo do Lou Ferrigno, czyli aktora odtwarzającego rolę pewnego komiksowego bohatera. Brazylijczyk potężną posturę, szybkość, przyspieszenie oraz arcmocny strzał łączy ze świetną techniką, a choć skończył zaledwie 22 lata, zdążył już zwiedzić trzy japońskie kluby, w tym jeden drugoligowy. Jeśli on zasłużył na hollywoodzką ksywę, to dziwię się, czemu na snajpera Manchesteru Wayne'a Rooneya nikt nie woła jeszcze „Chucky”. A może tylko ja widzę podobieństwo?19.53. Są składy. Prognozy się potwierdziły w przypadku Porto i Manchesteru. W Arsenalu jedna zmiana - van Persie jednak wydobrzał, zastąpił Denilsona. W Villarrealu nie ma Ibagazy i Llorente, zagrają Pires i Mati Fernandez. Osobiście cholernie lubię tego ostatniego. W ataku Giuseppe Rossi, jeden z ostatnich trzech Włochów w rozgrywkach (pozostali to Federico Macheda i Vito Mannone, wczoraj odpadli Luca Toni i Massimo Oddo).19.58. Do rvn.footblic: Ancelotti wyleciał, bo się wściekł, że za faul tuż przy polu karnym Milan dostał rzut wolny daleko od rzutu wolnego:-) Nikomu nie nabluzgał, sędzia też trochę nerwowo zareagował. Ale wydarzenie i tak było, bo odkąd Carlo trenuje rossonerich, czerwonej jeszcze nie zarobił, a to już siedem lat. Przedtem, w Parmie, zdarzyło mu się wylecieć dwa razy.20.01. Bez obaw, strachu i bez generała zagra dzisiaj Manchester - doniósł przed chwilą w TVP z Estadio Dragao Dariusz Szpakowski. Zaczynają się emocje.20.07. Znikam na moment, bo muszę się przenieść z redakcji do domu, ale zostawię was z czymś naprawdę smacznym. Tutaj znajdziecie kolejne małe arcydziełko na jednym z moich ulubionych zakątków internetowych, czyli oficjalnej strony - jak sam się przedstawia - Jerzego George'a Engela. Jak zwykle szersze spojrzenie na zagadnienia piłkarskie, no i oddech przed hitami LM. Naprawdę polecam.20.34. Rzeczywiście, przeoczyłem obecność Eboue na prawej obronie londyńczyków. Macie rację, przesadziłem z tymi „problemikami” Arsenalu. Jeśli nie ma trzech czwartych podstawowej obrony, a w bramce stoi rezerwowy, to sprawa nie zasługuje na zdrobnienia. Nawet jeśli rezerwowy międzysłupkowy w jednym meczu z San Marino obronił rzut karny, a w drugim, rewanżowym, wygrał 10:0. Łukaszowi Fabiańskiemu życzę powodzenia, ale wybieram jednak mecz w Porto. Nawet jeśli derby Londynu w finale nie wydają mi się bardzo nierealne:-)20.45. Dla niezorientowanych: w trakcie gry bloguję mniej intensywnie, bo oglądam. Za to po meczach marudzę tutaj jeszcze długo:-)20.53. 0:1 w Porto. Niesamowite. Ronaldo oddał dotąd najwięcej niecelnych strzałów spośród wszystkich uczestników LM. A jak wreszcie huknął z odległości 35 metrów, to akurat trafił. W tamtym sezonie krytycy zarzucali mu, że stawia na ilość, trafiając głównie do bramek słabeuszy i przeciętniaków. Teraz w grupie nie zdziałał nic, strzelił dopiero Interowi i Porto - w fazie pucharowej. Postawił na jakość? W każdym razie jeśli teraz wróci lodowaty Manchester z poprzedniej edycji, Porto zostanie skrępowane, zakneblowane i opuszczone kilkadziesiąt metrów pod wodę.21.33. Tam do kata, blox tradycyjnie wrzeszczy, że notka zbyt długa. Otwieram nowy wpis, zapraszam do przenosin piętro wyżej. O tutaj. 