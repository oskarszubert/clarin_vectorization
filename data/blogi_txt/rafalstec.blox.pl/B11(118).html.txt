Rewanżowy półfinał Ligi Mistrzów oglądałem wkrótce po operacji, półprzytomny i w szpitalu, więc rozpisywać się o nim na wszelki wypadek nie będę. Przyznam się tylko odważnie, że Chelsea bardzo mi się podobała, a Barcelona - w zwarciach z londyńskimi kafarami wyglądająca suchotniczo - bardzo mi się nie podobała. Sędzia też bardzo mi się nie podobał. (Autentycznie żal mi Terry'ego, Lamparda i Drogby - znów nie zdobędą upragnionego Pucharu Europy, choć znów decydujących meczów wcale nie przegrali...)Ale laptopa otworzyłem, by rzucić temat do przemyślenia. Temat brzmi: kto i kiedy miał najładniejszą jak dotąd drużynę klubową XXI wieku. Najładniejszą, czyli oferującą najwspanialsze estetyczne doznania.Kto zagląda tutaj regularnie, ten wie, że nie absolutyzuję wyniku w sporcie. Nie podzielam opinii tych, dla których po 75. doskonałym meczu Barcelona musi wciąż udowadniać swoją wielkość i dla których ewentualna porażka z Chelsea unieważniałaby jej wszelkie poprzednie, zapierające dech arcydzieła. Nie wierzę, że wszyscy poza zwycięzcami popadają w zapomnienie. Prawdziwi entuzjaści i koneserzy futbolu nie zapominają. Oni znają prawdę: styl gry, jakim raczyli nas w tym sezonie Katalończycy, jest wartością samą w sobie. Wartością bezcenną, niezależnie od tego, czy Iniesta kopnąłby celnie w ostatnich sekundach do bramki Chelsea, czy by nie kopnął.Moim zdaniem Barcelona Josepa Guardioli gra w tej dekadzie najpiękniej. Piękniej nawet od galaktycznego Realu Madryt z najlepszego okresu, zwieńczonego fenomenalnym golem w finale Ligi Mistrzów Zinedine'a Zidane'a (ale Francuza wolę od Leo Messiego). Tamten Real stawiam natomiast ciut wyżej od Arsenalu - mistrza Anglii 2003/2004, bijącego statystyczne rekordy wszech czasów, którego piłkarzy obwołano „Niezwyciężonymi”. To było szczytowe osiągnięcie Arsene'a Wengera i być może szczytowym pozostanie do końca jego kariery w londyńskim klubie. Wreszcie tuż za podium umieszczam Romę trenera Luciano Spallettiego - tę sprzed kilku lat, grającą bez środkowego napastnika, z totalną wymiennością pozycji między wszystkimi graczami spoza obrony, z trochę mniej schorowanym Tottim i Mancinim o niebo efektowniejszym niż jego aktualna wersja, człapiąca w koszulce Interu Mediolan.To mój kwartet najpiękniejszych futbolowych klejnotów z początku naszego stulecia. Macie inne typy? Mile widziane odpowiedzi rozbudowane:-) 