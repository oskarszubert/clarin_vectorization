Blogowałem jesienią o inwazji na reprezentację Polski pokolenia Erasmusa, do której zaliczyłem - granice są oczywiście umowne i ruchome - graczy na najwcześniejszym etapie edukowanych w Polsce, a następnie przejętych przez akademie zagraniczne. Ludzi nietkniętych przez naszą ligę, w futbol dla dorosłych wchodzących zupełnie gdzie indziej. Jeden z przedstawicieli tej generacji, choć nie zadebiutował jeszcze w kadrze, niemal na pewno zagra w AC Milan. Jako pierwszy Polak, dodajmy. (Nie marnujcie czasu na wypominanie mi Michała Miśkiewicza, jeśli mogę prosić). „Niemal na pewno zagra” od „zagra” w rozplotkowanym świecie handlu żywym piłkarskim towarem dzielą czasem lata świetlne, ale postępy Bartosza Salamona (rocznik 1991, 194 cm wzrostu) pilnie śledzę od dawna i wiem, że duże włoskie firmy - najpierw Napoli, potem mediolańczycy z San Siro - też je pilnie śledziły. Ci ostatni umówili się właśnie na kupno 50 proc. praw do piłkarza (na Półwyspie Apenińskim współwłaścicielstwo jest dozwolone i bardzo popularne), resztę planują dorzucić później, a zawodnika przejąć latem. Ruch wkomponowuje się w ich w strategię odmładzania kadry, której spektakularny, biorąc pod uwagę niedawne Milanu przywiązanie do pięknych trzydziestoparoletnich, przejaw widzieliśmy w ataku wystawionym niedawno na Sampdorię. Nasz chłopak uciekł do Brescii, kiedy wpadł w oko skautom podczas zgrupowania kadry do lat 16; wybrał znakomicie, do szkółki o doskonałej renomie, wśród absolwentów mającej m.in. Andreę Pirlo i Marka Hamsika; potem się zagubił, zatracając w uwielbieniu dla siebie, za co został wydalony do mającego go sprowadzić na ziemię czyśćca w trzecioligowej Foggii (ze Zdenkiem Zemana w roli belfra); po powrocie grał już rzetelnie i dojrzale, w tym sezonie jako jedyny obok bramkarza niemal nie schodzi z murawy. Systematycznie rozwija swoją wielofunkcyjność, do naturalnej dla siebie pozycji defensywnego pomocnika dorzucił praktykę na środku obrony, dzięki której zasłużył nawet na zaszczytne, nawet jeśli przesadzone, opinie, że wygląda momentami jak następca Franco Baresiego (legendy z San Siro, noszona przez niego na koszulce „szóstka” została zastrzeżona). Lokalni dziennikarze z Brescii - o tyle wiarygodni, że w klubie obecni codziennie - przekonują, że Polak wpadł też w oko jej byłemu piłkarzowi, Pepowi Guardioli, regularnie wizytującemu były klub, w którym zostawił wielu przyjaciół. I że Katalończyk mógłby chcieć ściągnąć go do Bayernu. I że Milan zaczął się spieszyć, by wykonać uderzenie wyprzedzające - zwłaszcza że interesy Salamona reprezentuje niejaki Mino Raiola, menedżer o zasłużenie podłej reputacji jako mąciciel w głowach młodych klientów, lecz niesłychanie skuteczny i umiejący wycisnąć maksimum z rynkowej walki o piłkarza należącego do jego stajni. A na Polaka łypać zaczęły też Roma, Lazio i Borussia Dortmund. Nawiasem mówiąc - skoro przyssał się do Salamona wspomniany Raiola, to znaczy, że naprawdę zanosi się, iż zdoła wydusić z niego spory szmal. Od klubów formatu Milanu, oczywiście. Na razie Brescia dostanie, jak donoszą Włosi, 3,5 mln euro. Za połowę praw do piłkarza.﻿ 