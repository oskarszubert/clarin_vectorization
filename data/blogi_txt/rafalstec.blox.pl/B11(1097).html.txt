Policja zatrzymała 21 uczestników burd na stadionie w Bydgoszczy, prokuratura zebrała dowody umożliwiające postawienie zarzutów 33 osobom, politycy proponują sensowne zmiany prawne wymierzone w kibolstwo, Donald Tusk obiecuje skuteczniejsze egzekwowanie istniejących przepisów. Wygląda na to, że stadionowemu bandytyzmowi wreszcie została wypowiedziana wojna. Jeszcze nigdy premier Tusk nie ryzykował tak niewiele, by zyskać tak wiele. Wrogiem jest grupka hałaśliwa i zdeterminowana, ale marginalna, zatem jej niechęć nie przełoży się na poważne straty wyborcze. Ewentualne zwycięstwo przyniesie za to skutek spektakularny i społecznie doniosły. Stadiony piłkarskie to jedyne miejsca w Polsce, w których prawo łamie się jawnie, bezkarnie i notorycznie - w każdy weekend. I w których tysiące ludzi muszą znosić rządy chuliganów terroryzujących ich podczas meczów przeciągłym, nienawistnym bluzgiem. W skrajnych przypadkach oblewamy się wstydem przed zagranicą. Litwę, z którą stosunki i tak stały się kwestią drażliwą, kibolska horda najeżdżała w ostatnich latach dwukrotnie. Wilno demolowała przy okazji meczów Legii Warszawa (ukaranej potem wyrzuceniem z europejskich pucharów), Kowno demolowała po sparingu reprezentacji Polski. Pierwszy ruch państwa po wtorkowej zadymie w Bydgoszczy był, eufemizując, kontrowersyjny. Dwa stadiony oceniane jako bezpieczne z dnia na dzień zostały zamknięte. Zastosowano odpowiedzialność zbiorową. Za winy kiboli cierpieli niewinni kibice. Złe wrażenie po efekciarskim uderzeniu na odlew można zatrzeć. Naprawić wadliwą ustawę o bezpieczeństwie imprez masowych. Wymusić na ligowcach, by od przyszłego sezonu wreszcie wprowadzono system identyfikacji kibiców, a każdy klub, który odmówi, skazać na grę przy pustych trybunach. Być konsekwentnym jeszcze w tym sezonie - następne trudne decyzje wojewodów są niewykluczone, bowiem Lech Poznań nie daje powodów sądzić, że kibolstwo zwalcza (częściej otwarcie z nim współpracuje). A Legia dopiero wczoraj zmieniła front. Dotąd rosnąca pobłażliwość działaczy kazała przypuszczać, że dąży ku modelowi poznańskiemu. Jeśli rząd nie pójdzie za ciosem i otworzy stadiony nawet mimo niechęci klubów do zagwarantowania, że będą twardo karać łamanie prawa na swoich obiektach, to jego pierwsza reakcja okaże się kolejnym przygnębiającym dowodem na bezradność państwa. Jeśli jednak rząd pozostanie konsekwentny, to jego pierwszy ruch okaże się tylko niezręcznym początkiem zręcznej kampanii. I kibol albo się ucywilizuje, albo zostanie ze stadionu wydalony.﻿ 