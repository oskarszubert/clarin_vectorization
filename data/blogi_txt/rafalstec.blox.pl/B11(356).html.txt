Siatkarze Skry Bełchatów przegrali właśnie półfinał Champions League, ale już trwa historyczne wydarzenie: nie dość, że pierwszy raz oglądamy na terytorium Polski mecz ligi włoskiej, to od razu trafił się nam szlagier - mistrz Sisley Treviso gra z wicemistrzem Coprą Piacenza;)Ale nie o tym chciałem: przed chwilą zagadnąłem obecnego w Łodzi Andreę Zorziego, wybitnego przed laty siatkarza, ostatnio komentatora najróżniejszych mediów. Zeszło na Mariusza Wlazłego, którego występy Włoch podsumował w te słowa, chyba interesujące (zwłaszcza, że też był atakującym):To dobry atakujący, ale nie wybitny. Niepokojące, że od dwóch-trzech lat gra tak samo, nie rozwija się, nie robi wyraźnych postępów. Wciąż wykorzystuje atuty, które od dawna go wyróżniały, ale nie widać, by pozbywał się słabości. Czy powinien wyjechać Serie A? Nie wiem. Powody stagnacji mogą być najróżniejsze: nieodpowiedni stosunek do treningów, kłopoty zdrowotne etc. Dopiero jeśli wiemy, że problem nie tkwi w sprawach najbardziej oczywistych, można się zastanawiać, czy rozwiązaniem byłby transfer. Liga włoska jest piekielnie wyrównana, taktycznie wyrafinowana i rzeczywiście zmusza do pracy nad sobą - wszechstronności, bogatszego repertuaru zagrań.Tymczasem Władimir Alekno, również obecny w Łodzi trener reprezentacji Rosji powiedział: Gdyby Skra miała jeszcze jednego skrzydłowego klasy Wlazłego i Antigi, mogłaby Dynamo Kazań pokonać.To na razie, bo Treviso prowadzi już 16:13, a ja z nosem w laptopie siedzę. 