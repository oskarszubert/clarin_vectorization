Najpierw podziwialiśmy najbardziej niezwykłą asystę na mundialu. Gdyby wymyślił ją ktoś inny, byłaby zaledwie znakomita, ale wyszła spod stóp Felipe Melo. Fani Juventusu musieli pospadać z foteli - numer wyciął Holendrom facet, który przez cały sezon w turyńskim grał jakby dowidział na maksymalnie dwa metry i każdym dłuższym podaniem uruchamiał maszynę losującą. Tutaj piłka frunęła i frunęła, mijając wielu rywali. To mógł być kolejny wielki triumf Dungi. Upierał się brazylijski selekcjoner, by wznosić kanarkową fortecę – namiętnie stawiał na graczy defensywnych, dziś nawet po prawym skrzydle nie biegał skrzydłowy, lecz prawy obrońca. Rodacy ujadali, prychali na zwycięstwa w paskudnym stylu, Dunga ignorował ich z imponującym spokojem. I dzisiejszy wybryk Melo zwiastował, że ćwierćfinał znów potwierdzi wszystkie wybory trenera. Potwierdzał je cały mundial. Nawet w napadzie - przez mur koreański przebił się fenomenalnym golem obrońca Maicon, Chilijczyków złamał obrońca Juan, teraz Holendrów napoczął wybitnie obronny Melo. Niestety dla Dungi, prędko wrócił dawny Melo. Najpierw pierwszy w historii mundiali (!) brazylijski samobój, potem czerwona kartka za ślepą brutalność - to się mogło przytrafić tylko jemu, bohaterowi najgłośniejszej klapy transferowej w Serie A minionego sezonu. Nikt w jednym meczu nie przeżył na turnieju w RPA więcej niż on. Holandia nie musiała robić nic, miażdżącą przewagę jej podarował - po kopnięciu Sneijdera włożył głowę tam, gdzie nie wolno, potem podeptał udo Robbena. Dungę zawiedli właśnie ci, którzy zawieść nie mieli prawa. Obrońcy. Lucio (188 cm), Juan (182 cm) i w ogóle cała zgraja postawnych Brazylijczyków pozwoliła, by tuż przed bramką uderzył piłkę głową - zadając decydujący cios - najniższy na boisku Sneijder (170 cm), który wraz z ewentualnym złotem MŚ dla Holandii stałby się bezdyskusyjnym faworytem plebiscytów na najlepszego gracza roku na świecie. Po czerwonej kartce „Canarinhos” stali się szokująco bezbronni i bezzębni zarazem. Wielkie współczesne drużyny nawet pomimo liczebnej przewagi rywala potrafią prowadzić normalny atak pozycyjny. Brazylijczycy stanęli rozstrzeleni po wszystkich kątach boiska, wpadli w popłoch (co widzieliśmy w niedokładnych podaniach), zaczęli nadużywać dalekich przerzutów i solowych rajdów. Wyglądało, że nie mają planu. Ta nagła utrata równowagi, ugięcie się pod pierwszymi poważnymi kłopotami to wielka klęska trenera. Brazylia  wróciła do schyłku mrocznych lat 80. - to wtedy ostatnio z dwóch turniejów z rzędu wracała przed półfinałem. Gdyby Dunga na Melo i paru innych nawet nie spojrzał, gdyby dogodził rodakom powołaniem wirtuozów i natchnął drużynę do gry bajecznej, kibice porażkę jakoś by przełknęli - łkaliby z żalu, ale też od błogich doznań estetycznych. Łzy smakowałyby słodko-gorzko. Przegraną reprezentację z 1982 roku do dziś wspominają z miłością. Porażkę po fałszywych ruchach Melo przyjmą ze ślepą furią. I będą wspominać jako haniebną. 