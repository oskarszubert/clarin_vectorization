Nie bloguję ostatnio i nie będę na razie blogował, wyurlopowałem się i szwendam po Andaluzji, wracam na trzy akapity - w Lidze Mistrzów dzieje się historia. Oglądałem oczywiście relację z Londynu (na sewilskim Sanchez Pizjuan byłem w sobotę, dzisiaj brałem futbol z telewizora), bo Inter Mediolan a la Jose Mourinho jest dla mnie jednym z najbardziej frapujących wątków w tej edycji rozgrywek. Nie zawiodłem się, mistrzowie Włoch nie tyle pokonali Chelsea, co ją obezwładnili, ufortyfikowali się perfekcyjnie, wyeliminowali rywala, który od kilku lat jest prawie-zwycięzcą  lub prawie-finalistą Champions League, który pożądał trofeum jak nikt inny w Europie, który być może jak nikt inny na trofeum zasługiwał. Nie wejdę w szczegóły, nie opowiemy sobie dziś, jak Mourinho przeobrażał drużynę zajęczych (w Europie) serc w drużynę nie do złamania, nie mam czasu, popędzają mnie w knajpie, a i laptop gaśnie. Podzielę się szybko dwoma drobiazgami. Pierwszy: nie umiałem w trakcie transmisji uciec myślami od Realu Madryt, w każdym mediolańskim ruchu widziałem wzór dla Realu Madryt, widziałem w zbiorowych przesunięciach mediolańskich lekcję, jak powinno się uciekać od notorycznego odpadania z LM w 1/8 finału, przypominałem sobie, jak oddanie jedynego gracza galaktycznego - Zlatana Ibrahimovicia – prowadziło do wzmocnienia zespołu, aż wolałem nie wyobrażać sobie, jakiego potwora stworzyłby Mourinho, gdyby Massimo Moratti wsunął mu do kieszeni ćwierć miliarda. Drugi drobiazg: nigdy nie sądźcie ludzi pragnących międzynarodowego sukcesu po ostatnich zachowaniach w rozgrywkach krajowych. Inter rzęził w Serie A, wielu jego piłkarzy wydawało się przygaszonych i podmęczonych, przegrywał Inter na sycylijskiej prowincji, ledwie się przesuwał, ledwie urywał punkciki, ledwie mu się udało ocalić minimalnę przewagę nad znokautowaną w Champions League konkurencją, a Arrigo Sacchi mógł wspominać, jak sam dążył do triumfu w Europie. Otóż kiedyś ten legendarny trener przygotowywał się do meczu z Realem Madryt pełen miesiąc, sukcesu raczej mu nie wróżono, w kraju przegrywali jego ludzie i z Cremonese, i z Ascoli. Wszystko zaczęło mieć sens, gdy Milan pokonał Real 2:0. A jeśli Mourinho kombinował tak samo? A jeśli dwumecz z Chelsea okaże się bardziej wymagający niż ćwierćfinałowy? 