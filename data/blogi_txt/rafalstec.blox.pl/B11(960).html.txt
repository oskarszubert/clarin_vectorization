To oczywiście nie jest oficjalna decyzja Milanu, lecz moje przypuszczenie, z którym dzielę się powodowany kolejnym newsem ze Sport.pl, cytującym za „Daily Record” Ariedo Braidę. Dyrektor mediolańskiego klubu powiedział: Boruc's valuation is high - £10m is a lot to pay - but I cannot exclude anything and it might still be possible to sign him. Soon the transfer window will be open and then we will see how the market is.Od podobnie brzmiących cytatów, nadinterpretowanych lub pospiesznie dementowanych, od średnio wiarygodnych pogłosek i zrodzonych ze zmyślenia plotek, a także od nieweryfikowalnych dywagacji, wszystkich nas jeszcze tego lata zemdli. Bo jedno jest prawdą - ludzie Milanu istotnie pozyskaniem Boruca się interesowali, uważnie śledzili jego mecze także w lidze szkockiej, byli pod wrażeniem jego umiejętności. (Co już trzeba poczytywać Polakowi za sukces. Jak myślicie, ilu innych naszych rodaków kopiących piłkę wymieniłby z nazwiska trener Ancelotti? Dudka? Kuszczaka? Smolarka moim zdaniem już nie). Używam czasu przeszłego, bo z pilnego śledzenia doniesień w sprawie „Boruc w Milanie”, rozmów z włoskimi kolegami po fachu, aktualnej sytuacji włoskiego klubu i jego zwyczajów transferowych, wnioskuję, iż Polak ma mimo wszystko nikłe szanse, by zagrać na San Siro.Po pierwsze, rossoneri stale obserwują nawet kilkudziesięciu piłkarzy na każdej pozycji. I nie kupują każdego, którego cenią. Nie kupują nawet każdego, którego bardzo cenią. Z ich bramką wiązano w ostatnich dwóch sezonach co najmniej 20 golkiperów, a sam Milan obecnie zatrudnia sześciu zawodowców - oprócz trenujących z klubem Kalaca, Didy i Fioriego są wypożyczeni Abbiati, Storari oraz Coppola.Po drugie, o ile jeszcze kilka miesięcy temu Boruc figurował we wszelkich informacjach w czubie listy życzeń Milanu (wraz z Sebastianem Freyem), o tyle wiosną w poważnych źródłach ucichło o Polaku. Wymieniano za to inne cele - Francuza Hugo Llorisa z Nice, Brazylijczyka Diego Alvesa z Almerii (nie puścił gola w lidze hiszpańskiej przez rekordowe 677 minut) oraz Diego Lopeza z Villarrealu. Postępy tego pierwszego skauci rossonerich ściśle obserwują od kilku sezonów.Po trzecie, Milan - powszechnie wykpiwany za kadrę emerytów - rzeczywiście chce odmłodzić skład. Lloris urodził się w 1986 roku, a Alves w 1985, czyli odpowiednio sześć i pięć lat po Borucu.Po czwarte, nasz bramkarz jest zbyt drogi. I nawet gdyby Celtic obniżył żądania, byłby towarem luksusowym. Milan oszczędza od lat, ośmiocyfrowe kwoty wykłada tylko za graczy naprawdę wielkich (Nesta), ofensywnych o możliwościach potwierdzonych w realiach Serie A (Gilardino) lub bajecznie utalentowanych młodzieńców (Pato). Nawet Kaka kosztował marne 8,5 mln euro. Generalnie wyłapuje jednak piłkarzy do wzięcia za darmo lub dostępnych po promocyjnej cenie, targując się o każdego eurocenta. Teraz podprowadził Arsenalowi - nie płacąc odstępnego - Flaminiego, a transfery Zambrotty i Ronaldinho pewnie dawno by sfinalizował, gdyby chciał choć trochę ustąpić w negocjacjach. Nie ustąpi, bo potrzebuje tego lata pieniędzy na zakupy wręcz hurtowe - planuje pozyskać nawet siedmiu-ośmiu zawodników.Jeśli Milan awansuje do Ligi Mistrzów, wyda więcej, ale wtedy będzie mu łatwiej odebrać Fiorentinie (z nią bije się jutro o awans do Champions League) Sebastiana Freya (w rozliczeniu może oddać jej Gilardino). Francuski rówieśnik Boruca ma nad Polakiem przewagę doświadczenia - w Serie A debiutował dziewięć lat temu i jest jej gwiazdą. Jeśli natomiast nieudany finisz w lidze włoskiej skaże Milan na Puchar UEFA, klub przyjmie wariant oszczędnościowy. Czyli z punktu widzenia Boruca gorszy.Po piąte, przedstawiciele rossonerich intensywnie spotykają się z Llorisem, a zdaniem „L'Equipe” - magazynu nieco bardziej wiarygodnego niż brytyjskie brukowce - wręcz ugadali z nim już warunki 4-letniego kontraktu. I mają nadzieję zapłacić zań Nice nie więcej niż 5-6 mln euro, bo umowa bramkarza z obecnym klubem wygasa w czerwcu 2009 roku. Francuzi ryzykują, że po następnym sezonie odejdzie za darmo, więc nie powinni się szaleńczo targować. Lopez natomiast, choć właśnie przedłużył kontrakt z Villarrealem do 2014 roku, mógłby przyjść na San Siro w ramach rozliczenia za Ricardo Oliveirę (jest graczem rossonerich, wypożyczonym do Realu Saragossa).Po szóste, coraz mniej realna zdaje się opcja, która była bardzo realna, choć w Polsce mówiło się o niej rzadziej - Milan bierze dwóch nowych bramkarzy, Boruca i kogoś młodszego na ławkę rezerwowych (np. Llorisa, obaj walczyliby o podstawowy skład). Rossoneri ściągną bowiem z wypożyczenia 31-letniego Christiana Abbiatiego, który na pewno nie będzie „trzecim”.To tyle. Postanowiłem rzucić garść danych i naszkicować krajobraz wokół mediolańskich zapędów Boruca, bo wiem, że inwazja newsów - często wzajemnie sprzecznych, często kompletnie niesprawdzalnych - może zawrócić w głowie. Tymczasem moim skromnym zdaniem Polakowi musiałyby w naprawdę niezwykły sposób sprzyjać okoliczności, by trafił do Milanu. I w ten transfer zwyczajnie nie wierzę.A teraz zostawiam was z nadzieją, że za kilka miesięcy, już po znakomitym dla Polaka Euro 2008 i przeprowadzce na San Siro, będziecie mieli okazję słusznie mnie zrugać, że wątpiłem i w ogóle się nie znam. 