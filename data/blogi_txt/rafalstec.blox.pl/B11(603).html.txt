Zostawmy Thierry’ego Henry’ego, jego adwokaci mają świętą rację, kiedy przypominają, że Francuz zachował się tak jak niemal wszyscy piłkarze, którzy na boisku notorycznie kłamią. Zajmijmy się FIFA - cyniczną firmą wycierającą sobie gębę sloganami o fair play, lecz nie robiącą nic, by elementarne wartości w sporcie chronić. Jeśli obrońców Henry znajduje wcale licznych, to również dlatego, że futbol oszustwo usankcjonował, oszustwo kibicom spowszedniało, kibice w przyznaniu się do oszustwa nie widzieliby zwykłej przyzwoitości, lecz sławili czyn heroiczny. W żadnej innej dziedzinie życia nie dzieje się tak, że przestępstwo popełniane - dzięki kamerom - na oczach milionów ludzi nie jest karane w ogóle lub jest karane demoralizująco łagodnie, ba, coraz częściej nikt go nawet nie potępia. Piłka nożna wychowuje krętaczy. Uczy, że łgarstwo popłaca. I albo to polubisz, albo idź sobie precz. Kiedy Henry dotykał piłki ręką, by nieuczciwie wygrać z Irlandią, a potem się do szachrajstwa nie przyznawał, wiedział, że niewiele ryzykuje. Nie bał się - bo nie musiał się bać - że za karę nie pojedzie na mundial. Choć przepisy pozwalają dyskwalifikować na wiele miesięcy graczy za brutalne faule bądź inne napastliwe zachowania (np. oplucie rywala), to ordynarne oszustwa - jak przewracanie się w polu karnym mimo braku kontaktu z rywalem - traktują pobłażliwie. Nie wiemy, czy gdyby Henry’emu groziło wykluczenie z mundialu, to łapkę by cofnął lub się sędziemu z grzechu wyspowiadał. Ale wolno nam założyć, że przynajmniej by rozważył, czy warto. W barażowym dwumeczu Francuzi nie przegrywali z Irlandią, lecz remisowali. Zostało im trochę czasu, by strzelić gola, potem mogli jeszcze zwyciężyć w rzutach karnych. Nie wymyślimy regulaminów, które uczynią sportowców uczciwymi. Stwórzmy przynajmniej przepisy odstraszające gangsterów. Ratujmy, ile się da. Bo dziś Henry się nawet nie wstydzi, nie tłumaczy szwindlu reakcją instynktowną i niebywałą presją, winę za skandal bezczelnie zrzuca na nieudolność sędziego. Dla jasności: protestowałbym, gdyby FIFA ukarała Henry’ego dla przykładu, surowiej niż tysiące poprzedników. Niech najpierw ogłosi nowe sankcje, dzięki którym rozpocznie osuszanie muraw z jawnego, uporczywego szydzenia z jej własnego kodeksu etycznego (polecam zwłaszcza dwa początkowe paragrafy). Tracą też sens argumenty, którymi Sepp Blatter uzasadnia niezgodę na korzystanie z powtórek wideo w sytuacjach kontrowersyjnych, trudnych do oceny. Rozumiałem pogląd - choć go nie podzielałem - że dopuszczenie sędziowskich pomyłek czyni grę bardziej ludzką, że nie wszystkich będzie na technologię stać. Niestety, sędziowie po cichu już się wideo niekiedy wspierają. W ich środowisku tajemnicą poliszynela są powody, dla których prowadzący finał ostatniego mundialu Horacio Elizondo z uderzającym opóźnieniem wyrzucił z boiska Zinedine’a Zidane’a (wyrżnął głową w klatę Marco Materazziego) - incydent analizował na monitorze „czwarty” arbiter Luis Medina Cantalejo. Na tegorocznym Pucharze Konfederacji natomiast piłkarze Egiptu zarzucili Howardowi Webbowi, że dzięki powtórce wideo podyktował rzut karny dla Brazylii. Co ciekawe, zwycięzcy wersję pokonanych potwierdzili. Do bezwstydnej hipokryzji FIFA przywykłem, dlatego jestem głęboko przekonany, że jeśli w finale przyszłorocznych mistrzostw świata trzeba będzie zerknąć w ekran, to sędzia techniczny znów zerknie. Mundial to biznes, skandale wizerunkowi biznesu szkodzą, finału splamić nie wolno. Wrogom kamer przybędzie poważny argument (arbiter sobie poradził), a futbol pozostanie podzielony na elitę z dostępem do wideo oraz plebs, który powinien się wreszcie pogodzić, że ten sport stał się rezerwatem dla zawodowych kanciarzy. 