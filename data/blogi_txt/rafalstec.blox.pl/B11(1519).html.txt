Nierówna wojna toczy się nieustannie. Jajogłowi zawsze wypuszczają nowy pocisk tuż przed mistrzostwami świata lub Europy, by nie dać bramkarzom szans się z nim oswoić. Działaczom FIFA w to graj - oni pożądają mnóstwa niezwykłych goli. Od 40 lat oficjalne piłki mundialu dostają imiona. Telstar, Tango, Azteca, Etrusco Unico, Questra, Tricolore, Fevernova, Teamgeist. Teraz przyszła Jabulani, co w języku zulu oznacza „świętować” albo „być szczęśliwym”. Kto widzi w piłce prosty nadmuchiwany balon, ten ignorant. Marketingowcy Adidasa tradycyjnie przedstawiają swój wyrób jako technologiczny przełom. Gdy posłuchać ich pochwalnych, straszących naukowym żargonem strof, można sądzić, że wybudowali pierwszą bazę na Marsie i od razu jest na niej wszystko, od kanałów HBO i popiersia Seppa Blattera po sokowirówkę z delfinarium. Przed poprzednim mundialem koncern po raz pierwszy ogłosił, że wymyślił piłkę najbardziej okrągłą. Najbardziej okrągłą, czyli odporną na odkształcenia - FIFA dopuszcza jej spłaszczanie się rzędu 1,5 proc. w trakcie gry, Teamgeist miał zachowywać okrągłość w 99 proc. Teraz okazuje się, że Jabulani jest w swojej krągłości jeszcze doskonalsza. A ponieważ fizycy uparli się rozebrać wszechświat do rosołu i żadna cząstka elementarna nie okazuje się wystarczająco elementarna, by uniemożliwić odkrycie mniejszej, prędkie wyrzeźbienie ideału Adidasowi nie grozi. Będzie co sprzedawać jako przełom zawsze, nawet kwadrans przed zgaśnięciem Słońca, kiedy szefowie FIFA postawią na nowoczesność totalną i zezwolą na wspieranie sędziów powtórkami wideo. Producenci nowe piłki zachwalają, bramkarze lamentują. To już też tradycja. I wcale nie lamentują patałachy, lecz fachowcy wybitni. Brazylijczyk Julio Cesar mówi o Jabulani „plastik z supermarketu”, Francuz Hugo Lloris nazwał ją „katastrofą”, Gianluigi Buffon smuci się, że czymś tak okropnym będzie rozgrywany tak ważny turniej, Iker Casillas prycha pogardliwie o „piłce przypominającej plażową”. Wszyscy zgłaszają te same pretensje, co zawsze. Fruwa wredny owal jak sobie chce, złośliwie wyginając trajektorię lotu w ostatniej sekundzie przed planowanym chwytem, by wyślizgnąć się z rękawic. Jeśli przeanalizujemy ich skargi sprzed kolejnych turniejów, dojdziemy do wniosku, że jajogłowi dążą do perfekcji, którą będzie piłka wywalająca przed twarzą bramkarza jęzor, rozdwajająca się i rozrywająca siatkę w obu okienkach bramki naraz. Słyszymy, że kolejne modele są coraz szybsze - i tu między piłek dostarczycielami, a piłek łapaczami, panuje w ocenie zgoda. Słyszymy też, że kolejne modele są coraz dokładniejsze - i tu już spór jest. Według Anglika Davida Jamesa Jabulani przy każdym kopnięciu zachowuje się inaczej, nie sposób wykonać dwóch identycznych zagrań. Bramkarzy tym razem popierają gromadnie nawet piłkarze z pola, jak wybitny rozgrywający Xavi czy napastnicy (Giampaolo Pazzini), którym teoretycznie powinna sprzyjać. - Jest dziwaczna, zachowuje się, jakby nie chciała zostać kopnięta - diagnozuje Luis Fabiano. Adidas wie lepiej, dzięki testom. Hydraulicznie napędzane syntetyczne odnóże ubrane w but piłkarski uderza w piłkę tysiące razy - zawsze tak samo, pod identycznym kątem i z identyczną siłą. I wychodzi, że futbolówka ostro skopana, czyli odkształcona, trafia tam, gdzie trafiała nowiusieńka. Że każdy kolejny model bije rekord precyzyjności. Najnowszy kilka sław już zresztą chwaliło - jak Kaka, Frank Lampard, Michael Ballack. Przypadkowo wiążą ich z Adidasem kontrakty reklamowe. By jeszcze zamęt powiększyć, warunki w RPA będą dalekie od laboratoryjnych, bo zmienne. Stadion Soccer City w Johannesburgu leży 1753 m.n.p.m., a stadion w Nelspruit tylko 12 m niżej, zatem kopnięta w tamtejszym, rzadszym powietrzu piłka pomknie o 5 proc. szybciej niż w kopnięta z tą samą siłą na przytulonych do oceanu boiskach w Kapsztadzie lub Durbanie. Jedno trzeba producentom oddać - odkąd używają syntetyków, piłki nie namakają i nie zmieniają ciężaru. A problem stanowiły zawsze, kontrowersje wywoływały nawet na mundialach przedwojennych. Już sędzia finału pierwszych mistrzostw świata, Jean Langenus, musiał zacząć mecz od rozstrzygnięcia sporu o to, którą piłką zostanie rozegrany. Argentyńczycy nie ufali piłce dostarczonej przez gospodarzy (Urugwajczycy sprowadzili ją z Anglii), więc arbiter zaproponował kompromis - w pierwszej połowie kopiemy w owal argentyński, po przerwie zmiana, swój dadzą rywale. Co przypominało wybór między dżumą a cholerą. Obie były ciężkie i sznurowane, od uderzania obu bolała głowa. Niektórzy piłkarze, chcąc złagodzić cierpienia, zakładali berety, które wypełniali gazetami. Czyli jakiś postęp chyba jest. 