Pilnie śledzę skład Interu Mediolan, ponieważ w felietonie przed startem Ligi Mistrzów prorokowałem, że jako pierwszy czołowy europejski klub wystawi jedenastkę bez Europejczyków, i teraz chcę się pochwalić swoją przenikliwością, kiedy do tego wreszcie dojdzie. (Projekty w typie wszechbrazylijskiej Pogoni pomijam, bo nie interesują mnie kuriozalne idee fixe, lecz normalne drużyny, do których kaperuje się możliwie najlepszych graczy. Zresztą w Szczecinie zawsze grał jakiś Europejczyk - Pesković lub Fabiniak.) Dzisiaj mediolańczycy zaczęli ligowy mecz z Cagliari w składzie:Bramkarz: Julio Cesar (Brazylia).Obrona: Maicon (Brazylia), Cordoba (Kolumbia), Samuel (Argentyna), Maxwell (Brazylia).Pomoc: Zanetti (Argentyna), Cambiasso (Argentyna), Chivu (Rumunia).Atak: Suazo (Honduras), Crespo (Argentyna), Cruz (Argentyna).Gołym okiem widać, że od przejścia do historii dzieliło Inter jedno nazwisko - Rumuna Chivu. Dlatego nie wracałbym przedwcześnie do tematu, gdybym nie przypomniał mi się poranny finał klubowych mistrzostw świata między Milanem i Boca Juniors. Argentyńczycy przegrali zasłużenie, ale na pewno nie wyglądali na postaci z innej - mniej kolorowej - bajki, przez niemal godzinę tocząc wyrównany bój ze zwycięzcą Ligi Mistrzów.Nie wyglądali na piłkarzy słabszych pod każdym względem, choć logika nakazywałaby oczekiwać, że wyglądali będą. Podobnie zresztą jak gracze ze wszystkich innych klubów z Ameryki Południowej w starciach z europejskimi rywalami. Ich najjaśniejsze gwiazdy emigrują na Stary Kontynent od zawsze, ale dopiero stosunkowo niedawno masowo emigrować jęły także gwiazdy nienajjaśniejsze, mniej jasne i mieniące się blaskiem raczej bladym. W Europie grają już nie setki, lecz tysiące Latynosów - zwłaszcza z Argentyny i Brazylii.Taki odpływ krwi powinien odbić się na poziomie gry tamtejszych klubów, tymczasem dwie poprzednie edycje klubowych mistrzostw świata wygrali właśnie południowi Amerykanie - brazylijskie Sao Paulo oraz Internacional Porto Alegre pokonały odpowiednio Liverpool i Barcelonę. Wyobrażacie sobie, kto grałby w polskiej pierwszej lidze, gdyby znienacka opuściło ją 1000 najlepszych zawodników? Ja sobie wolę nie wyobrażać. Lepiej zachwycać się kunsztowną techniką Argentyńczyków z Boca Juniors, którzy bimbają sobie z teorii, że każda populacja dysponuje ograniczonym odsetkiem ludzi utalentowanych sportowo. I proponują własną: wylosuj spośród nas dowolną jedenastkę, a będziesz miał świetną drużynę.PS. Chętnym proponuję na forum zabawę w zestawianie jedenastek marzeń, które mogłyby wystąpić w meczu Europa - Ameryka Łacińska, gdyby ktoś taki mecz zorganizował. Tylko nie proponujcie doboru losowego :-)  A poniżej macie dowód, że dryblerska fantazja Latynosów nie zna granic. Ciekawe tylko, czy wynalazek Kerlona zadziała w Europie... 