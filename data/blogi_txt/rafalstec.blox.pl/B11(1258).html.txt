„Na zgrupowaniach będziemy pracować głównie nad taktyką i stałymi fragmentami, które są jej elementem” - ogłosił Waldemar Fornalik w wywiadzie dla „Gazety”. Zabrzmiało jak zapowiedź cywilizacyjnego skoku do innej, odległej epoki. Jeśli selekcjoner dotrzyma słowa, kadrowicze będą musieli uporać się z szokiem kulturowym - poprzedni szef do ścibolenia taktyki nie miał serca, a wykuwanie rzutów wolnych i rożnych wiecznie odkładał na później. Zapowiedział zarazem Fornalik testowanie ustawienia 4-4-2, niemodnego już, lecz stosunkowo łatwego do zaszczepienia nowo poznanym piłkarzom - co ważne, gdy trzeba działać szybko. Właśnie tak poukładał Anglików trener Hodgson, który objął władzę tuż przed Euro i czasu na wymyślanie - nie mówiąc o polerowaniu - własnej konstrukcji nie miał wcale. Nasi piłkarze dzisiaj szybko dali wyraźnie do zrozumienia, że w nowym taktycznym stroju czują się swobodnie jak w kaftanie bezpieczeństwa. Jeśli nawet Artur Sobiech - postać dla rewolucji kluczowa, dodatkowy napastnik mający wyręczyć ofensywnego rozgrywającego - dotknął piłki, to nawet najwytrawniejszy kibic tego doniosłego incydentu nie zapamiętał. Fornalik zareagował natychmiast. Jego wizja kompletnie mi się nie podobała - również dlatego, że nie pojmuję sensu wpychania dwóch napastników do reprezentacji kraju dysponującego napastnikiem całym jednym. Spodobało mi się za to, że nowy selekcjoner ze zmianami nie zwleka - trenerzy lubią odróżnić się od poprzednika i odcisnąć piętno na drużynie, a Fornalik schował ego, wypchnął na murawę Adriana Mierzejewskiego, zarządził powrót do konceptu Franciszka Smudy. Nie powiodło mu się, Estonia dzięki pojedynczemu kopnięciu odniosła historyczny, bezprecedensowy triumf nad Polską. Żaden z naszych selekcjonerów po Januszu Wójciku nie debiutował zwycięsko, ale też trzeba zanurkować bardzo głęboko - ryzykując utonięcie - w przeszłość, by wyłowić inauguracyjną porażkę równie przykrą, poniesioną z porównywalnie miałkim przeciwnikiem. Gdyby ten sparing wywoływał jakiekolwiek emocje, byłby wyciskaczem łez - kiepskim formalnie, podanym w odpychająco nieudolnych kadrach. Ani myślę wyrzucać cokolwiek Fornalikowi, przebieg wieczoru wyjaśniam raczej słabiutką fizyczną dyspozycją piłkarzy, którzy dopiero zaczną na poważnie bić się w ligach zagranicznych. Przypuszczam też, że w otwierającym mundialowe eliminacje meczu w Czarnogórze też najwięcej będzie zależało od nich - osobistej motywacji, zapału do reprezentowania kraju, chęci zrehabilitowania się za mistrzostwa kontynentu (i dzisiejszego gniota). Nowy selekcjoner niczego swojego wytrenować nie zdąży, a jako charyzmatyczny, zdolny porwać pojedynczą przemową przywódca poznać się nie dał. Na trzy tygodnie przed kampanią MŚ 2014 zrobiło się jeszcze markotniej niż po Euro 2012.﻿ 