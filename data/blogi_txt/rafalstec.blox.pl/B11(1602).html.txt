Trochę od czapy wpis wlewam, ale taką mam fanaberię, ogarnął mnie świąteczny nastrój wspomnieniowy i rekapitulowałem sobie popisy drużyny, która swego czasu mnie zauroczyła, zasługiwała na Puchar Europy, ale go nie zdobyła, a w jej osiągnięciach próżno szukać przypadku - jako ostatnia przed Manchesterem United dwukrotnie z rzędu awansowała do finału Ligi Mistrzów, by niedługo potem, już z innym trenerem, zdobywać mistrzostwo Hiszpanii (też dwa razy) i Puchar UEFA. Valencia pod batutą Hectora Cupera. Jutro minie 10 lat od jej zwycięstwa nad Barceloną 4:1 w półfinale Champions League, dzięki któremu zadebiutowała w najważniejszym meczu w europejskim futbolu klubowym. Jej bohaterowie albo byli wówczas autentycznymi międzynarodowymi gwiazdami, albo uchodzili za skazanych na hołdy całej ludzkości kandydatów na gwiazdy. Historia tamtej Valencii mieści w sobie uderzający fabularny motyw, o którym pewnie nigdy bym nigdzie nie napisał (bo i po co), gdyby atomy nie poukładały nam się tak dowcipnie, że w internecie pojawiły się blogi i poza oficjalnym nurtem wolno uprawiać dowolną bazgraninę. Otóż naznaczała drużyna Cupera idoli trybun Mestalla tak tajemniczym, jak śmiercionośnym piętnem, które nie pozwalało im wariować z piłką przy nodze już nigdzie indziej. A, powtórzę, zwyciężali oni na zbyt długim czasowym dystansie, byśmy mogli podważać ich sukcesy opowieściami o doniosłej roli przypadku w sporcie. Każdy transfer był katastrofą, choć Valencia się na tych transferach obłowiła. Claudio Lopez, cudownie lewonożny atakujący sprinter zwany „wszą”, kosztował 35 mln euro, ale w rzymskim Lazio głównie się leczył, aż wylądował na zesłaniu w lidze meksykańskiej. Już nigdy nie odzyskał formy z Mestalla. Gaizka Mendieta, niezniszczalny pracuś aspirujący do miana najlepszego pomocnika na kontynencie, kosztował 48 mln euro, ale w Lazio został bohaterem najdroższej klapy transferowej w całej historii futbolu. Po roku wyleciał, potem dogorywał w Middlesborough. Już nigdy nie odzyskał formy z Mestalla, jego kariera zmieniła się w pasmo udręk. Ponaddźwiękowy Kily Gonzalez należał do wąskiej czołówki lewoskrzydłowych. Należał przed wylotem do Interu Mediolan - tam grywał od święta, aż wrócił do Argentyny. On również już nigdy nie odzyskał formy z Mestalla. Gerard Lopez zapracował na reputację tak zdolnego rozgrywającego, że za ponad 20 mln euro wzięła go Barcelona. Choć Hiszpan wytrwał tam pięć lat, to rozczarowywał, by po odejściu z Camp Nou spadać do coraz słabszych klubów - dziś biedzi się w średniej drugoligowej Gironie. Oczywiście po opuszczeniu Valencii nigdy nie odzyskał formy z Mestalla. W drugiej lidze tkwi też obecnie Javier Farinos (Hercules Alicante), z Valencii oddany w 2000 roku do mediolańskiego Interu za 15 mln. I on już nigdy nie odzyskał formy z Mestalla. Wymieniam kluczowych pomocników i napastników tamtej drużyny, którzy odeszli. Jak Ruben Baraja z Davidem Albeldą zapuścili korzenie, to jeszcze długo cieszyli się znakomitą formą. Owych pięciu uciekinierów złączyła kruchość zdrowia - wszystkim zatruwały życie notoryczne kontuzje, od poważnych przez bardzo poważne po uniemożliwiające normalne uprawianie wyczynowego sportu. Zupełnie jakby zauroczona ich talentem Walencja rzucała urok na każdego, kto wyjeżdża. Listę ofiar dałoby się jeszcze wydłużać (osobiście specjalnie żałowałem wiecznie schorowanego Pablo Aimara, który przyszedł później i na fenomenalnego rozgrywającego też wyglądał tylko w tym klubie), ale zwieńczyć wypada ją Hectorem Cuperem. Kiedy argentyński trener zbiegł z Mestalla, uchodził za jednego z najwybitniejszych fachowców - cuda czynił na Majorce, cuda czynił w Walencji. Od tego momentu psuł wszystko, czego się dotknął, i nikł w oczach - poniósł klęskę na San Siro; wrócił do Mallorki, by porzucić ją na ostatnim miejscu w lidze hiszpańskiej; w Betisie przetrwał kilka miesięcy; po dziesięciu kolejkach Serie A wyleciał z Parmy (a ta spadła do Serie B); nie wygrał ani jednego meczu jako selekcjoner Gruzji. Ostatnio próbuje wracać do życia w Arisie Saloniki… Kto pamięta tamtą drużynę, też bezradnie westchnie i nie będzie chciał uwierzyć, że oni wszyscy - wyprzedani za około 120 mln - zawiedli. Jeśli zresztą analizować biografie i innych piłkarzy odchodzących - już później - z Valencii, to wyjdzie, że oszałamiających karier raczej nie robili. Ja, gdybym był przesądny, poleciałbym dziś chyba do Walencji, stanął pod klubowymi posiadłościami i wykrzykiwał desperacki apel do Davida Silvy, Davida Villi, Evera Banegi etc - panowie, ratujcie swoje kariery, za Chiny Ludowe stamtąd nie wyjeżdżajcie! 