Uwaga, uwaga, nieuchronnie nadciąga 18 października, czyli nadciąga czwarta rocznica założenia blogu „A jednak się kręci”, czyli będziemy do upadłego świętować i się radować, czyli rozstrzygniemy kolejną edycję kultowego już, jak gdzieniegdzie obijało mi się o uszy, konkursu na „Jasnowidza roku”, a także ogłosimy jeszcze jedną - naturalnie jeszcze trudniejszą - jego odsłonę. Kto jakimś cudem nie wie, o co się rozchodzi, ten trąba i niech kliknie np. tutaj, tutaj oraz tutaj. Tam znajdzie szczegóły, leniuchów informuję tylko z grubsza, że ów prestiżowy konkurs polega na przewidywaniu przyszłości, a tego, kto widzi ją najdokładniej, nagradzam oryginalną koszulką aktualnego zwycięzcy Ligi Mistrzów (dwóch zwycięzców też tak nagradzam, trzech lub więcej rywalizuje w ekspresowej dogrywce). Oto prawidłowe odpowiedzi na zeszłoroczne pytania: 1) Podbeskidzie Bielsko-Biała zadebiutuje w tzw. ekstraklasie? TAK 2) mistrzostwo Polski zdobędzie Jagiellonia? NIE 3) mistrzostwo i wicemistrzostwo Polski zdobędą kluby, który nigdy dotąd nie zdobyły tytułu? NIE 4) broniący tytułu Lech zakwalifikuje się do kolejnej edycji europejskich pucharów? NIE 5) polski klub zagra w Lidze Mistrzów? NIE 6) polski piłkarz strzeli gola w LM? (odpowiedź poznamy we wtorkowy wieczór) 7) posadę trenera Polonii Warszawa stracą Paweł Janas, a także jego następca? TAK 8) Euzebiusz Smolarek wciąż będzie grał w Warszawie? NIE 9) Paweł Brożek wciąż będzie grał w Krakowie? NIE 10) Semir Stilić wciąż będzie grał w Poznaniu? TAK 11) portugalski skrzydłowy Manu strzeli więcej niż jednego gola w naszej lidze? TAK 12) Tomasz Frankowski (139 gole) doścignie Kazimierza Kmiecika (153 gole) w klasyfikacji najlepszych ligowych snajperów wszech czasów? TAK 13) Maciej Skorża będzie pierwszym trenerem innej drużyny niż Legia Warszawa? NIE 14) Władysław George Engel i Krzysztof Paluszek wciąż będą członkami Wydziału Szkolenia? TAK 15) rozpocznie się największy proces w futbolowej aferze korupcyjnej (przeciwko zogranizowanej grupie przestępczej ustawiającej mecze), w którym na ławie oskarżonych zasiądą m.in. „Fryzjer”, były selekcjoner Janusz W., były (?) bohater Lecha Poznań Piotr R., uznany sędzia Grzegorz G? NIE 16) Franciszek Smuda powoła do kadry Sławomira Peszkę, którego nieodwołalnie usunął po niedawnej aferze alkoholowej? TAK 17) Franciszek Smuda wbrew zapowiedziom powoła do kadry naturalizowanego obcokrajowca, który nie ma polskich korzeni? TAK 18) w reprezentacji Polski zadebiutuje więcej niż jeden piłkarz, który dopiero otrzyma nasz paszport (obcokrajowiec z polskimi bądź bez polskich korzeni)? TAK 19) reprezentacja Polski wygra choć jeden sparing? TAK 20) Republika Zielonego Przylądka wyprzedzi Polskę w rankingu FIFA? NIE 21) Robert Lewandowski będzie miał w dorobku co najmniej 10 goli w Bundeslidze? TAK 22) Artur Boruc nadal będzie zatrudniony w klubie włoskiej Serie A? TAK 23) W Serie A zadebiutuje Kamil Glik? TAK 24) Wojtek Szczęsny nadal będzie bramkarzem Arsenalu? TAK 25) Cesc Fabregas zostanie graczem Barcelony? TAK 26) Atletico Madryt utrzyma w klubie Sergio Aguero? NIE 27) Kaka opuści ligę hiszpańską? NIE 28) Neymar zagra w lidze angielskiej? NIE 29) Anderlecht Bruksela utrzyma Romelu Lukaku? NIE 30) Inter Mediolan obroni mistrzostwo Włoch? NIE 31) Manchester City przebije się do czołowej trójki na finiszu Premier League? TAK 32) Juventus Turyn awansuje do LM? NIE 33) Mainz awansuje do LM? NIE 34) Real Madryt dotrze do półfinału LM? TAK 35) do ćwierćfinału LM dotrze klub z miasta położonego na wschód od Monachium? TAK 36) królem strzelców LM zostanie piłkarz spoza Europy? TAK 37) Portugalia będzie już pewna występu na Euro 2012? NIE 38) Hiszpanie wygrają wszystkie mecze w eliminacjach Euro 2012? TAK 39) piłkarzem roku na świecie w plebiscycie FIFA zostanie Hiszpan? NIE 40) Copa America znów wygra Brazylia? NIE 41) Katarowi zostanie przyznana organizacja mundialu? TAK 42) w cv Jerzego Engela na jego stronie internetowej syn trenera wciąż będzie figurował jako „George”? TAK Teraz pozostaje tylko sprawdzić, kto wygrał. Poprzednia edycja zrodziła niezwykle słuszną tradycję - czytelnicy wdzięczni, że na co dzień to ja dla nich zajmująco bloguję, w rewanżu podliczyli odpowiedzi, wcześniej zgłaszając się mejlowo. Na to wydanie „Jasnowidza” też zebrałem grupkę chętnych pomocy, ale - przyznaję się z lekkim tylko wstydem, roztargnienie to moja cecha naturalna, jak nieodparty urok osobisty u trenera Smudy - gdzieś listę nicków zapodziałem. Może byście się przypomnieli? A może objawią się chętni, którzy nie zgłaszali się przed rokiem? Proszę o wsparcie i czekam na wyniki - wklejone na blogowym forum - do północy oddzielającej poniedziałek od wtorku (z pominięciem pytania o polskiego gola w LM, ten drobiazg uzupełnimy na finiszu). Jeśli się nie doczekam, oczywiście podliczę wszystko sam i we wtorkowy wieczór ogłoszę zwycięzcę. A nazajutrz ogłoszę pytania do kolejnej edycji konkursu. Mam zresztą nadzieję, że i pytania znów pomożecie ułożyć;-)﻿ 