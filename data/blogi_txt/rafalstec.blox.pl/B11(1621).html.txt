Zwłaszcza w końcówce czwartego seta, gdy Serbowie bronili setek rosyjskich meczboli, odrywałem się od ziemi już razem z nimi. Te chwile trzeba chłonąć wszystkimi porami, bo niemal się nie zdarzają. Chwile, w których siatkówka przestaje być małym sportem i przeradza się w porywającą łomotaninę atletów, którzy muszą grać w hali, bo na zewnątrz zasłanialiby słońce. Serbowie przeżyli, zaatakowali, awansowali. Do finału mistrzostw Europy. Znów wystrzelili na szczyt, choć ich przebudowywana reprezentacja, porzucona przez genialnego rozgrywającego Nikolę Grbicia, powinna czuć się jak po lobotomii. Nie wiem, jak oni to robią. Nie wiem, jak serbscy siatkarze przezwyciężają samych siebie, niespecjalnie trafiają do mnie opowieści o bolesnej historii, która skazywała ich naród na ciągłą walkę o przetrwanie i uczyniła patriotów pragnących umrzeć dla ojczyzny także na boisku. W każdym razie oni rzeczywiście wyglądają pod siatką tak, jakby parli po coś więcej niż chwała w kolorze medalu. Wszystko, co kłębiło mi się w głowie, idealnie ubrał w słowa ich muskularny rewolwerowiec Ivan Miljković, którego po fatalnym pierwszym secie roznosiła wściekłość, urażona duma, fizjologiczna niezgoda na porażkę. Serb zjadł po meczu czekoladkę, wyrzucił opakowanie i przełożył batalię z Rosją na słowa w sposób kongenialny: „Oni mieli siłę, oni mieli wzrost, oni mieli mnóstwo rzeczy, których nam brakuje. Mam nadzieję, że to, co mamy my, widzieliście w piątym secie na naszych twarzach. My mieliśmy tylko żelazną wolę zwycięstwa”.﻿ 