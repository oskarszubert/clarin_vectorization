W zeszłym roku mogliśmy zjawisko zbagatelizować, wyłgawszy się od dyskusji tezą o niespotykanym splocie okoliczności, teraz nie ma wyjścia - angielskie kluby znów okupują trzy miejsca w półfinale Ligi Mistrzów. Trzeba się przyzwyczaić? Hegemonia wyspiarzy musiała nadejść, bo uciekli oni reszcie kontynentu ekonomicznie, bo najwybitniejszych piłkarzy poza grubą kasą nęci też oszałamiający spektakl, jakim stała się Premier League?Pewnie tak, pewnie dałoby się udowodnić bezkonkurencyjność tych rozgrywek pod wieloma względami. Pozostaje pytanie, na ile są Anglicy mocni słabością rywali - czy ich wzlot nie zbiegł się aby w czasie z zapaścią reszty futbolowej Europy.Rzućmy okiem na inne supermocarstwa. Mocarstwa, które dobieram subiektywnie, jak mi się widzi, usiłując jednak nie wywoływać nominacjami huraganowych kontrowersji.Włochów, którzy przez 12 godzin gry z Anglikami w bieżącej edycji Ligi Mistrzów uciułali jednego marnego gola, kryzys dopadł już jakiś czas temu. Afera Calciopoli, wysokie opodatkowanie kontraktów piłkarzy, chuligańska jatka wokół stadionów etc - nagromadzenie problemów zniechęca do przyjazdu megagwiazdy i hamuje rozwój potentatów. Inter niby wciąż dominuje, ale na jego poziom gry głównie się psioczy, a jeśli nawet drużynę lidera ligi - bardzo bliską kolejnej obrony tytułu - prowadzi trener niepewny posady (Roberto Mancini), to wewnątrz musi szaleć tajfun. Juventus ledwie się wyrwał z drugoligowego czyśćca. Roma kleci podstawową jedenastkę za marne 30 milionów euro z niewielkim okładem, co Manchesterowi nie starczyłoby ani na Rooneya, ani na Ferdinanda. Wreszcie Milan... szkoda gadać, jaka szkapa jest, każdy widzi. Jeśli ze stępa nie przejdzie w kłus, od Ligi Mistrzów sobie odpocznie na dłużej.O hiszpańskiej Primera Division mówią już wręcz, że jej wyniki zdołałaby racjonalnie uzasadnić jedynie teoria chaosu, bo posądzanie tamtejszych wielkich firm, że na zdobycie mistrzostwo nie mają ochoty, brzmi dość karkołomnie. Tymczasem Real Madryt, szukający stabilizacji od kilku lat, wygrał ledwie 3 z ostatnich 10 meczów. Tymczasem Barcelona, klub z szatnią zatruwaną przez balangujące primadonny, wygrała ledwie 1 z 7 ostatnich spotkań w rozgrywkach krajowych. Sprawę Valencii, trzeciej potędze minionych sezonów, lepiej litościwie przemilczeć - dość powiedzieć, że ledwie wystaje ponad strefę spadkową Primera Division.Bayernu Monachium w Champions League nie ma w ogóle, impet stracił też Olympique Lyon, który nietykalny przestał być już nawet w lidze francuskiej, pozwalając deptać sobie po piętach rywalom dotychczas nokautowanym.Głębiej w poszukiwaniu niekwestionowanych mocarstw schylał się nie będę, bo istotnie zacząłbym być kontrowersyjny. Nie muszę zresztą - doceniając i klasę, i fantastyczne perspektywy tytanów Premier League na najbliższe lata, trudno uciec od przypuszczenia, że bez nich w piłkarskiej Europie zapanowałoby dziś coś w rodzaju bezkrólewia, a w najlepszym razie - kryzys przywództwa. I nie chodzi tutaj nawet o kryteria wymierne (wyniki), lecz przede wszystkim subiektywne wrażenia, czyli poziom gry.Nie wiadomo tylko, czy ciężkie czasy dla nieangielskich kolosów potrwają ładnych parę lat, czy muszą one jedynie przetrwać krótkie - jak mówią Włosi - „periodaccio”, czyli „okresisko”. 