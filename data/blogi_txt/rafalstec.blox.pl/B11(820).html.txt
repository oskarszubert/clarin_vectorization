We wczorajszym felietonie pt. „Dlaczego Beenhakker nie liczy goli Brożka” obwołałem polskich napastników pierwszorzędnymi piłkarzami drugorzędnymi, bowiem niezależnie od ich snajperskiej skuteczności na boiskach polskich (lub zagranicznych, lecz prowincjonalnych) na szczytowych pułapach europejskiego futbolu są skazani na niepowodzenie. Traf chciał, że tego samego dnia „Rzeczpospolita” publikuje ciekawy wywiad z selekcjonerem reprezentacji, w którym Leo przestrzega naszych ligowców przed pochopnymi wyjazdami na Zachód, powołując się na nieudany transfer Radosława Matusiaka do Palermo. - Nie chciałbym, żeby słuchał złych doradców, których ma dookoła - mówi Holender (chodzi mu o Majewskiego z Groclinu). - Przykład Radosława Matusiaka pokazuje, że czasami lepiej nie pchać się na siłę. Jeśli jesteś młodym napastnikiem, nie możesz iść do ligi włoskiej, gdzie przed tobą będzie pięciu morderców, a wsparcie w drużynie będziesz miał takie, że wykopią piłkę przed siebie i będą życzyć miłego dnia. To zabójstwo dla kariery.Czytam i kompletnie się nie zgadzam. Nie zgadzam się z tym radośniejszą beztroską, że z Beenhakkerem - jak czytam w innych gazetach - zgadzać się ponoć nie wolno. Sam pisałem kiedyś, że Matusiak powinien wyrwać do Palermo, nawet gdyby Cieśninę Messyńską miał pokonać wpław, i wciąż się upieram, że jeśli ten napastnik miał się w styczniu ubiegłego roku wahać, czy zamienić Bełchatów na Sycylię, to znaczy, że chyba wszyscy piłkarze polskiej ligi powinni tkwić w niej do końca karier.Miał Matusiak wówczas skończone 25 lat. Nie 18, nie 20, nie 22, nawet nie 24. Do jakiego wieku miał czekać, by uznać, że jest wystarczająco dojrzały? Jak długo piłkarz jest młody? Dlaczego odrzucać ofertę z drużyny, która w momencie transferu ma ambicje sięgające Ligi Mistrzów? Która kupuje obcokrajowców znacznie młodszych, a oni sobie radzą?Pamiętam, że w Palermo chcieli na Polaka stawiać, witali go z entuzjazmem, robili, co mogli, by nieba mu przychylić. Nikt nie pchał go tydzień po transferze do podstawowego składu, dostał czas na ochłonięcie, mógł powoli, krok po kroku, adaptować się w nowym świecie. We Włoszech nikt nie wykopuje piłki przed siebie i nie życzy miłego dnia, jak chciałby Beenhakker, a Matusiak nie przegrał tam swojej szansy dlatego, że nie sprostał w bijatyce z pięcioma mordercami. Zdaniem samych Włochów zabrakło mu raczej piłkarskiej inteligencji i innych atutów mentalnych, na jego technikę, siłę i szybkość nikt nie narzekał. Potem zresztą dostał jeszcze jedną szansę - w Heerenveen - i jeszcze jedną - w Wiśle Kraków. Ok, rozumiem, że sycylijskie niepowodzenie wpędziło go w depresję, z której niełatwo się wydźwignąć. Jak długo jednak można tłumaczyć jedną porażką wszystkie następne?W Palermo Matusiakowi się nie powiodło niekonieczne dlatego, że źle wybrał. Jeśli sukcesu nie zrobił i w innych drużynach, jeśli jego dobra passa trwała, biorąc pod uwagę całą karierę klubową, ledwie pół sezonu (w Bełchatowie), to wypada szukać głębszych przyczyn. I nie czynić z jego klęski sztandaru, który będzie złowieszczo powiewał przed nosem innych piłkarzy chcących sprostać wyzwaniom trudniejszym niż nasza marna liga. Owszem, ja też sądzę, że ich szanse są ograniczone, bo ogranicza je licha edukacja odebrana na wysuszonych klepiskach zamiast boisk i pod polską myślą szkoleniową. Ale próbować muszą, 25-latkowi nie wolno myśleć, że jest młody i kupa czasu przed nim. Sam Matusiak powtarza do dziś, że wypadowi na Sycylię zawdzięcza wiele: posmakował prawdziwej, zawodowej piłki i sporo się nauczył (a przypuszczam, że i finansowo nie stracił).Ze słowami Beenhakkera - zazwyczaj słusznie traktowanymi przez naszych piłkarzy jak liturgia - mam kłopot. Przestróg przed krętaczami z listy licencjonowanych agentów FIFA (i nielicencjonowanymi też) nigdy dość, przestróg przed wyjeżdżaniem byle gdzie w pogoni za szmalem - również, przyszłość Majewskiego w angielskim średniaku też widzę czarno, ale jeśli nasi dorośli gracze, nawet ci uchodzący za ponadprzeciętnie zdolnych, powinni się bać mocnej ligi, to znaczy, że Holender nie mówi całej prawdy, gdy publicznie pieje o ich niezmierzonym talencie.PS Leo zawsze oryginalny. Uderzające, że wśród wyróżniających się piłkarzy Wisły, którzy zwrócili jego uwagę, wymienia w wywiadzie tercet ludzi dalekich od pozycji gwiazd - Boguskiego, Jirsaka oraz Diaza... 