Prośbę o akredytację na jesienny sparing polskich piłkarzy z Meksykiem złożyłem na czas, ale PZPN mi odmówił. Zdziwiłem się - jako Rafał Stec żadną osobistością nie jestem, jako główny futbolowy publicysta czołowej gazety w kraju zakładam, że wpuszczenie mnie na mecz jest formalnością, tak jak wpuszczenie głównych publicystów innych czołowych gazet. Na stadion oczywiście wszedłem, siedziałem między kibicami. Prośbę o akredytację na sparing z Portugalią też złożyłem na czas, PZPN znów mi odmówił. Znów się zdziwiłem, na stadion oczywiście wszedłem. Interweniowałem u Antoniego Piechniczka, ten zgodził się, że sprawa powinna być formalnością, problem rozwiązał błyskawicznie. Z głębokich gardeł w związku wyciągnąłem zeznanie, że nie obowiązują tam jasne reguły rozdawania akredytacji (nie trzeba ich wymyślać, są powszechnie przyjęte nie tylko w Polsce). Panią losu dziennikarzy jest rzeczniczka Agnieszka Olejkowska, jednym gestem ścina nielubiane łby, procedura odwoławcza od jej werdyktu nie istnieje. Zadumałem się. Czyżby to ona usiłowała przywalić mi zakazem stadionowym? Przeszukałem pamięć. Choć specjalnie namiętnie z panią rzeczniczką Olejkowską nigdy nie figlowaliśmy, to momenty były - pani rzeczniczka Olejkowska próbowała np. swego czasu napaskudzić na mój wywiad z Franciszkiem Smudą. Znaczy ona sądziła, że go wygładza, ja zdiagnozowałem u niej krzyczący brak językowego wyczucia i uważałem, że swoimi pomysłami szkodzi samemu selekcjonerowi. W ogóle zresztą nie rozumiałem, jak może się domagać autoryzacji ktoś, kto na łamy innej gazety przepuszcza zapewnienia trenera, że „nie był miękkim ch... robiony”. Kilka tygodni później uczestniczyłem w debacie o Euro 2012 w Roxy FM. Organizatorzy dzwonili też do pani rzeczniczki, która na dźwięk mojego nazwiska prychnęła, jak mi zrelacjonowano: „My to się przed każdym meczem zastanawiamy, czy w ogóle mu dać akredytację”. Oczywiście nie uwierzyłem, do ludzi stosunek mam niezmiennie życzliwy, w istnienie złej woli bliźnich odruchowo powątpiewam. Dlatego z obowiązkowym optymizmem złożyłem prośbę o akredytację na szlagierowy sobotni sparing z Andorą. Złożyłem oczywiście na czas. Tak, słusznie się domyślacie, PZPN znów mi odmówił. A ja znów mógłbym na trybuny się wedrzeć - kupić bilet albo zadzwonić do Władysława George’a (stali bywalcy blogu domyślają się, że w te pędy pośpieszyłby z pomocą), ale tym razem się poddałem, z emocjonującego popołudnia rezygnując rzecz jasna z bólem serca. Skoro zostałem ukarany, to znaczy, że zasłużyłem, a skoro zasłużyłem, powinienem odbyć wyrok, nawet wyrok okrutny. Odetchnąłem też z ulgą, że jurysdykcja pani rzeczniczki Olejkowskiej- jeśli to istotnie ona wymierza sprawiedliwość - nie obejmuje Euro 2012. Tak jak na wszystkich poprzednich turniejach organizowanych przez UEFA oraz FIFA wszystkie moje prośby o akredytacje zostały zaakceptowane, obejrzę i wszystkie mecze Polaków, i przeboje hiszpańsko-włoski oraz holendersko-niemiecki, i wiele gier pomniejszych.﻿ 