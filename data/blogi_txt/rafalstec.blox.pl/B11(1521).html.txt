Dragan Travica, rozgrywający włoskich wicemistrzów Europy w siatkówce, opowiedział, że tuż przed niedzielnym finałem wzruszył się jak rzadko w życiu, bo trener Mauro Berruto - z wykształcenia filozof - przemawiał w szatni tak przejmująco i sugestywnie, że mógłby konkurować z Tonym d’Amato perorującym w finale „Any Given Sunday”. Co sprowokowało mnie, bym wreszcie poruszył blogowo temat, który nurtuje mnie od dawna, lecz nie znajdowałem pretekstu, by się nim zająć. Dzięki szaleńczemu rozrastaniu się medialnej wszechmaszynerii oraz wyrafinowanej, wciskającej się nie tylko na boiska technologii wielki sport obserwujemy z coraz drobniejszymi szczegółami. Podglądamy wygibasy graczy z niespotykanych wcześniej punktów widzenia; analizujemy powtórki tak zwolnione, że niemal rozbite na poszczególne klatki; podsłuchujemy trenerów siatkarskich czy koszykarskich, którzy proszą o przerwę; zerkamy na diagramy z rozrysowanymi przez nich taktycznymi planami; specjaliści od czytania z ruchu warg opowiadają nam, o czym mówią na ławkach trenerzy piłkarscy; jesteśmy widzami teatru konferencji prasowych i spontanicznych komentarzy tużpomeczowych; poznajemy treść SMS-ów rozsyłanych zawodnikom przez szkoleniowców; patrzymy na treningi, zajeżdżające na stadion autokary z drużyną oraz obwieszonych biżuterią i okablowanych iPodami piłkarzy, którzy zmierzają do szatni. Ale kiedy do szatni już wejdą, światła gasną. Ciemność zapada, kiedy robi się najciekawiej. Gdybym miał wskazać tę jedną najbardziej intrygującą część sportowego spektaklu, za poznanie której dałbym się pokroić, nabić na rożen i osmalić do popiołu, wybrałbym właśnie tajemnicę szatni. Szatni rozżarzonej emocjami w przerwie albo rozsadzanej głosem przemawiającego trenera przed meczem. To byłoby coś - zobaczyć, jak zachowują się skopani trzema golami piłkarze Liverpoolu po 45 minutach stambulskiego finału Ligi Mistrzów. Zobaczyć, jak rozjuszony Alex Ferguson legendarną „suszarką” budzi do życia swoich ludzi z Manchesteru, którzy ośmielili się przegrywać. Jak Mourinho wbija pod hełmy swoich żołnierzy przeświadczenie, że wychodzą wojować z całym światem, więc muszą wroga okładać do pogruchotania kończyn i ostatniej kropli potu. Jak Smuda celowo upraszcza swój wokabulariusz, by rozjaśnić kadrowiczom zawiłości oryginalnej smudowej koncepcji taktycznej, i przypomina, że dzisiejszy sparing jest w istocie wojną na śmierć i życie, którą trzeba wygrać za wszelką cenę, nawet cenę zwlekania do ostatnich minut z wpuszczeniem na murawę rezerwowych, by ich towarzysko przetestować. Owszem, niekiedy sportowcy po zakończeniu karier ujawniają - w autobiografiach albo wywiadach - co działo się w chwilach najważniejszych bądź krytycznych. Ale co innego relacja nawet bezpośredniego świadka (po latach zawsze zniekształcająca rzeczywistość), a co innego zapis wideo lub audio. Właściwie to nie rozumiem, dlaczego jeszcze nic nie wypłynęło i szatnia pozostała ostatnim miejscem dla mas bezwyjątkowo niedostępnym﻿. Dlaczego żaden zawodnik siedzący w szatni nie włączył po cichu minisprzętu, nie wpuścił nagrania do sieci (oczywiście anonimowo), nie ofiarował ludzkości naszego wspólnego dziedzictwa - skoro wydaje się intymne listy genialnych artystów do swoich przyjaciół, żon i nałożnic, to czy nie powinniśmy zadbać, by potomni wiedzieli, jak przemawiał genialny trener? Wiem, sportowiec przed finałem skupia się na kwestiach donioślejszych, czyli na drodze do zwycięstwa. Wierzyłem jednak, że w czasach całodobowego, publicznego obnażania się na fejsbukach, portalach fejsbukopodobnych i w ogóle kompulsywnego ekshibicjonizmu, rejestrowanie sekretów szatni stanie się odruchem, któremu objuczony elektroniką zawodnik nie zdoła się oprzeć. I który w żadnym razie go nie zdekoncentruje. A może sportowcy nie nagrywają z tego prozaicznego powodu, że nikt im tego świetnego pomysłu nie podsunął? W każdym razie dziś możemy sobie tylko przypominać, jak swoich ludzi motywował mały wielki Al Pacino (169 centymetrów wzrostu i prawie tyle znakomitych ról), czyli wspomniany przez Travicę Tony d’Amato:﻿ ﻿ 