Jeśli świat trząsł się ze zgorszenia po obdarowaniu igrzyskami olimpijskimi łamiących prawa człowieka Chin, to po przyznaniu organizacji zakończonych przedwczoraj futbolowych mistrzostw Afryki Gwinei Równikowej powinien z oburzenia eksplodować. Blogowałem już (tutaj znajdziecie szczegóły): turniej odbywał się w kraju będącym prywatną salą tortur jednego z najkrwawszych i najchciwszych władców. Gdyby król Teodoro Obiang Nguema Mbasogo, który poddanych uważa za swoją własność, dzielił się naftowym majątkiem - nawet zagarniając większość zysków - Gwinejczykom żyłoby się jak mieszkańcom krajów Zachodu. Ponieważ jednak są niewolnikami, wegetują w skrajnej nędzy. Zbrodniarzowi zachciało się igrzysk, więc światek futbolu sprezentował mu najważniejszą sportową imprezę na kontynencie. A ponieważ zbrodniarzowi zachciało się jeszcze sukcesu, rozkazał importować najemników. Paszporty przyjęli kopacze z Brazylii, Kamerunu, Liberii, Senegalu, Nigerii i Hiszpanii, więc w większości meczów w drużynie gospodarzy nie wystąpił nikt, kto urodziłby się w Gwinei. Kuriozum, jakiego cała historia futbolu nie widziała. „Gwinejczycy” awansowali do ćwierćfinału, zadowolony syn Teodoro wypłacił piłkarzom milion dolarów premii. Tyle ile wspomnianym 490 tys. najbiedniejszych poddanych - razem wziętym - musi wystarczyć na dwa dni życia. W sporcie, w którym idealiści pragną widzieć świat najszlachetniejszych wartości, nigdy nie było tak, że najważniejsze turnieje dostawały wyłącznie dojrzałe lub przynajmniej rozkwitające demokracje. Już uczestników drugiego futbolowego mundialu przyjmował Benito Mussolini, który zażyczył sobie złota dla Włochów, więc belgijski sędzia ćwierćfinału pozwolił, by gospodarze połamali nogi legendarnemu hiszpańskiemu bramkarzowi Ricardo Zamorze, a szwajcarski sędzia powtórzonego ćwierćfinału tak bezczelnie oszukiwał, że został zdyskwalifikowany przez zawstydzoną rodzimą federację. Potem olimpijczyków podejmował Adolf Hitler; zaszczytu zorganizowania najsłynniejszej bokserskiej walki - Muhammada Alego z George?em Foremanem - dostąpił twórca osławionej zairskiej kleptokracji Mobutu Sese Seko; jedyny mundial, na którym polscy piłkarze uchodzili za faworytów, odbył się u trzymanych za twarz przez wojskową juntę Argentyńczyków. Dopiero niedawno edukowana przez organizacje pozarządowe opinia publiczna uwrażliwiła się i zyskała świadomość, że imprezy sportowe bywają spełnianiem fantazji tyranów. Co zresztą prowadzi do jałowych dyskusji o kryteriach, jakie mielibyśmy przyjmować przy wyborze gospodarzy igrzysk. Czy z naszej, europejskiej perspektywy na ten przywilej zasługują Stany Zjednoczone, które wykonują najwięcej wyroków śmierci, w Guantanamo torturują i zamykają bez sądu, w więzieniach trzymają najwyższy odsetek obywateli na planecie, najeżdżają kraje na drugim końcu świata pod sfingowanymi pretekstami etc.? Jeśli moralnej legitymacji odmówimy nawet USA, zbliżymy się do wniosku, że igrzyska może gościć ledwie kilka krajów... W każdym razie nastał czas, w którym społeczeństwa sytych demokracji liberalnych coraz częściej debatują, czy warto porywać się na tak kosztowne ekstrawagancje, natomiast kandydaci kontrowersyjni - państwa niegotowe infrastrukturalnie, pełne nędzy, naruszające prawa człowieka - toczą o turnieje zażarte wojny, zwycięstwo nierzadko zawdzięczając łapówkom. Igrzyska letnie wczoraj zorganizowały Chiny, a zimowe jutro zorganizuje Rosja. Rosja wzięła też futbolowy mundial (2018), po którym piłkarzy przyjmie Katar (2022) - kupujący ostatnio turniej za turniejem, choć pozbawiony jakichkolwiek sportowych tradycji i również masowo importujący zawodników z zagranicy. Monarchia z nieodległego Bahrajnu - w ulicznych protestach ginie tam coraz więcej ludzi - zaprasza kierowców Formuły 1, przeciw czemu buntują się brytyjscy parlamentarzyści. Poprzedni Puchar Narodów Afryki odbył się w częściowo ogarniętej wojną domową Angoli (co skończyło się ostrzelaniem autobusu z drużyną Togo i ofiarami śmiertelnymi), a następny miał się odbyć u Muammara Kaddafiego - przeniesiono go dopiero po wybuchu powstania i obaleniu dyktatury. Tylko czekać, aż piłkarze zostaną zmuszeni do odwiedzin opiekującego się ludem Suazi króla Mswatiego III, który dla udowodnienia swojej jurności zgwałcił w ubiegłym roku byka. (O grze wstępnej również wspominałem w tamtej notce). Na razie najbardziej ponurą współczesną krainą, której sportowi działacze - nawiasem pytam, ile grup zawodowych zapracowało na podlejszą reputację? - przyznali bardzo prestiżowe zawody, pozostaje wspomniany brutalny reżim króla Teodoro. Jeśli okładane krytyką przed igrzyskami w Pekinie Chiny porównamy do więziennej celi, to Gwineę Równikową musimy wyobrazić sobie jako izolatkę, nad której lokatorami znęcają się sadystyczni strażnicy. Znęcają się nad wszystkimi, wielu mordują, do tego w sposób możliwie wyrafinowany. Działacze praw człowieka porównują ten kraj do Korei Północnej. Paradoks ostatni: Gwinejczycy triumfami wypożyczonych z zagranicy piłkarzy autentycznie się cieszyli. Na trybunach oklaskiwali niemal każde zagranie, potem wylegali na ulice i godzinami tańczyli. Oprawca podarował im prawdziwy karnawał.﻿﻿ 