Jakoś tak mi się żal zrobiło Jana Tomaszewskiego, naszej legendy, naszego dobra narodowego, naszego klauna - terminologia antypolskich Brytyjczyków, nie moja - który własnoręcznie zatrzymał Anglię. Wybitny przed laty bramkarz zawsze ślicznie skakał z grządki na grządkę - w stanie wojennym zapisał się do PRON-u, w zniewolonej przez salon Polsce przymilał się do PO, wreszcie w Polsce zaatakowanej w kwietniu 2010 roku przez Rosję mizdrzył się do PiS tak skutecznie, że został posłem. Talent do polityki też zdradzał od zawsze, retoryczną wulgarność i pogardę dla logiki wybełtał na koktajl, który karierą parlamentarzysty zaowocować zwyczajnie musiał. I kiedy tenże notorycznie zakręcony pan Janek (jak go czule nazywamy wśród dziennikarzy od fikołków) podjął znienacka sensacyjną decyzję, by pobyć konsekwentnym, został brutalnie skarcony przez swojego guru lub też, jak sam mówi, swojego trenera. Być zawieszonym (na cały miesiąc!) w prawach członka klubu PiS i jeszcze dostać w twarz naganą - to musi bardzo boleć człowieka, który nie należy do tej zgranej drużyny długo i nacieszyć się na pewno nie zdążył. A miał prawo Jan Tomaszewski wierzyć, że kieruje nim samo dobro. Przecież swoje ogromne jak Narodowy serce do reprezentacji Polski stracił nie dlatego, że przestał kochać Polskę, lecz dlatego, że dostrzegł w niej piłkarza skazanego prawomocnym wyrokiem za korupcję - czy to w partii bezkompromisowo brzydzącej się łapówkarstwem pobudka niewystarczająco szczytna? Uwiera też Jana Tomaszewskiego, że w podstawowej jedenastce wystąpi na Euro 2012 aż czterech obcokrajowców lub też, że się tak roboczo wyrażę, Polaków niepełnowartościowych. Ludovic Obraniak i Damien Perquis nie mówią po naszemu wcale, Sebastian Boenisch i Eugen Polanski sprawniej niż naszym posługują się niemieckim, wszystkich importowaliśmy z zagranicy. Importowaliśmy i oddaliśmy im miejsca pracy, które mogliby zajmować prawdziwi Polacy. Czy to w partii najbardziej patriotycznej wśród patriotycznych niedozwolone? Czy niedozwolone jest sądzić, że prawdziwi Polacy kopaliby gałę jeszcze świetniej niż Polacy przyszywani? Sam odczuć Jana Tomaszewskiego nie podzielam, jego wyzwiska rzucane w naturalizowanych piłkarzy uważam za wstrętne, reprezentację będę dopingował wszystkimi mentalnymi mocami, ba, wbrew defetystycznym nastrojom odważnie myślę o wyjściu z grupy i grze w ćwierćfinale, koniecznie z Niemcami (choć gdyby nasz bramkarz przeprowadził transmisję na żywo ze swojego kibicowania rywalom, miałbym dylemat, co oglądać). Ale też umiem zrozumieć ludzi, którzy mają z polską kadrą - z wyżej wymienionych powodów wybitnie oryginalną w skali europejskiej - gruby problem. Nie rozumiem natomiast, dlaczego dziennikarze od polityki nie pytają Jarosława Kaczyńskiego, których zastrzeżeń sławnego bramkarza nie podziela i z jakich powodów. I żałuję, że prezes nie zniża﻿ się ﻿do wywiadów z dziennikarzami „Gazety”, bo sam bym chętnie zadzwonił albo się spotkał i stanął w obronie pana Janka.﻿ 