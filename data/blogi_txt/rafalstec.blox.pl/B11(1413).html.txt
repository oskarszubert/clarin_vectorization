Być może dzieli ich kilkanaście godzin, być może kilkanaście minut. Nie mam pojęcia, aż tak szczegółowo biografii obu nie znam. W każdym razie Filippo Inzaghi jest starszy, urodził się 9 sierpnia 1973 roku. Javier Zanetti - 10 sierpnia 1973 roku.Dalej też będzie zatrzęsienie cyferek i dat, kto ma wstręt, niech nie czyta.Starszy strzelił dzisiaj 299. i 300. gola w zawodowej karierze. Zbierał je w w siedmiu klubach, bo zanim wylądował w Milanie (czyli, rzecz jasna, niedługo przed trzydziestką), zwiedził sześć innych klubów. Zbierał je też we wszelkich możliwych międzynarodowych rozgrywkach, czego zdaniem Włochów nie dokonał nikt inny w świecie. W niemiędzynarodowych zresztą też. Trafiał w sparinach reprezentacji Włoch i rozgrywkach juniorskich; w eliminacjach do mistrzostw Europy i turniejach finałowych ME; w eliminacjach do mundialu i w turniejach finałowych MŚ; w trzeciej, drugiej i pierwszej lidze włoskiej; w krajowym pucharze i superpucharze; w Pucharze Intertoto, Pucharze Zdobywców Pucharów, Pucharze UEFA, Lidze Mistrzów oraz klubowych mistrzostwach świata.Młodszego fani wielbią za nadzwyczajną u piłkarza sprowadzonego z zagranicy lojalność (jego przejście do Interu Mediolan w 1995 roku było pierwszym transferem dokonanym przez właściciela klubu Massimo Morattiego). Za chwilę Argentyńczyk zagra po raz 634. w koszulce nerazzurich i wyrównał wynik legendarnego Giacinto Facchettiego. Przed nim w klubowej klasyfikacji wszech czasów plasuje się już tylko Giuseppe Bergomi, którego będzie pobić niesłychanie trudno - musiałby Zanetti wybiegać więcej niż 759 meczów. Chociaż, na dobrą sprawę... Skoro mimo wieku wciąż oblatuje 50 spotkań w sezonie...Starszy strzelał już gole wszystkimi posiadanymi cząstkami ciała, także tymi, które służą do zupełnie innych czynności, i to czynności wybitnie pozaboiskowych.Młodszy gole strzela od wielkiego dzwonu, a może wręcz w ogóle nie strzela - udaje mu się zbyt rzadko, by mieć pewność.Starszego wielu kibiców nie lubi, bo za bramkę podpisałby każdy papier podsunięty przez Belzebuba - fauluje, oszukuje, symuluje etc. Alex Ferguson powiedział kiedyś, że urodził się na spalonym.Młodszego lubią wszyscy, najpoważniejszy stawiany mu zarzut brzmi: jest zbyt grzeczny. Ostatnią czerwoną kartkę dostał, co u piłkarza o zadaniach defensywnych niespotykane, dziesięć lat temu. W lutym 1999 roku.Wybaczcie, żadnej mądrej ani niemądrej puenty nie będzie. Chciałem zestawić obu rówieśników z zupełnie innych bajek, bo obu cenię nieskończenie, a cały świat zwraca uwagę zazwyczaj tylko na starszego. Sam nie jestem bez winy - Inzaghiemu już felieton poświęciłem, a Zanettiemu nie. Obiecuję, że niedopatrzenie kiedyś nadrobię. Na razie chciałem skruszony przypomnieć, że i Zanetti potrafi:A to, jak sam zeznaje, jego ulubiony gol - z najszczęśliwszego wieczoru w karierze, zwycięskiego finału Pucharu UEFA:PS Jak ktoś nie ma dość, niech obejrzy jeszcze jutiubowy hołd złożony Zanettiemu:-) 