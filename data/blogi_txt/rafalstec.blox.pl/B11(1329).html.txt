Paradoks dzisiejszego szlagieru: choć piłkarze Barcy nawet w razie porażki pozostaną liderami ligi hiszpańskiej, a Realowi ewentualna porażka praktycznie odebrałaby szanse na mistrzostwo, to ci pierwsi wydają się bardziej pod presją. Trochę ze względu na rozkoszne wrażenia estetyczne, jakich dostarczają niemal co mecz (przez co nasze wymagania wzrosły i sięgają już pewnie sąsiedniej galaktyki), a trochę ze względu na futbolowy psychologizm - przywykliśmy do myślenia, że jeśli można o posądzać katalońskie cudo o jakiś defekt, to są nim słabe głowy gwiazd z Camp Nou. Ergo, niepowodzenie będzie zwiastować u nich następne niepowodzenie. A Real, który odpadł już ze wszystkich rozgrywek pucharowych, ma sporo wolnego czasu, by skupić się na dalszym wygrywaniu kolejka po kolejce.Pamiętajmy jednak, że mecz zacznie się przy wyniku korzystnym dla gości. Jeśli Madryt zremisuje, przegra. Początek najsłynniejszego piłkarskiego klasyku za 3 godz. i 42 minuty, relacja na moim blogu rusza właśnie teraz. (Przy okazji śledzimy oczywiście inne ligi:-)) 16.28. Gdyby Barcelona nie istniała, sytuacja byłaby klarowna - cały świat (za wyjątkiem sporej grupy wiecznie wybrzydzających na styl gry Hiszpanów) biłby pokłony nieprawdopodobnej passie Realu Madryt, który bije rekordy niepobite od pół wieku (kolejne zwycięstwa na wyjeździe) i wygrywa 17 z 18 ostatnich meczów ligowych. Jego ostatnie wyniki: 4:2, 3:2, 1:0, 2:0, 1:0, 3:0, 5:2, 1:1, 2:0, 6:1, 4:0, 1:0, 2:0, 1:0, 3:1, 3:0, 1:0, 1:0. Jeśli jakiś mądrala pamięta ostatnią podobną serię w czołowych ligach europejskich, poproszę o podpowiedź w komentarzach. Ja nie pamiętam. W każdym razie Barcelona istnieje, więc ewentualny gość z owej sąsiedniej galaktyki (tej samej, do której dotarły sygnały o katalońskich arcydziełach) - niezorientowany w Nieskończonych Zawiłościach Zagadnień Piłkarskich - mógłby pomyśleć, że „Królewscy” dostali za zadanie symulować, że lider ligi ma w tej lidze jakąkolwiek konkurencję.  16.51. Przeprowadziłem eksperyment - skromniutki, na miarę możliwości nieuzbrojonego w zderzacz hadronów człowieka zdolnego dodawać w pamięci liczby dwucyfrowe. Otóż Barca ma 25 punktów przewagi nad Sevillą, a Real - 21 punktów. Jeśli zsumujemy ich przewagi, będziemy mieli 46 punktów. Zajrzałem do tabel, by sprawdzić, kiedy poprzednio oba supermocarstwa dzieliła taka przepaść od trzeciej drużyny ligi hiszpańskiej (brałem pod uwagę finisz sezonu). Cofnąłem się aż do końca drugiej wojny światowej. Bez skutku. Faworyci bardzo zdominowali ligę również w sezonie 1958/1959, kiedy od trzeciego w tabeli Athletic Bilbao dzieliło ich - według naszego systemu, premiującego zwycięstwa trzema punktami - 37 punktów. Co więcej, po wojnie żadna para mistrz - wicemistrz nie zdystansowała reszty stawki w lidze hiszpańskiej tak bardzo, jak Barca z Realem w bieżącym sezonie...  17.05. Prawdopodobnych składów w całości podawać nie muszę, jakoś mam pewność, że kto tutaj zagląda, przeczytał już wszystko. Najważniejsze - trener gości Guardiola nie wystawi Henry’ego, na jego flance ma biegać Iniesta, czyli jeden z liderów mojego prywatnego Rankingu Piłkarzy Prawie Najlepszych Na Świecie, Których Nikt W Świecie Nie Ma Odwagi Nazywać Najlepszymi Na Świecie. A Real, który zagra bez obrońcy Pepe (pamiętacie, potraktował ostatnio przeciwnika z kopa), ostatecznie doprowadził do stanu używalności Arjena Robbena. Czyli goście lekką ręką zrezygnowali ze swojego podstawowego skrzydłowego, a gospodarze użyli wszystkich dostępnych wywarów, byle odzyskać swego jedynego skrzydłowego.  17.21. Sądziłem, że pierwszą złą wiadomością dla Barcelony tego popołudnia będzie skład Chelsea - półfinałowego przeciwnika w Lidze Mistrzów - w meczu z Fulham. O dziwo jednak trener Guus Hiddink nie wystawił rezerwowych (w przeciwieństwie np. do Aleksa Fergusona). Czyli nie jest tak, że na cztery dni przed rewanżem londyńczycy się relaksują, a Katalończycy umierają za chwałę regionu z w starciu z kastylijskim potworem. Hiddink uznał, że rywala z Camp Nou nie ma co się bać? Jego piłkarze czują się aż tak mocni fizycznie? Przypominam, że w czarnym scenariuszu Barcelona 08/09 zostanie najwspanialszą drużyną naszych czasów, która niczego nie wygrała - czego ich potwornie ciężka seria gier w lidze, Europie oraz finał Copa del Rey z Athletic Bilbao. (Ci ostatni, wypada zaznaczyć, też oddadzą krew dla chwały uciskanego regionu). 17.24. Aha, gdyby komuś chciało się sprawdzić, czy przed wojną jakiś duecik przytłoczył resztę ligi hiszpańskiej jeszcze mocniej... Też byście się wzięli do roboty:-)17.54. Nie wiem, dlaczego tak szybko, ale blox informuje, że notka za długa. Zakładam drugą. Kliknij tutaj. 