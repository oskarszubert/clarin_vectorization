Zasady konkursu stali czytelnicy i uczestnicy znają, przypadkowym i gapowatym czytelnikom wyjaśniam, że chodzi o czytanie w przyszłości. Kto ją przewidzi najlepiej, przy okazji następnej rocznicy istnienia „A jednak się kręci” zostanie ogłoszony Jasnowidzem Roku i nagrodzony historyczną koszulką ostatniego zwycięzcy Ligi Mistrzów. Teraz zmienia się tylko jedno - wszyscy, którzy wezmą udział w naszej przedniej zabawie, będą musieli za 12 miesięcy samodzielnie policzyć poprawne odpowiedzi i podać wynik na blogowym forum. Ja tylko najlepsze wyniki zweryfikuję, by mieć pewność, że nikt z sobie tylko wiadomych powodów nie użył matematyki nieklasycznej. Znów poprosiłem o wasze propozycje pytań i skorzystałem z pomysłów właścicieli następujących nicków: manddia, tomassino-1, halus_zabrze, ytuch, matti011, woodpeck, kaggan. Niektóre pomysły modyfikowałem, inne musiałem odrzucić z przyczyn technicznych. Zrezygnowałem m.in. z wszelkich pytań o sumy transferowe, bo handlujący piłkarzami ubijają dziś tak zawiłe interesy - obiecują dopłaty za gole, występy, sukcesy etc - że odpowiedzi czasem zwyczajnie nie da się ustalić. Zatem do dzieła! Czy do 18 października 2012 roku: 1) Podbeskidzie Bielsko-Biała utrzyma się w Ekstraklasie? 2) mistrzostwo Polski zdobędzie Legia Warszawa? 3) polski klub awansuje do Champions League? 4) polski klub awansuje do Ligi Europejskiej? 5) posadę trenera Polonii Warszawa stracą Jacek Zieliński, a także jego następca? 6) Ariel Borysiuk wciąż będzie grał w Warszawie? 7) Patryk Małecki wciąż będzie grał w Krakowie? 8) Semir Stilić wciąż będzie grał w Poznaniu? 9) Robert Maaskant i Stan Valcx wciąż będą pracowali w Wiśle? 10) Artjom Rudniew zostanie królem strzelców naszej ligi z najokazalszym dorobkiem po II wojnie światowej? (Jan Kohut zdobył tuż po jej zakończeniu 31 bramek)? 11) reprezentacja Polski zdobędzie więcej niż trzy punkty w rundzie grupowej Euro 2012? 12) Franciszek Smuda wciąż będzie jej selekcjonerem? 13) zadebiutuje w niej Maor Melikson? 14) Robert Lewandowski (13 bramek) prześcignie Romana Koseckiego (19 bramek) i awansuje do czołowej dziesiątki najskuteczniejszych piłkarzy w dziejach naszej kadry? 15) Tomasz Frankowski (155 goli) prześcignie Gerarda Cieślika (167 goli) w klasyfikacji najlepszych ligowych snajperów wszech czasów? 16) juniorska reprezentacja Polski (U-17 lub U-19) awansuje na mistrzostwa Europy? 17) liga polska wyprzedzi białoruską w rankingu UEFA? 18) rozpocznie się największy proces w futbolowej aferze korupcyjnej (przeciwko zorganizowanej grupie przestępczej ustawiającej mecze), w którym na ławie oskarżonych zasiądą m.in. „Fryzjer”, były selekcjoner Janusz W., były (?) bohater Lecha Poznań Piotr R., uznany sędzia Grzegorz G? 19) Jan Tomaszewski pozostanie członkiem klubu parlamentarnego PiS? 20) autor niniejszego bloga będzie nadal pracował w dziale sportowym „Gazety Wyborczej”? 21) Kuba Błaszczykowski będzie nadal grał dla Borussii Dortmund? 22) Łukasz Fabiański będzie nadal zatrudniony w angielskiej Premier League? 23) Bartosz Salamon zadebiutuje w Serie A? 24) polski piłkarz awansuje z angielskiej Championship do Premier League? 25) Samuel Eto’o wystąpi w Lidze Mistrzów? 26) Neymar podpisze kontrakt z Barceloną albo Realem Madryt? 27) Carlos Tevez nadal będzie grał w Europie? 28) Luis Enrique nadal będzie prowadził Romę? 29) Antoine Kombouare nadal będzie prowadził PSG? 30) Anży Machaczkała zatrudni włoskiego trenera? 31) Barcelona obroni Puchar Europy? 32) królem strzelców Ligi Mistrzów zostanie piłkarz spoza Europy? 33) Real Madryt zakończy El Clasico z przewagą (na boisku) jednego lub więcej zawodnika? 34) klub z miasta położonego na wschód od Monachium awansuje do finału Ligi Europejskiej lub półfinału Ligi Mistrzów? 35) Cristiano Ronaldo będzie na podium plebiscytu FIFA na najlepszego piłkarza świata? 36) Manchester United utrzyma prowadzenie w klubowym rankingu UEFA? 37) Malaga awansuje do Ligi Mistrzów? 38) Arsenal zagra w Lidze Europejskiej? 39) mistrzem Włoch zostanie drużyna spoza Mediolanu i Turynu? 40) mistrzem MLS zostanie Los Angeles Galaxy? 41) Hiszpanie obronią tytuł mistrzów Europy? 42) Anglia wyjdzie z grupy na Euro 2012? 43) David Beckham zagra na igrzyskach w Londynie? 44) Wojtek Szczęsny zostanie wybrany do oficjalnej jedenastki sezonu Premier League? 45) Władysław Jerzy Engel napisze choć jeden tekst na swojej stronie internetowej, w której nie zrobi błędu ortograficznego ani interpunkcyjnego? Z góry przepraszam za ostatnie pytanie - tak łatwe, że prawie niegodne konkursu, wolno potraktować je jako retoryczne - ale chciałem uhonorować duchowego patrona naszych forumowych dyskusji. Odpowiedzi przyjmuję do godz. 11.11 w niedzielę (decyduje czas opublikowania komentarza), a jeśli rywalizacja wyłoni więcej niż dwóch zwycięzców, za rok zarządzę dogrywkę (już ekspresową). Tytułu broni szewed.﻿ 