Zachwycali rzadko, ale czas kryzysu i przebudowy drużyny i tak przeżyli najpiękniej jak to możliwe. Wczorajszy wyjazdowy remis 0:0 z Romą dał piłkarzom Milanu tytuł, na który czekali siedem lat. Kiedy na początku stulecia prezes Realu Madryt obwieszczał, że buduje drużynę galaktyczną, szefowie Milanu odpowiadali, że już zbudowali stratosferyczną. Kosmiczna metaforyka brała się stąd, że oba kluby pożądały megagwiazd - piłkarzy nie tylko ponadprzeciętnych sportowo, ale i zawrotnie popularnych. Silvio Berlusconi lubi blichtr i odkąd przejął Milan, obsadzał szatnię luksusowo, jeszcze u schyłku lat 80. wystrzelił go na europejski szczyt dzięki fenomenalnemu tercetowi Rijkaard - Gullit - van Basten. A że od efektownych błyskotek odzwyczaić się trudno, pogoń za znanymi nazwiskami trwała także ostatnio, gdy włoski klub jął redukować koszty. By pogodzić oba cele, czujnie obserwował rynek i chwytał okazje. Czyli graczy wysokiej klasy, na których w normalnych okolicznościach nie byłoby go stać, ale niezwyczajne okoliczności powodowały, że znienacka gwałtownie potanieli. Ronaldinho przyszedł na San Siro, bo w Barcelonie uznali, że pospolicieje i częściej jej szkodzi niż pomaga. Ibrahimović - bo w Barcelonie nie poczuł się dobrze nigdy. Robinho - bo on nigdzie nie czuje się doceniony. Cassano - bo za chamski wybryk przepędziła go Sampdoria. Van Bommel - bo wygasał mu kontrakt z Bayernem. Wszyscy kosztowali drobne, wszyscy stawali się dowodami na handlową sprawność prezesa Adriano Gallianiego, dzięki której Milan w czasach kryzysu żył jak w czasach prosperity. W tym sezonie nakupował ludzi na kompletną jedenastkę. Co sukcesu nie gwarantowało. Przeciwnie, zagrożeń było mnóstwo. Skoro Włosi łapali każdą dostępną gwiazdę, to lekceważyli elementarną zasadę - zamiast patrzeć, kogo potrzebuje drużyna, i wtedy kupować, dopiero po zakupie sprawdzali, gdzie kupionego da się upchnąć. Ich ruchy kazały pytać, czy nie przesadzili ze wzmocnieniami ofensywy; czy zdołają dopieścić wszystkie gwiazdy, jeśli kilka będą musieli osadzać w rezerwie; czy pokręcone osobowości pozyskanych graczy nie wysadzą szatni w powietrze; czy aż tak radykalna wymiana kadr nie wydłuży okresu przejściowego i nie zapłacą za nią porażkami. A pytanie ponad wszystkie brzmiało: czy z misją tak wymagającą poradzi sobie Massimiliano Allegri, zatrudniony latem trener z obiecującymi sukcesikami, lecz dotąd wyłącznie prowincjonalny. Poradził sobie. Miał odwagę, charyzmę, klarowne idee. Nie tylko zapanował nad szatnią, ale zdołał pozbyć się przywiędłego imprezowicza Ronaldinho, udowadniając, że w Milanie można ściąć ulubieńca Berlusconiego i samemu ocalić głowę. Widać było też, jak z tłumu jednostek zaczynają wyłaniać się kontury zwartej, zorganizowanej na murawie grupy. Trener najpierw miesiącami bez ustanku eksperymentował z taktyką i wydawało się, że jego niestabilną, pozbawioną tożsamości drużynę ratuje wyłącznie zjawiskowy solista Ibrahimović. To piłkarz talizman, krajową ligę od ośmiu lat wygrywa wszędzie, gdzie się zaciągnie - w Ajaksie Amsterdam, Juventusie, Interze, Barcelonie i teraz Milanie. W Serie A zyskał sławę akrobaty, który rozstrzyga mecze niemal bez wsparcia - wystarczy kopnąć piłkę w jego kierunku, i to niekoniecznie precyzyjnie, bo długimi, wyćwiczonymi treningiem karate kończynami przejmuje ją na dowolnej wysokości. Teraz też długo przepychał z kolejki na kolejkę mediolańczyków, ale kiedy zaniemógł - a to miał zły dzień, a to leczył kontuzję, a to zabrał się za kolekcjonowanie czerwonych kartek - okazało się, że bez niego też da się żyć. I to pięknie. Rossoneri zachwycali rzadko. Często wyglądali tak, jak w sobotnim, remisowym meczu z Romą - utrzymywali się przy piłce, lecz nie umieli się rozpędzić i nadać swojej grze intensywności godnej europejskiej czołówki, sporo zawdzięczali znakomitemu w tym sezonie Abbiatiemu (gola nie puścił od 371 minut). Do tytułu pchał ich również kryzys włoskiej piłki, znów odzwierciedlony przez wyniki w pucharach (z najbardziej szokującym 2:5 Interu z Schalke w ćwierćfinale Ligi Mistrzów), oraz bałagan u najpotężniejszych konkurentów. Kiedy wiosną wpadali na innych mierzących w scudetto, to ci okazywali się albo nieprzygotowani fizycznie (3:0 z Interem), albo mentalnie (3:0 z Napoli). Z Champions League znów odpadli już w 1/8 finału, w dodatku odbili się od Tottenhamu - w elicie debiutującego, najsłabszego wśród przedstawicieli ligi angielskiej. W kraju mediolańczycy zachowują jednak szanse na sezon idealny. Wygrali oba mecze derbowe, czym uniemożliwili Interowi zdobycie szóstego tytułu z rzędu, co byłoby we Włoszech wyczynem bez precedensu. Sami o trofeum nie musieli bić się do ostatniej kolejki, jak przed rokiem lokalni rywale, a we wtorek zagrają w Palermo (u siebie zremisowali 2:2) o awans do finału Pucharu Włoch, który w erze Berlusconiego wzięli zaledwie raz. A wszystko dzieje się podczas totalnej rekonstrukcji zespołu, co czyni wyjętego z Cagliari trenera Allegriego kolejnym dowodem na wspaniałą transferową intuicję Gallianiego. Z triumfu ligowego nie sposób wywróżyć sukcesu międzynarodowego, który ma być głównym celem na przyszły rok. Milan wróci do Champions League z imponującym bogactwem wariantów w ofensywie, a w każdej formacji wreszcie wystawi młodzieńca zdolnego wyrosnąć na wielką gwiazdę - unikającego nawet drobnych wpadek obrońcę Thiago Silvę (chyba największy bohater mijającego sezonu, na swojej pozycji awansował do światowej czołówki), energetycznego pomocnika Kevina-Prince'a Boatenga, coraz dojrzalszego napastnika Alexandro Pato. Druga linia wciąż jednak się starzeje (w sobotę tworzyli ją 35-letni Seedorf, 34-letni van Bommel oraz 33-letni Gattuso zmieniony po przerwie przez 34-letniego Ambrosiniego; 32-letni Pirlo odejdzie, prawdopodobnie do Juventusu), pola karnego chroni 35-letni Nesta, czyli stoper o bardzo kruchych członkach (czy podebrany Romie za darmo Mexes okaże się kolejnym bezcennym łupem Gallianiego?), nie wiadomo też, ile Berlusconi zainwestuje w transfery. Sugeruje, że będzie hojny, ale ostatnio raczej przeceniał możliwości tych, którym już pensje wypłaca. Dlatego po triumfie w Lidze Mistrzów w 2007 r. Milan nie doczłapał nawet do ćwierćfinału. A Ibrahimović, Robinho czy Cassano, choć stopami wywijają genialnie, przez całą karierę przekonują, że wyzwania międzynarodowe są ponad ich siły.﻿ 