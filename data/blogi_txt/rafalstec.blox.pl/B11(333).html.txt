Jose Mourinho mocny nie tylko w gębie. Rosellę Sensi doprowadził niemal do płaczu - przy wyniku 4:0 dla Interu siedząca w loży honorowej prezes Romy wyraźnie toczyła walkę z samą sobą, by znieść tortury z godnością. Poprzednie czterobramkowe zwycięstwo na wyjeździe odnieśli mediolańczycy w grudniu 2005 roku, ale wtedy roznieśli przeciętną Regginę, nie wicemistrza kraju. Skaczę właśnie po włoskich telewizjach. Wszędzie trwa konkurs na najładniej podlizującego się portugalskiemu trenerowi. Mourinho lepiej nie podpaść, bo umie się odgryźć, a powiedzieć mu coś miłego warto. Kto wie, może pewnego dnia się odwdzięczy. W popularnym programie „Controcampo” nawet komentator, który dotąd najostrzej szkoleniowca Interu krytykował, krzyczał do niego: „Dzisiaj zrozumiałem, na czym polega pana wielkość.”Same słodkie słówka przez całą jesień śle Mourinho także bohater wieczoru, Zlatan Ibrahimović. Z nim niełatwo ułożyć sobie stosunki, poprzedni trenerzy miewali poważne trudności z wynegocjowaniem choćby paktu o nieagresji. Mourinho się w Szwedzie w wzajemnością zakochał, on zresztą wszędzie buduje silne emocjonalne więzi z najważniejszymi piłkarzami drużyny - gwiazdorzy Chelsea zareagowali na jego dymisję niemal jak członkowie sekty, których opuścił wielbiony przywódca, więc życie straciło sens.Ibrahimović może być moim zdaniem graczem kluczowym dla przyszłości Interu w Lidze Mistrzów, czyli rozgrywkach dla właściciela klubu i fanów ważniejszych niż Serie A, wygranych ostatnio w latach 60. Jego naczelną wadą, oprócz zbyt silnych wahnięć formy, były w ostatnich sezonach blade występy w meczach szlagierowych. Szwed źle znosił presję wielkich gier, w tłumie klasowych rywali malał i zapominał magicznych kopnięć, a przede wszystkim strzelał potęgom niewiele goli. Nie strzelał ich w ostatnich dwóch meczach ani Milanowi, ani Juventusowi, nie strzelał ich w rozstrzygających momentach Ligi Mistrzów.Statystyki dotyczące tych ostatnich rozgrywek są, biorąc pod uwagę klasę Ibrahimovicia, wręcz szokujące. Nie miałem pewności, czy pamięć mnie nie zawodzi, i sprawdziłem jego osiągi w spotkaniach z rywalami reprezentującymi najsilniejsze ligi Europy. Wyglądają marniej niż sądziłem. W 12 meczach z Arsenalem, Liverpoolem, Bayernem, Werderem i Valencią Szwed zdobył zaledwie jedną bramkę (i to w fazie grupowej, grał jeszcze wówczas w Juventusie). Asysty nie wypocił żadnej.Zawodził Ibrahimović, zawodzili inni. Świetnych graczy mediolańczycy zgromadzili mnóstwo, uginała się od nich nawet ławka mediolańczyków. Ale wielkich osobowości, kochających najtrudniejsze wyzwania i przesądzających o wielkich triumfach, brakowało. (Lokalni rywale uzbierali ich mnóstwo - od Kaki i Szewczenki, przez Inzaghiego, po Pirlo i Seedorfa). Mourinho pewnie jeszcze przed lądowaniem na lotnisku Malpensa wiedział, że musi znaleźć jeszcze jednego - co najmniej jednego - Mourinho. Charyzmatyczną osobowość biegającą po boisku, kogoś w typie Franka Lamparda czy Johna Terry'ego.O czym przypomniałem sobie akurat dziś właśnie z powodu Ibrahimovicia, który pierwszy raz - odkąd gra w Serie A - strzelił dwa gole przeciwnikowi z europejskiej czołówki. Naprawdę - pierwszy raz. Zostaje tylko wątpliwość, czy odrętwiała, wykonująca samobójcze ruchy Roma wciąż do czołówki należy. 