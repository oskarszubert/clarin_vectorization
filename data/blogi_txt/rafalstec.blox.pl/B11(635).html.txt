Gdyby Donald Tusk zażądał, żeby Michał Listkiewicz wziął ślub z Seppem Blatterem i wychowywał adoptowaną dwójkę dzieci z Somalii, miałby mniej więcej takie szanse na posłuch, jak teraz, kiedy chce, by FIFA przestała straszyć nas walkowerami w meczach reprezentacji z Czechami i Słowacją. Stąd wniosek, że na posłuch prawdopodobnie wcale nie liczy. Wraz z ministrem sportu złożył propozycję nie do przyjęcia, bowiem istotnie jest gotów poświęcić reprezentację i Lecha Poznań (zagrożonego wykluczeniem z Pucharu UEFA) dla wyższego celu, czyli gruntownej naprawy polskiego futbolu. Zwłaszcza że czuje poparcie znaczącej części opinii publicznej, uwiedzonej chwytliwymi sloganami o ostatecznej pacyfikacji aroganckich darmozjadów z PZPN.Ja, choć wściekam się na bezczelność szefów FIFA, bezkrytycznego entuzjazmu dla działań twardego szeryfa Tuska nie podzielam, a celu akcji ministra Drzewieckiego nie rozumiem. Wygląda mi na operację zdesperowanego narwańca, który znów zapomniał pomyśleć, zanim zaczął działać.Koszty mogą być gigantyczne, przez kibiców chyba nie do końca uświadamiane - FIFA nie musi wykluczać naszej drużyny z mundialu, wystarczy odwołanie dwóch najbliższych meczów, by kadra praktycznie przegrała walkę o awans i skazała się na cztery lata sparingów. Wątpię, czy po całej wieczności bez grania o stawkę da się sklecić choćby przyzwoitą reprezentację na Euro 2012.Oddawanie w ofierze najważniejszej drużyny w polskim futbolu zaakceptowałbym pod dwoma warunkami.Po pierwsze, gdybym nie wiedział, że wystarczyło poczekać z wprowadzeniem kuratora dwa tygodnie, by mieć całą zimę na awanturę/szukanie kompromisu z FIFA, np. poprzez odwoływanie się do Sportowego Sądu Arbitrażowego w Lozannie (światowe władze piłkarskie nie raz przegrywały tam procesy, ostatnio w sprawie zwalniania piłkarzy na igrzyska olimpijskie). Ryzykowalibyśmy co najwyżej pojedyncze sparingi, następny po najbliższych mecz eliminacyjny Polacy rozegrają 28 marca, czyli za blisko pół roku! Można by nawet spróbować ocalić rundę grupową Pucharu UEFA dla Lecha Poznań i poczekać z interwencją do grudnia.Po drugie fetowałbym Tuska, gdyby wysłannicy ministra mieli narzędzia, by osiągnąć jakikolwiek wyższy cel. Nie mają. Przeprowadzanie wszelkich fundamentalnych zmian leży w gestii zjazdu PZPN, czyli przedstawicieli kilkunastu (kilkudziesięciu?) tysięcy działaczy z całego kraju. Kurator tej armii nie zamieni na inną. Nie rozwiąże klubów i nie założy innych. Nie znajdzie z dnia na dzień i nie zaciągnie do futbolu ludzi o odmiennej mentalności, uczciwych, pracowitych, wykształconych. Nie zmusi ich, by nie wybierali na prezesa delikwentów pokroju Laty czy Kręciny. Co nie znaczy, że upór się Tuskowi w ogóle nie opłaci. Jeśli ludzie PZPN uwierzą w jego nieprzejednanie i ruszą głowami, zrozumieją, że ewentualne sankcje uderzą również w nich. Finansowo. I sami poszukają kompromisu, prosząc FIFA o wstrzymanie radykalnych ruchów. Wciąż wystarczy jedno skinienie Listkiewicza, by Blatter zmienił zdanie i reprezentacje oraz kluby były bezpieczne.Ale myślenie, że minister sportu rozgoni klikę rządzącą naszą piłką, jest myśleniem infantylnie naiwnym. Sądy powszechne mogą skazywać pojedynczych pezetpeenowskich dygnitarzy, którzy złamali prawo - wtedy FIFA nie zaprotestuje, tak jak nie protestowała po prokuratorskich zatrzymaniach działaczy. Wynikające z niekompetencji i/lub lenistwa działanie na szkodę polskiego futbolu przestępstwem nie jest.Tragedia polega na tym, że jeśli sam PZPN nie zechce się zmienić, nikt i nic do zmian go nie zmusi. Wyjąwszy scenariusz zbyt drastyczny, by nie uznać go za bezwzględnie nierealny - dajemy sobie na czyszczenie wiele lat i dla owego wyższego celu rzeczywiście rezygnujemy z organizowania Euro 2012. 