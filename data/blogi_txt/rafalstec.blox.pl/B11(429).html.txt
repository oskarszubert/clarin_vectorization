Ponieważ zapowiadałem, że będę tutaj umieszczał swoje cotygodniowe felietony z „Gazety Sport”, zapraszam do najnowszego - poświęconego zaprzęganiu zaawansowanej technologii do służby futbolowi, próbom zredukowania go ciągu cyfr i objęcia kontrolą każdej sekundy gry. Zainspirowało mnie ubiegłotygodniowe spotkanie z Arsenem Wengerem, który w żadnym stopniu nie spełnia definicji trenera piłki nożnej, jaką można sobie upichcić obserwując nasze realia - czyli magistra od fikołków (termin ukuty przez Zdzisława Ambroziaka) tym różniącego się do zwykłego nauczyciela WF, że częściej występuje w telewizji.Po kilku godzinach z Francuzem łatwiej pojąć, czym w tradycji anglosaskiej różni się „manager” od „coacha”. I utwierdzić się w przekonaniu, że w dzisiejszych czasach szkoleniowiec chcący wstąpić do absolutnej elity w zawodzie coraz częściej musi być interdyscyplinarnym omnibusem, innowatorem zdolnym bazować na czymś więcej niż trenerski „nos”.Najciekawszej rzeczy podczas pobytu w Londynie dowiedziałem się od pracowników firmy Castrol, która będzie jednym ze sponsorów Euro 2008, a Wengera namówiła do roli ambasadora marki. Otóż jej przedstawiciele tak zachwycili się menedżerskimi zdolnościami trenera Arsenalu, że postanowili zaproponować mu rolę doradcy od - przepraszam za obcy wtręt, ale te słowa powtarzano mi setki razy - „team building” i „man managament”. I w ten sposób Wenger zaczął prowadzić coś w rodzaju szkoleń dla kadry kierowniczej koncernu.Słuchając tego wszystkiego przypomniałem sobie, jak łatwo jest zostać w Polsce trenerem i jak niewiele oferują kursy przy AWF. By zaliczyć poziom podstawowy i zostać instruktorem sportu ze specjalizacją piłka nożna, wystarczy świadectwo o niekaralności i kilka weekendów zajęć, a do wspięcia się na następny szczebel - trenera II i I klasy - tylko ciut wysiłku więcej. Nie ma chyba innego zawodu, który opanowuje się - formalnie - równie niewielkim nakładem pracy i czasu.Tymczasem np. w Hiszpanii trzeba zdać 15 egzaminów, by w ogóle być dopuszczonym do pracy z 15-latkami. W Niemczech po pierwszych zaliczonych kursach wolno pełnić co najwyżej funkcję asystenta i przyglądać się pracy doświadczonych fachowców. By uzyskać samodzielną pracę, trzeba wystarać się o trzy licencje. A Włosi mają swoje centrum Coverciano, gdzie trwa nieustanna burza trenerskich mózgów, bo zjeżdżają się tam fachowcy z całego kraju.W Polsce nie ma nic. Ani uniwersytetu, ani forum wymiany myśli. PZPN świętuje awans na jedno Euro, czujemy się już prawie futbolową potęgą, ale szara codzienność jest naprawdę szara. I właściwie odechciewa mi się wykpiwać się naszych trenerów, zwłaszcza tych starszego pokolenia - nieobytych z technicznymi nowinkami.Bo jak wymagać wynalazków na miarę Nobla od ludzi, którym nie pozwolono skończyć nawet zawodówki? 