Żeby lepiej pojąć, co dzieje się w obecnej reprezentacji Polski siatkarzy - np. pojąć pogodną zgodę Pawła Zagumnego na rolę rezerwowego - trzeba cofnąć się do jesieni 1999 roku, podczas której Andrea Anastasi rządził kadrą swojego kraju. Trwały mistrzostwa Europy, Włosi przymierzali się do finału z Rosją. I właśnie wtedy, w kulminacyjnym momencie, selekcjoner wpadł na brawurowy pomysł, by osadzić w rezerwie Andreę Gardiniego - swego aktualnego asystenta w polskiej kadrze (na zdjęciu Kuby Atysa w tle), wówczas gracza pomnikowego, który trzykrotnie zdobywał złoto mundialu, był jednym z symboli tzw. „generazione di fenomeni”, z 418 reprezentacyjnymi występami we włoskiej klasyfikacji wszech czasów ustępuje jedynie Andrei Gianiemu. Rosjan miał blokować Luigi Mastrangelo, żółtodziób zaproszony do drużyny narodowej ledwie kilka miesięcy wcześniej. Boisko przyznało Anastasiemu rację, Włosi wyskakali tytuł, a trener zapytany o ryzykowny wybór personalny odparł: „To Gardini okazał się wielki. Przez styl, w jaki zaakceptował moją decyzję”. Tamten epizod ilustruje wiele cech czyniących Anastasiego szefem wyjątkowym. Po pierwsze, silnie zarysowana własna wizja - Włoch nie uznaje w szatni świętych krów, chętnie wywraca hierarchie, konstruuje drużynę wybitnie autorską. Po drugie, odwaga i bezkompromisowość. Po trzecie, pamięć o godności siatkarzy - nasz selekcjoner chętnie składa im hołdy i dba, by przede wszystkim im przypisywano sukcesy. Po czwarte, respekt podwładnych - jego przykre decyzje szanują nawet giganci mający powody, by czuć się jak żywe posągi. Akceptują, bo wierzą w jego kompetencje. Wierzą, że kieruje się wyłącznie interesem całej grupy. A przede wszystkim pod jego przywództwem zwyciężają. Tylko przy spełnieniu tych warunków trener może sobie pozwolić na oryginalne personalne manewry - burzące zastaną hierarchię - i nie ryzykować zatrucia szatni. Anastasi warunki spełnia, więc także w reprezentacji Polski objął władzę absolutną. Jego poprzednicy zmagali się z mniej lub bardziej poważnymi kłopotami wewnętrznymi, z szatni co rusz wyciekały doniesienia o zajadłych wojnach, umiarkowanych konfliktach lub niewielkich, lecz dokuczliwych sporach. Pod aktualnym przywództwem nie wycieka nic. Cisza. A przecież włoski selekcjoner wykonuje ruchy radykalniejsze niż poprzednicy, teoretycznie skazujące na co najmniej niesnaski. Takie, o których wielu bałoby się pomyśleć. Zepchnięcie w cień Zagumnego - od dekady powszechnie uznawanego króla rozgrywających, w drużynie zawsze pierwszoplanowego, o silnych skłonnościach przywódczych - to najbardziej ekstremalna decyzja selekcjonera reprezentacji polskich siatkarzy od wielu lat. Jeszcze przed chwilą trudno było sobie wyobrazić i to, że zostaje podjęta, i to, że 35-letni siatkarz - wybierany na najlepszego wystawiającego MŚ 2006, LŚ 2007, IO 2008 oraz ME 2009 - ją zniesie. Znosi bez słowa sprzeciwu. Cierpliwie czeka, aż dostanie szansę. Sytuacja jest klarowna, nawet kibice wiedzą, że drużyną steruje Łukasz Żygadło, by mógł nią sterować Anastasi. Sam był rozgrywającym i kiedy zszedł z boiska, nie zrzekł się pełnej kontroli nad tym, co dzieje się na boisku. Chce odpowiadać za całą inżynierię taktyczną, zatem potrzebuje pod siatką zawodnika precyzyjnie wykonującego rozkazy, zdolnego wyrzec się własnej inicjatywy. Żygadło odnajduje się w tej roli idealnie, Zagumny to wielki improwizator - pragnienie szukania niebanalnych, autorskich rozwiązań jest silniejsze od niego. Tymczasem polska kadra w najnowszym wydaniu to, jak pisałem wyżej, projekt, owszem, wybitnie autorski, lecz w każdym szczególe podpisany przez Anastasiego. Włoch odsunął Zagumnego; przywrócił reprezentacji Żygadłę, który rozstawał się z kolegami w bardzo złej atmosferze; wymyślił całkiem nowego atakującego (być może znacząco wpływając na karierę Zbigniewa Bartmana); ani myślał negocjować z primadonną Mariuszem Wlazłym; pasował na kapitana Marcina Możdżonka, na co chyba nikt inny by nie wpadł. Wdał się w intensywną kadrową żonglerkę, ale w jej trakcie zwyciężał, na każdej imprezie zaprowadzając swoich ludzi na podium. Jest władcą absolutnym, a zarazem światłym i sprawiedliwym. Poza boiskiem zostawia podwładnym sporo wolności - w biografii „Il Nano diventato gigante” opowiada, że sam w trakcie kariery zawodniczej nie spotkał trenera wystarczająco elastycznego, by dać drużynie pełną swobodę między treningami i meczami, a ponieważ uważa ją za niezbędną dla odreagowywania stresu, sam postanowił działać inaczej. - Nie chcę, by moi siatkarze przeżywali to, co przeżywałem ja - tłumaczy. - Planuję zajęcia, ale nie kontroluję szczegółowo ich diety, nie sprawdzam, jak się relaksują. Wierzę w automotywację i sądzę, że zbyt rygorystyczne ograniczenia przynoszą skutek odwrotny od oczekiwanego. Jeszcze raz: Anastasi chce możliwie najpełniej panować nad przebiegiem gry i przygotowań do niej, żąda pedantycznego podążania za taktycznymi instrukcjami, ale nie organizuje zawodnikom całego życia, a na końcu nigdy nie zapomina, by oddać im cześć. Rafael Pascual - legenda hiszpańskiej siatkówki, namówiony przez Włocha do powrotu do reprezentacji jako 37-latek - wspominał, jak szef zademonstrował jemu i innym kadrowiczom, czego od weterana oczekuje: „Czułem się trochę poza grupą, aż pewnego dnia Andrea wykonał gest, którego nigdy nie zapomnę. Trwała rozgrzewka, gdy pozwoliłem sobie na krytykę jednego z młodszych kolegów. Trener przerwał zajęcia, wskazał na mnie i powiedział: Ja tutaj rządzę i mam największe doświadczenie, ale kiedy zaczyna mówić Rafa, korzystam z okazji, zatrzymuję się i uważnie słucham, co ma do przekazania”.﻿ 