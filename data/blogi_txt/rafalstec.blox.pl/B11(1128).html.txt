Wybyłem do Włoch, by spędzić piątek w ośrodku treningowym Milanello. Miałem też zrobić wywiad - sam na sam - z Clarencem Seedorfem, ale nie wiem, co z tego wyjdzie.Nie wiem, bo klub poprosił - poprzez organizującego wyjazd sponsora - żebym przesłał mu 10 pytań, które zamierzam zadać piłkarzowi. Zdziwiłem się niemożebnie, przez kilkanaście już lat dziennikarzenia nigdy mi się to nie zdarzyło, ale uznałem, że właściwie mogę wysłać. Stale obserwuję, że czołowe futbolowe korporacje w Europie starają się kontrolować każde słowo wypowiadane publicznie przez zatrudnianych gwiazdorów, pisałem już kiedyś o scenkach z meczów Chelsea, po których każdy gracz udzielający wywiadu miał przy sobie smutnego pana w oficjalnym klubowym kubraku i z wystawionym dyktafonem.Spisałem dziesięć punktów - ni to pytań, ni zagajeń - na szybko i trochę byle jak, zakładając, że na miejscu i tak będę pytał, o co zechcę. Kilka dni później zbaraniałem. Odbieram telefon i słyszę, że zaakceptowano - słownie - jedno pytanie! Dostałem też propozycję, by wymyślić inne. Grzecznie podziękowałem, nie umiem zgadywać w cudzych myślach na odległość (zwłaszcza przekraczającą tysiąc km), a jeśli Seedorf ma potrzebę wygłosić oświadczenie, niech wygłosi, mężnie wysłucham.No i nie wiem, jak będzie w tym Milanello. Oto niebezpieczne (?) pytania, zgadujcie, które przyjęli:1) Który Puchar Europy smakował panu najbardziej - zdobyty z Ajaksem, Realem czy Milanem - i dlaczego?2) Z Holandią tyle pan nie wygrał. Dlaczego ta reprezentacja - składająca się z gwiazd największych europejskich klubów - przez ostatnie dwie dekady zdobyła zaledwie jeden medal?3) Ma pan jeszcze jakieś niespełnione sportowe marzenie? Jaki moment był najbardziej niezapomniany?4) Kto był najlepszym piłkarzem, przeciw któremu pan grał? Oczywiście wyjąwszy kolegów z Milanu...5) Czy zgadza się pan z dość popularną tezą, że gwiazdy Milanu ostatnio zawodzą, bo zdobyły już tak wiele, że nie umieją się zmobilizować na mecze z pomniejszymi rywalami z Serie A? Że męczą ich i nudzą śmiertelnie kolejne wyjazdy do Sieny czy Regginy?6) Rosnąca średnia wieku w drużynie to sygnał, że granica wiekowa, poza którą trzeba kończyć karierę się bardzo przesunęła. Skąd ta zmiana? Piłkarze lepiej się prowadzą, udoskonalono treningi, a może ogromny skok zrobiła medycyna sportowa?7) Czy sądzi pan, że niedługo 40-latkowie w zawodowym futbolu na najwyższym poziomie nie będą czymś niezwykłym?8) MilanLab jest słynny w całej Europie, ale zarazem mało o nim wiemy. Proszę o nim opowiedzieć - zetknął się pan tam z czymś niezwykłym, czego nie widział pan w żadnym innym klubie? Czy dzięki wynalazkom laboratorium będzie pan grał w piłkę dłużej? Do kiedy?9) Dlaczego Serie A, który drugi raz z rzędu poniosła klęskę w Lidze Mistrzów, wpadła w tak głęboki kryzys? Czy chodzi tylko o pieniądze i finansową przewagę Anglików oraz Hiszpanów?10) Co pan najbardziej lubi we współczesnym futbolu, a czego pan nienawidzi? 