Od trzech sezonów dawał się uprosić i odwoływał decyzję o zakończeniu kariery, tym razem, choć zwierzchnicy znów naciskają, uprosić się już ponoć nie da. Za chwilę Paolo Maldini wystąpi na San Siro po raz ostatni. W czerwcu skończy 41 lat, po blisko ćwierć wieku nie chciał zamknąć służby w barwach Milanu na okrągłych 900 meczach i wybiegł dziś na boisko po raz 901. Kiedy debiutował, Polskę dławił jeszcze komunizm, o wynalazku internetu słyszeli tylko wojskowi i naukowcy, telefony komórkowe pokazywali w tym samych filmach, które opowiadały o teleportacji.Gdyby ogłoszono pożegnanie ze stadionem San Siro i jego rozbiórkę, poruszenie nie byłoby większe.Był jednym z najwybitniejszych obrońców w historii futbolu, wybierano go - co na tej pozycji niemal się nie zdarza - najlepszym graczem świata. Przeszedł przez wszystkie ery Milanu nowoczesnego, stworzonego przez Silvio Berlusconiego. Z trenerskimi gigantami Sacchim, Capello oraz Ancelottim pięciokrotnie zdobył Puchar Europy. Jeszcze w bieżącym sezonie był najrówniej grającym obrońcą w drużynie. Nikt po nim nie założy w Milanie koszulki z numerem trzy.Nie ze względu na sportową klasę podziwiali go również rywale, a kilka tygodni temu podczas derbów Mediolanu hołd złożyli mu kibice Interu, którzy Milanu serdecznie nie znoszą. Na szacunek zasłużył nienaganną sportową postawą, lojalnością wobec klubu, wręcz staroświecką przyzwoitością. Jego motto: na boisku nie możesz pozwolić sobie na więcej niż poza boiskiem, na boisku nie przestajesz być człowiekiem, rodzice chcą, byś wszędzie zachowywał się porządnie.Jego wychowywał ojciec Cesare, również legenda Milanu i kapitan reprezentacji Włoch. Teraz wzrasta trzecie pokolenie. 13-letni Christian Maldini ćwiczy się w klubie również w roli bocznego obrońcy, młodszy Daniel na razie piłką się tylko bawi.PS Obiecuję obszerniejszą sylwetkę (wykorzystam m.in. swój stary tekst do „Playboya”), ale może po ostatniej kolejce Serie A i jego ostatnim meczu, na razie kuśtykam po Rzymie i mam mało czasu. 