Tutaj się nie ma co certolić, tutaj trzeba wreszcie wygrać. Wrośliśmy w rolę parobka, który boi się wyszeptać, jak mu na imię, odruchowo wgapiamy się w wady, a nie zalety piłkarzy, w przyzwoity wynik wierzymy tylko pod warunkiem cudu lub nagłego zrywu, z pogranicza jawy i snu. A przecież to Ukraina miała u siebie ostatnio rozpierduchę; to Ukrainą rządzi trener z łapanki, który sam nie wiedział, czy chce nią rządzić; to Ukrainie los oberżnął najdynamicznejszego karatekę w osobie Konoplianki, napędzającego ją podczas Euro 2012 czy jesienią na Wembley; to Ukraina tęskni za choćby ćwierćnapastnikiem, w krajowej lidze nie mając żadnego swojaka w szerokiej czołówce snajperów, a poza krajową nie mając w ogóle nikogo; to kadra Ukrainy ginie w cieniu klubowej magnaterii rządzącej już także poza Donieckiem i Kijowem, to Ukraina zaczęła chybotać nad eliminacyjną przepaścią, kiedy uległa u siebie Czarnogórze. Czego jeszcze trzeba, by nasi dali radę? My też mamy kłopoty i dylematy, ale przy beznadziei, w jakiej lawirowali poprzedni selekcjonerzy, maleją one do kłopocików i dylemacików. Waldemar Fornalik nie dobiera z ludzi przyspawanych do klubowej rezerwy w marnych ligach, przeważają raczej co najmniej solidni wyczynowcy z lig renomowanych, wyrwy w młodej kadrze nie spowodowały też kontuzje lub dyskwalifikacje. Gdybyśmy zważyli umiejętności i pozycję rynkową piłkarzy obu drużyn, to wór z Ukraińcami na pewno nie ważyłby więcej. Pozostaje do rozstrzygnięcia, kto ma lepszą drużynę. Mądrzej ustawioną taktycznie, intensywniej zmotywowaną, psychicznie mocniejszą i niezłomną w dążeniu do celu. Jeśli Polacy przegrają, realną walkę o awans zastąpią tradycyjne ogólnonarodowe igrzyska arytmetyczne „co musi się stać, żeby”, a także sąd nad selekcjonerem. Jeśli wygrają, przyjmą ładunek pozytywnej energii, dzięki której mogą pognać przynajmniej do baraży o mundial. Jeśli zremisują, sytuacja pozostanie niejasna (choć nie najlepsza), ale przedłużymy podłą passę – ja już tracę rachubę, kiedy nasi pokonali, choćby w sparingu, klasowego rywala, i to wcale nie klasowego na miarę elity wokółmedalowej. Najwyższy czas na ofensywny ruch Fornalika –﻿ nogami ukraińskimi sprawdzamy pana, panie trenerze. 