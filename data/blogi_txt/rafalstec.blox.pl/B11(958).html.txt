Włosi wzięli niedawno upadłych Ronaldinho i Szewczenko, zimą dostawią do nich jeszcze Beckhama, więc skojarzenia same pchają się do głów. Oto rusza następny projekt drużyny galaktycznej (pełnej medialnych supergwiazd, zorientowanej na sukces komercyjny), po doświadczeniach Realu Madryt skazany na niepowodzenie, które już dziś przeczuwa mój redakcyjny kolega Darek Wołowski.Wyników Milanowi wróżył nie będę, ale najprostszych skojarzeń - z fiaskiem madryckim - nie kupuję. Ruchy Silvio Berlusconiego nie mają nic wspólnego ze strategią Florentino Pereza, w teorii zmierzającą ku zebraniu w Madrycie jedenastki wszech czasów, w praktyce spychającą drużynę w głęboki kryzys. Były prezes Realu wydawał kosmiczne pieniądze na nieliczne transfery - Zidane, Figo oraz Ronaldo razem wzięci kosztowali około 180 mln euro - i kompletnie zaniedbał rezerwę. Kupował jedną megagwiazdę rocznie, poza tym nakazywał trenerom promować wychowanków, a osobliwy koncept nazwał „Zidanes y Pavones” (od nazwiska młodego obrońcy, dzisiaj wegetującego w drugiej lidze hiszpańskiej). Poniósł klęskę totalną, Real przeżył najczarniejszy okres od półwiecza.Milan nie rozrzuca pieniędzy. Jego decyzje transferowe wynikają poniekąd z finansowej zapaści włoskiego calcio, próbuje kupować klasowych graczy okazyjnie. Za byłego najlepszego piłkarza świata Ronaldinho zapłacił zaledwie 21 mln euro, Szewczenkę z Chelsea wypożyczył, Beckhama wypożyczyć zamierza. Nie wiadomo, ile z tego tercetu mediolańczycy zdołają jeszcze wycisnąć, ale równolegle wzięli również Zambrottę czy Flaminiego i dążą ku szerokiej, bardzo konkurencyjnej kadrze, ścigając od kilku sezonów świetnie wyposażony Inter. Dlatego Milan nie będzie galaktyczny z jeszcze jednego względu - Carlo Ancelottiemu nikt nie wskaże nietykalnych, których nie wolno usadzić na ławce rezerwowych. W Realu gwiazdorzy ze względów komercyjnych grać musieli, Ronaldinho mecze na San Siro na razie często ogląda z ławki rezerwowych.Co do samego powrotu do Europy Beckhama, to cieszy mnie tak samo, jak cieszyłby mnie powrót mojego ulubionego futbolisty w ogóle - argentyńskiego oryginała Juana Romana Riquelme. Obu zwyczajnie chciałbym oglądać częściej.Anglika, do czego się już przyznawałem, bardzo cenię, a stosunkowo dużą liczbę jego przeciwników tłumaczę nieporozumieniem, które wywołuje kompletna niespójność jego pozaboiskowego wizerunku do prawdy o nim jako piłkarzu. Jest Beckham zawodowcem bez skazy, stachanowcem tyrającym na treningu, i podczas gry, twardzielem nigdy nie odpuszczającym w walce. Dopiero po ostatnim gwizdku wdzięczy się do nastoletnich podlotków, podlizuje gejom i przytula do żony piosenkarki. Teraz do transferu zachęca Anglika selekcjoner reprezentacji Fabio Capello, który w Realu Madryt podejrzewał go o gwiazdorkowate ciągoty i traktował z rezerwą, by przekonać się, że Beckham nawet dyskryminowany potrafi pracować z determinacją i pokorą.Dziś ma już za sobą 33 lata, ale włoski trener wciąż powołuje go do kadry. A o Capello jedno wiadomo na pewno - galacticos serdecznie nie znosi. 