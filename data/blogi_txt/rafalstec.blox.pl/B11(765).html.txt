Czołówka zastygła jak nigdy. Od trzech sezonów do półfinału głównych klubowych rozgrywek w Europie dopychają się kolosy angielskie, którym ostatnio stawia opór Barcelona. Dzięki temu potentaci najwięcej zarabiają, jeszcze przybywa im magii, lgną do nich piłkarze wybitni lub pragnący zasłużyć na miano wybitnych. I w 1/8 finału, który rozpocznie się we wtorek, znów będą faworytami dwumeczów. VfB Stuttgart - Barcelona Obrońcy trofeum wciąż pielęgnują markę drużyny bezkonkurencyjnej na kontynencie, a zarazem wylosowali najłatwiejszego rywala. Niemcy tłuką się w środku Bundesligi, podobny dystans dzieli ich od strefy spadkowej i od awansu do europejskich pucharów. Jesienią do ostatniej kolejki LM walczyli z debiutantem Unireą Urziceni. Katalończycy natomiast, gdyby wyjąć odosobnione potknięcie w krajowym pucharze (wyeliminowała ich Sevilla), znów rozgrywaliby sezon perfekcyjny. Na pozycji lidera wyszli z najmocniejszej grupy w Champions League, panują w Primera Division, gola tracą ostatnio co kilkaset minut, ich bramki chroni najszczelniejsza defensywa w czołowych ligach europejskich. Zdesperowana madrycka prasa usiłuje kolportować teorie o spisku wspierającym Barcę, co zresztą sabotują sami piłkarze Realu świadomi, iż ścigają się z drużyną nadzwyczajną. Mój typ: 90 proc. szans na awans Barcy pomimo kontuzji Daniego Alvesa i Abidala. I nie zmieni tych proporcji nawet ewentualne niepowodzenie w dzisiejszym meczu z Atletico, do którego przystąpią Katalończycy z kompletnie rozebraną (kontuzje i dyskwalifikacje) obroną. Milan - Manchester Utd Ludzie Aleksa Fergusona w bieżącym sezonie zwolnili, rozkładają ich notoryczne kontuzje, zaliczyli szokującą wpadkę w Pucharze Anglii (u siebie z trzecioligowym Leeds), często wygrywają z trudem i dzięki zjawiskom niewyjaśnionym (ich rywale w lidze angielskiej wbili sobie aż 10 samobójów), ale dzięki kłopotom jeszcze bardziej rzuca się w oczy ich odporność na przeciwności losu oraz niezwykła wydajność. Tak jak dzięki odejściu C. Ronaldo cudownie rozkwitnął Rooney, który uchodzi już za jednego z głównych kandydatów do nagrody dla najlepszego gracza roku na świecie. W dodatku wraz ze zbliżaniem się 1/8 finału MU nabiera rozpędu, prawdopodobnie dopiero wznosząc się na swoją szczytową dyspozycję fizyczną. Milan natomiast mknął jak na swoje standardy z minionych kilkunastu miesięcy ponaddźwiękowo do derbowej klęski z Interem. Impet wytracił nagle, niczym otumaniony nokautującym ciosem, i następne trzy mecze przetuptał, przegrywając je lub remisując. Nawet piątkowe zwycięstwo 3:2 nad Udinese, by tak rzec, wyspacerował, rażąc chłopięcą beztroską w obronie. Wątłość mediolańczyków widzimy tam, gdzie znajdujemy atuty przeciwnika - każda strata kadrowa grozi mu katastrofą (zmienników nie mają stoperzy Nesta, zarówno znakomity piłkarsko, jak i kruchy w członkach, oraz Thiago Silva, którego występ jest niepewny), tymczasem jakości gry MU absencje znacząco nie obniżają. Dlatego nawet bez Ryana Giggsa wyspiarze powinni czuć się pewnie, co zresztą pobrzmiewa w wypowiedziach obecnego w piątek na San Siro Fergusona - mają mocniej obsadzoną bramkę, obronę i pomoc, remis można ogłosić tylko w ataku - dzięki statycznemu Ronaldinho i dynamicznemu Pato. Mój typ: 65 proc. szans na awans MU. (Ten dwumecz zapowiem na blogu osobno). Porto - Arsenal Gospodarze znęcają się nad kibicami beznadziejnym sezonem ligowym, na razie nie zanosi się nawet na wicemistrzostwo, czyli minimum przyzwoitości, które w minionym ćwierćwieczu umknęło im tylko raz. W dodatku od lat regularnie trafiają na wyspiarskich rywali i regularnie przegrywają. Teraz pocieszają się niepowodzeniami londyńczyków w szlagierach Premier League, bramkarz Helton mówi wprost, że uważa rywali za słabszych niż w poprzednich latach, uzasadniając opinię skromną siłą ognia wobec braku Adebayora (sprzedany) i van Persiego (leczy się). Arsenal rzeczywiście ma luki, i to na obu krańcach boiska. Jako wysunięty snajper nie radzi sobie ani Arszawin (nie lubi tej pozycji, woli biegać po skrzydle), ani Bendtner (wolno dochodzi do siebie po kontuzji), natomiast defensywa zawodzi jako całość - tylko jeden uczestnik 1/8 finału, Stuttgart, wyraźnie częściej traci bramki w krajowych rozgrywkach. Z mistrzem Portugalii piłkarze Wengera powinni się jednak uporać, zresztą część angielskich komentatorów sugeruje, że francuskiemu trenerowi właśnie na sukcesie w LM zależy najbardziej. Mój typ: 65 proc. szans Arsenalu. Inter - Chelsea Choć mediolańczycy sezon w sezon ponoszą w Champions League klęskę, a londyńczycy sezon w sezon odpadają dość pechowo i najwcześniej w półfinale, to rywalizacja między nimi powinna być bardzo zacięta. Mourinho pracuje na San Siro półtora roku, patronował już kilkunastu transferom i dopiero teraz stworzył zupełnie nową jakość - zmienił wszystkie formacje, zwielokrotnił liczbę wariantów w ofensywie, kieruje pewnymi siebie ludźmi o stalowych nerwach, którzy widzą w nim nieomylnego szamana. Tyle przynajmniej można wywnioskować z Serie A, w której zostali nerazzurri obwołani „Interminatorem”. Pytanie, czy znów zgodnie z doroczną tradycją nie zbledną na dźwięk hymnu LM. Wpadli na rywali dysponujących zbliżonymi zaletami - twardymi kośćmi, twardą psychiką, determinacją i siłą - ale także przewyższających ich bezcenną na tym poziomie umiejętnością zwyciężania w starciach, w których murawa spływa krwią i adrenaliną, której bliżej do wojny niż meczu. Najbardziej pasjonująca para, mój typ: 52 proc. szans na awans Chelsea. Real, Bayern, Sevilla, Bordeaux... Wszyscy hegemoni pozostają zatem faworytami najbliższych dwumeczów, ale być może największe zagrożenie nadciągnie z Madrytu. O tym, jak fatalnie zarządzanym klubem był ostatnio Real, najlepiej świadczy jego bilans w LM - pięć sezonów zakończonych w 1/8 finału, które poprzedziło odpadnięcie w 1/4 finału (z Monaco). Królewscy są niebywale zmotywowani - finał rozegrany zostanie na ich stadionie, pracodawca obiecał im gigantyczne premie za trofea. Prowadzi ich Ronaldo, gracz o chyba najznaczniejszym wpływie na wyniki drużyny wśród wszystkich wielkich osobowości futbolu, co bywa zbawienne, ale bywa też - gdy się leczy - przekleństwem. Teraz jest zdrowy, więc typuję, że Real ma 75 proc. szans na pokonanie Lyonu. Przynajmniej 75 proc., jeśli rzecz jasna liga hiszpańska istotnie jest aż tak mocna, jak chcą jej najgorętsi wielbiciele. Ostatecznie madrycka supergrupa dystansuje o 10 lat świetlnych - lub, jak stoi w tabeli, 10 punktów - sklasyfikowaną na trzeciej pozycji Valencię, czyli zespół wyposażony w niczego sobie tłumek graczy klasowego formatu (od uznanych Villi i Silvy po wschodzących Banegę i Matę). LM wraca także w idealnym momencie dla Bayernu, który zmierzy się z Fiorentiną podłamaną serią niepowodzeń w Serie A. To drużyna paradoksów. Postępy przestała czynić wtedy, gdy ruszyła do obfitszych wydatków na transfery, a notorycznie zaczęła przegrywać, gdy słyszy mnóstwo pochwał (np. z Romą wypadła w zgodnej opinii bodaj najlepiej w sezonie), z przecieków zaś wynika, że Cesare Prandelli staje się głównym kandydatem na następnego selekcjonera włoskiej kadry. On generalnie stał się ulubieńcem ekspertów i zbiera niemal wyłącznie pochlebne recenzje, choć drużyna ledwie się w lidze wlecze (11. miejsce), tymczasem prowadzącego bawarczyków Louisa van Gaala jeszcze niedawno, zanim piłkarze wydźwignęli się z kryzysu, wypędzano z klubu. Mój typ: 51 proc. szans na awans Bayernu, a tę minimalną przewagę dają monachijczykom wibrujące skrzydła w osobach Robbena i Ribery'ego. Wyraźnymi faworytami dwumeczów będą Bordeaux, które trafia na Olympiakos tracący być może po sześciu latach mistrzostwo Grecji, oraz Sevilla, która trafia na CSKA Moskwa, rozpoczynające sezon dopiero za miesiąc. Specjalizujący się w pucharowym graniu Hiszpanie są w elicie wyjątkowi, bo jako jedyni zdołali zatrzymać fenomenalną Barcę. Czy wolno jednak serio zakładać, że oligopol w LM naruszą ci, którzy nigdy nie posmakowali nawet ćwierćfinału? 