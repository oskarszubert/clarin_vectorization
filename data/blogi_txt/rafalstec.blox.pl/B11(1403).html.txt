Angielskie kluby przetoczyły się w tym tygodniu po przeciwnikach w europejskich pucharach. Manchester United, Manchester City, Chelsea, Arsenal, Tottenham, Stoke i Birmingham nie tylko zwyciężyły, ale jeszcze razem wzięte straciły zaledwie dwa gole. Oparła się wyspiarskiej nawałnicy jedynie nasza Wisła. Przewrócili krakowscy piłkarze Fulham (przy istotnym, przyznajmy, wsparciu sędziów), choć ostatnio w polskiej lidze gramolą się z trudem, ostro krytykowany jest trener Maaskant, radykalnych zmian w składzie głośno żądają kibice. Jeszcze zuchwalej rozbija się po kontynencie Legia. Warszawiacy stłukli już tylu przyzwoitych rywali, że dali dość powodów, by obwołać ich popis w tej edycji międzynarodowych rozgrywek najlepszym w minionych 15 latach. Tak skutecznie nie grali, odkąd awansowali do ćwierćfinału Champions League. Teraz utrzymują poważne szanse na awans do fazy pucharowej Ligi Europejskiej, a rozstrzygający mecz za meczem Miroslav Radović zasługuje już, żeby ogłosić go jej gwiazdą. Dzięki naszym lokalnym klubowym mocarstwom XXI wieku polska liga wspięła się na 22. miejsce w rankingu UEFA. Sklasyfikowaną ciut wyżej ligę białoruską ma na wyciągnięcie nogi, a jeśli ją wyprzedzi, żaden przedstawiciel nadwiślańskiej ekstraklasy nie będzie musiał już rozpoczynać europejskiej rywalizacji w czerwcu, czyli w pełni piłkarskich wakacji, gdy nie sposób zademonstrować na boisku swojej prawdziwej sportowej wartości. To byłby maleńki, acz niezbędny kroczek w kierunku przywracaniu naszemu klubowemu futbolowi poziomu przyzwoitości. W swoim nie tylko blogowym pisaniu właściwie od zawsze się z naszych ligowych nieboraków natrząsałem. Dopiero w ostatnich miesiącach zacząłem nieśmiało zwierzać się, że częściej zawieszam oko na tubylczych kopaczach z przyjemnością. Dotąd podejrzenie, iż poziom idzie w górę, opierałem na intuicji, subiektywnych wrażeniach, czasem zagraniach drobiazgach. Nie miałem wielu twardych dowodów, by swoją tezę poprzeć. Twardych dowodów wreszcie przybywa. W ostatnim roku nasze czołowe kluby - wcześniej Lech Poznań -  potrafiły wygrać lub zremisować z firmami angielskimi (Manchester City, Fulham) i włoskimi (Juventus, Udinese), mierzącym w triumf w LE Spartakiem Moskwa, rozrabiającym w Lidze Mistrzów Apoelem Nikozja, a także Liteksem Łowecz, Rapidem Bukareszt i Hapoelem Tel Awiw. Teraz warszawiacy i krakowianie tak skrupulatnie gromadzą punkty do rankingu UEFA, że wraz z punkcikami dołożonymi przez Śląsk Wrocław uzbierają ich dla polskiej ligi najwięcej od sezonu 2002/2003. Wczoraj na stadionie Wisły - okropnym, znacznie brzydszym od legijnego, za to z dopingiem od legijnego znacznie ładniejszym - nie lubiłem tylko rozległych łysych placków na trybunach. Jak to możliwe, że nawet połowa miejsc nie wypełnia się na obiekcie aktualnego mistrza Polski, który bije się o przetrwanie w europejskich pucharach i jeszcze podejmuje reprezentanta najpopularniejszej nie tylko u nas ligi zagranicznej? PS Pamiętajcie o kolejnej edycji konkursu na Jasnowidza Roku!﻿ 