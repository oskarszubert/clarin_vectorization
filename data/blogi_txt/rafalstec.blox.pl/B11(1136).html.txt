Nie ogłosimy go geniuszem, który wyprzedził swoją epokę, bo w tej specjalności chwałę przynosi nawiązywanie do epok minionych. Najlepiej zamierzchłych. Odkąd postęp w taktyce, przygotowaniu atletycznym i szybkości gry wepchnął piłkarzy w potworny ścisk, nawet wybitni atakujący przestali przecież wkładać gola w każdym meczu albo częściej. Leo Messi wkłada. W 86 meczach Barcelony sezonu bieżącego i poprzedniego uzbierał ich 87. Choć niemal wszystkie ciosy wyprowadza z głębi w pola, brnąc przez gęstą ciżbę przeciwników, zbliża się do wydajności przyczajonego w polu karnym Gerda Muellera, który między latem roku 1971, a latem roku 1973 zdobył 105 bramek w 92 meczach Bayernu Monachium. Przez dekady oddzielające kariery Niemcy i Argentyńczyka - temu ostatniemu mierzę dystans ostatnich dwóch lat - na boiskach nie zjawił się goleador, który przewyższałby ich siłą rażenia. I nie dajcie się wyrolować statystykom - Mario Jardel mógłby się z gigantami mierzyć, gdyby nie to, że zazwyczaj raził przeciwników dość wątłych. Rozmawiamy o hat- trickach w El Clasico, rozkładaniu poczwórną serią Arsenalu, egzekucjach na Manchesterze Utd w finałach LM. A przecież Messi to nie jest jednowymiarowy kiler od naciskania spustu. Podróżuje po całej murawie, coraz piękniej przeobraża się w gracza wszechstronnego i wielozadaniowego, bez skutku szuka granic swoich możliwości. Wczoraj brawami publika na Camp Nou wynagradzała i jego gole (złożyły się na dziesiąty hat-trick w karierze), i powrót pod własne pole karne, wygarnięcie piłki Sergio Aguero, zgrabne rozpoczęcie kontrataku. Może Messi epoki połączy? Jest goleadorem z przeszłości i zarazem wirtuozem z przyszłości, który dopiero polubi poświęcanie się dla grupy? Ustawianie go na samym szczycie, nieopodal Pelego i Maradony uchodzi na razie za przedwczesne, ma wyrażać porywczość rozhisteryzowanej współczesności, która tak pożąda rekordów, że wszędzie roi się jej bezprecedensowość. Słuszna ostrożność, ale zjawisku przeceniania często towarzyszy zjawisko niedoceniania - przeoczamy, że dzieje się Historia, nie godzimy się, by rzeczywistość z tu i teraz unieważniała stary, utrwalony mit, nierzadko wzmocniony sentymentem do własnej młodości lub legend w młodości zasłyszanych. Stawiać kogokolwiek obok Maradony? Herezja. Messi ma dziś ma 23 lata i 7 miesięcy. Do 167 bramek w 247 seniorskich meczach Barcelony - wszystkich, wliczam nawet pierwsze nieśmiałe wprawki z początku kariery - dołożył 67 asyst. To oznacza, że niemal zawsze, gdy wychodzi na boisko, albo sam strzela gola, albo umożliwia strzelenie go koledze. Gdy Maradona miał 23 lata i 7 miesięcy, akurat kończył się sezon 1983/1984. A Diego kończył pobyt w Barcelonie. W 265 meczach klubowych (wcześniej Argentinos Juniors i Boca Juniors) nastrzelał 181 goli. To mu daje średnią 0,683 bramki na spotkanie. Messi wypracował jak dotąd średnią niemal identyczną - 0,676. Tyle że on od kilkunastu miesięcy stale snajpersko przyspiesza, a Diego w analogicznym momencie ostro wyhamował. Maradona w wieku 23 lat i 7 miesięcy miał w dorobku trzy tytuły króla strzelców ligi argentyńskiej, jedno mistrzostwo Argentyny, jeden Puchar Hiszpanii i jeden Superpuchar Hiszpanii. Nie miał ani jednego trofeum międzynarodowego - indywidualnego bądź drużynowego. Messi w wieku 23 lat i 7 miesięcy ma w dorobku dwie Złote Piłki, dwa tytuły króla strzelców Ligi Mistrzów (zmierza po trzeci z rzędu, byłby pierwszym z taką passą), tytuł króla strzelców ligi hiszpańskiej, europejskiego Złotego Buta, dwa triumfy w Lidze Mistrzów, klubowe mistrzostwo świata, Superpuchar Europy, cztery tytuły mistrza Hiszpanii, cztery Superpuchary i jeden Puchar Hiszpanii. Uzbierał już pięć cennych międzynarodowych nagród indywidualnych i cztery międzynarodowe trofea międzynarodowe. Reprezentacja? Obaj miniaturowi giganci zostali młodzieżowymi mistrzami świata (młodszy zdobył też złoto olimpijskie). Maradona w wieku 23 lat i 7 miesięcy wystąpił na jednym mundialu, na którym broniąca tytułu Argentyna poniosła porażkę - w sumie zagrał dla kraju 34 razy, zdobył 13 bramek. Messi w wieku 23 lat i 7 miesięcy wystąpił na dwóch mundialach, na których Argentyna poniosła porażki - w sumie zagrał dla 53 razy, zdobył 15 bramek. Słowem, u Maradony w wieku 23 lat i 7 miesięcy świat dostrzegał wielkość, ale dopiero czekał, aż Maradona zmieni ulotne wrażenia w konkret. Messi już talent w drogocenny kruszec przetopił. Jeśli zważymy dorobek obu we wskazanym momencie kariery, Diego przy swoim spadkobiercy schudnie do rozmiarów ołowianego żołnierzyka stojącego obok bohatera wielu wojen, który nie byłby w stanie udźwignąć wszystkich swoich orderów.  Nie wiemy, czy Messi nie straci zapału (nie zanosi się) albo sfrustrowani rywale nie oderżną mu kończyn, karierę futbolisty można ukatrupić z dnia na dzień. Dziś wiemy tylko, że w wieku 23 lat i 7 miesięcy więcej od niego osiągnął jeden Pele. Di Stefano, Cruyff, Eusebio, Beckenbauer czy Zidane dopiero się rozgrzewali. I tylko Pelego - blisko 1200 goli w blisko 1200 meczach, trzy złota mundialu, wytrwanie niemal całej kariery w Santosie - prześcignąć Messi nie będzie w stanie. Być może także dlatego, że brakuje narzędzi, by rzucić się w pogoń za epoką tak starożytną i odmienną od naszej, że nie sposób jej zdemitologizować. 