Coraz łapczywiej zagarniają coraz większe połacie boisk. Eden Hazard (21 lat) wyczarowuje niemal wszystkie gole Chelsea; Vincent Kompany (26) wypotężniał w Manchesterze City na czołowego środkowego obrońcę na świecie; Thomas Vermaelen (27) został pasowany na kapitana Arsenalu; rozsadzany energią Marouane Fellaini (25) panuje w rewelacyjnie rozpoczynającym sezon Evertonie; rozszalały w lidze belgijskiej już jako dziecię Romelu Lukaku (19) dojrzewa w West Bromwich, przebywa tam na wypożyczeniu z Chelsea; kwestią czasu pozostaje zapewne transfer do wielkiej firmy Axela Witsela (23), obecnie służącego Benfice Lizbona; Moussa Dembélé (25) pięknie rozkwita w Fulham, w dzisiejszym meczu z Manchesterem United pomylił się w jednym ledwie z 50 wykonanych podań, a dryblował z powodzeniem częściej niż wszyscy rywale razem wzięci. Jeszcze wam mało znakomitych Belgów? To zajrzyjcie do bramki Atletico Madryt, tam skacze wspaniale zdolny, wypożyczony z Chelsea Thibaut Courtois (20), który zdążył już wygrać Ligę Europejską. Zerknijcie, jak w defensywie Zenitu St. Petersburg rządzi Nicolas Lombaerts (27). Poczekajcie, aż w Tottenhamie pewnie poczuje się dzisiejszy debiutant Jan Vertonghen - były kapitan Ajaksu Amsterdam, przykuwający uwagę m.in. Barcelony, Realu Madryt i Manchesteru Utd. Wszyscy wyróżnieni znajdują się dopiero przed szczytem kariery, wszyscy ćwiczyli się w rywalizacji z dorosłymi jeszcze jako niepełnoletni, wszyscy błyskawicznie stali się osobowościami, wszyscy albo już biegają dla sławnych barw, albo niechybnie zaczną biegać. A wcale nie podałem wszystkich wartych zapamiętania nazwisk. W kraju, którego reprezentacja nie awansowała do mistrzostw Europy od 1984 roku, a ostatnio przestała też dosięgać MŚ, narodziła się generacja fantastycznie zdolna, potencjalnie na miarę najwyższych futbolowych zaszczytów. Selekcjonerowi Marcowi Wilmotsowi wystarczy teoretycznie nie popsuć darów, które spadły z nieba, by dostać się na następny mundial i potem bez umiaru na brazylijskim turnieju podokazywać. Kiedy rośnie wielka drużyna albo kraj wyrasta na futbolową potęgę (ewentualnie status mocarstwa odzyskuje), odruchowo szukamy konkretnych przyczyn, z podziwem drogę do sukcesu opisujemy, analizujemy ją i staramy się wyciągnąć z analiz ogólne wnioski. Powstają romantyczne opowieści o La Masii, raporty o francuskiej sieci akademii dla młodzieży lub niemieckiej strategii wymuszenia na klubach inwestycji w szkolenie, korespondencje o agresywnym wejściu w rosyjską ligę tamtejszych oligarchów. Kłopot z Belgami polega na tym, że choć wyraźnie widzimy, iż nagle, po latach bylejakości, wyeksportowali całą masę niesamowitych talentów, to nie wiadomo, skąd się one wzięły. Tamtejsza federacja nie zaordynowała przełomowego planu uzdrawiania krajowego futbolu, czerpie z ledwie 11-milionowej populacji, niewiele wyjaśniają śmielsze inwestycje w wychowywanie juniorów Standardu Liege (stamtąd wywodzą się Witsel, Fellaini i Steven Defour z FC Porto), kluby nie ufają rodzimym trenerom i hurtowo zatrudniają holenderskich. Gdybyśmy koniecznie chcieli zrozumieć, skąd Belgia wykopała swoje klejnoty - a taka już nasza, ludzka przypadłość, że chcemy - musielibyśmy znów pocmokać nad zglobalizowanym światem, w którym znikają granice, a rasy mieszają się ze sobą intensywniej niż kiedykolwiek wcześniej. Dzięki temu Hazard zbiegł z małego AFC Tubize do francuskiego Lille, gdy miał 16 lat; Vertonghen i Vermaelen dojrzewali w Ajaksie Amsterdam; Kompany, Lukaku, Dembélé oraz Fellaini wnieśli do belgijskiego futbolu geny kongijskie, malijskie oraz marokańskie (jeśli oczywiście przyznamy genom narodowość); Witsel powstał z ojca mającego korzenie na karaibskiej Martynice. Z dobrodziejstw migrującego do zatracenia świata korzysta jednak wiele krajów, biografie piłkarzy i ich rodzin fenomenu nie wyjaśniają, opisują co najwyżej okoliczności. A dzięki pomyślnemu zbiegowi tychże okoliczności belgijscy kibice mają dziś sporo frajdy z oglądania lig zagranicznych, a jutro być może nacieszą się także zwycięską reprezentacją. Zagadka pozostaje nierozwiązana, zresztą 17-latka zdobywającego tytuł ligowego króla strzelców (Lukaku) da się zaklasyfikować wyłącznie jako cudowny wybryk natury, w żadną ogólną regułę go nie wpiszecie. Słowem, genialne pokolenie trafiło się Belgom prawdopodobnie przez przypadek. Zdarza się. Sami pamiętacie tamten kraj, w którym znienacka obrodziło wybitnymi piłkarzami i który na dziesięć lat wtargnął do światowej czołówki - Polskę.﻿ 