Od miesięcy słabujący w lidze włoskiej piłkarze Udinese wreszcie odżyli i, co wobec ich klasy było nieuniknione, nabierają rozpędu. Kopa dało im sensacyjne zwycięstwo nad Juventusem. Rozochocili się w nieszczególnie z naszego punktu widzenia sprzyjającym momencie - tuż przed starciami z Lechem w Pucharze UEFA.Tymczasem poznaniacy biedzą się, żeby przezwyciężyć tradycyjne w polskim futbolu zimowe odrętwienie. Ot, taka już dola okolicznych klubów, które muszą na zgrupowaniach i sparingach udawać, że trenowanie może zastąpić granie. Granie o stawkę - intensywne, pod presją, z przeciwnikiem szarpiącym się serio i gotowym sprzedać ci dowolną liczbę siniaków niezbędną do zwycięstwa.W naszej lidze wszyscy mają równe szanse, za przydługawe (nie)wakacje polskie drużyny słono płacą w Europie. Oczywiście jeśli do wiosny w pucharach w ogóle się dotelepią. Przegrywają z rywalami niekoniecznie mocniejszymi od tych, których wcześniej - jesienią! - pobili. W 2004 roku Groclin poniósł wyjazdową klęskę w Bordeaux, choć średniak ligi francuskiej nie wydawał się straszniejszy niż wyeliminowany rundę szybciej Manchester City, średniak ligi angielskiej. W 2003 roku Wisła Kraków nie dała rady Lazio, choć finiszowało ono we włoskiej Serie A tuż nad wyeliminowaną Parmą. W 1996 roku Legię Warszawa sponiewierał w Atenach Panathinaikos, wówczas rzeczywiście silny, ale wynik musiał rozczarować, skoro w grupie mistrzom Polski przez 180 minut nie zdołali wbić gola mistrzowie Anglii (wielkość Blackburn była wówczas, przyznaję, w fazie schyłkowej).Niektóre rozgrywki pucharowe upadały, inne ewoluowały lub przechodziły rewolucję, zmieniała się liczba drużyn, którym UEFA pozwalała przetrwać do wiosny, więc wynik wynikowi nierówny (teraz zaczyna się zaledwie 1/16 finału Pucharu UEFA, Wisła przetrwała do 1/8 finału). Jeden wątek jest frustrująco stały - polskie kluby odpadają albo jesienią, albo wraz z ustępującymi śniegami. Na piłkarzy zdolnych wygrać wiosenny dwumecz czekamy od 1991 roku, w którym Legia wprawiła w osłupienie fanów Sampdorii Genua. Posucha trwa już 18 lat, o czym warto sobie przypomnieć, by mieć świadomość, na jaki wyczyn - biorąc pod uwagę tzw. okoliczności przyrody i lichotę polskiej ligi - porywa się Lech Poznań. 