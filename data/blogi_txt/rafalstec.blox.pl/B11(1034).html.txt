Epidemia pecha dotknęła kilku Brazylijczyków, którzy jeszcze niedawno uchodzili za najlepszych lub kandydatów na najlepszych na swoich pozycjach graczy globu. Ronaldinho smętnie snuje się po boisku, mecze rozpoczynając na ławce rezerwowych, a napastnik Adriano, wypożyczony przez Inter do Sao Paulo, podczas meczu ligi brazylijskiej wyrżnął w głowę przeciwnika i grozi mu wielomiesięczna dyskwalifikacja (teoretycznie, przy skrajnej surowości kary, nawet półtoraroczna).Wszyscy oni jednak wpadli w co najwyżej przejściowe kłopoty w porównaniu z Ronaldo, który był trzykrotnie wybierany graczem roku na świecie, wygrywając plebiscyt FIFA jako najmłodszy laureat w historii. W środowy wieczór niespełna 32-letni napastnik Milanu, odrabiającego ligowe zaległości z Livorno, wszedł na boisko z ławki rezerwowych. Wytrwał trzy minuty. Murawę opuszczał zalany łzami. „Nie umiem sobie wyobrazić, co się działo w jego kolanie. Wydobył się z niego okropny hałas, nigdy wcześniej takiego nie słyszałem. A potem był jego wrzask”. To opowieść bramkarza przeciwników Marco Amelii, który stał w pobliżu Brazylijczyka, gdy ten padał  na trawę.Werdykt lekarzy: zerwane więzadło, co najmniej dziewięć miesięcy przerwy w grze. Już dzisiaj kolanem zajmą się chirurdzy w Paryżu.Niewykluczone jednak, że Ronaldo rozegrał właśnie ostatni mecz - pardon, ostatnie trzy minuty - w karierze. Jest i fizycznym, i psychicznym wrakiem. Kiedy niedawno wyleczył kolejną kontuzję - nikt nie zliczy, którą - długo bał się kopnąć piłkę. Lekarze przekonywali, że wyzdrowiał, że mięsień został odbudowany, lecz blokada w głowie zawodnika pozwalała mu wyłącznie na trening ogólnorozwojowy. Przerażała go perspektywa następnego urazu, prasa zaczęła szeptać, że popada w obsesję.Gehenna zaczęła się podczas mundialu w 1998 roku. Telewizję obiegły zdjęcia, na których niepewnie, jak półprzytomny i ledwie trzymający się na nogach, wychodzi z samolotu, a potem wszczęto śledztwo, by sprawdzić, czy przed finałem rzeczywiście był niedysponowany, dlaczego miał zawroty głowy i nudności, czy do występu przymuszali go sponsorzy z firmy Nike.Do Interu Mediolan wrócił z naruszonym więzadłem (wówczas w prawym kolanie). Mówiło się o operacji, ale zanim do niej doszło, Ronaldo więzadło naderwał. W listopadowym meczu z Lecce.Wrócił następnej wiosny, po długiej rehabilitacji. W kwietniowym spotkaniu z Lazio przetrwał jednak sześć minut. Nie wytrzymało operowane więzadło. - Poczułem ten sam ból, co osiem lat temu w Rzymie. Identyczny - wspominał w środowy wieczór.Leczył się 14 miesięcy. W 2001 roku zdążył zagrać parę meczów, ale znów nękały go pomniejsze urazy. We wrześniu naciągnął mięsień dwugłowy prawego uda. Wykurował się, zagrał w listopadzie z Lecce. Po kilku minutach biegania zerwał ten sam mięsień, tyle że w lewym udzie.Właściciel Interu Massimo Moratti zadbał, by Ronaldo przygotował się na mistrzostwa świata w Japonii i Korei. Nie popędzał go, ostrożnie szafował jego siłami nawet po wyleczeniu kontuzji. I na mundialu Brazylijczyk znów był supergwiazdą. Został królem strzelców, kilka miesięcy potem po raz trzeci zwyciężył w plebiscycie FIFA na najwybitniejszego piłkarza świata. (Oba mediolańskie kluby są bardzo lojalne wobec piłkarzy, nigdy nie zostawiają ich w potrzebie. Teraz też Ronaldo będzie miał gorące wsparcie, właściciel klubu Silvio Berlusconi przysiągł już, że Brazylijczyk założy jeszcze czerwono-czarną koszulkę. Kiedy przed kilkoma laty Milan płacił przez dwa sezony wysoką pensję Redondo, który połamał się natychmiast po jego podpisaniu i właściwie nigdy na dobre się nie wyleczył, Argentyńczyk czuł się niezręcznie, wręcz nie chciał przyjmować pieniędzy).Po MŚ świata Ronaldo zbiegł do Realu Madryt (sprzedaż koszulek z jego nazwiskiem natychmiast przebiła rekord wszech czasów), gdzie też notorycznie borykał się z kontuzjami. Najpierw niegroźnymi, z czasem coraz poważniejszymi. A poza boiskiem nie prowadził się dobrze, znacznie przytył.W styczniu ubiegłego roku wrócił do Mediolanu. Miał się odbudować dzięki wsparciu MilanLabu, najsłynniejszego medycznego laboratorium w świecie futbolu, którego tajemnice są pilnie skrywane i które zamieniło piłkarzy z San Siro w nieśmiertelnych (w ostatnim meczu ligowym średnia wieku drużyny sięgnęła 33 lat). Jak zwykle jednak nie wytrzymało - już w lutym, również w meczu z Livorno! - więzadło. Boisko Ronaldo opuszczał na noszach, jeszcze przed ostatnim gwizdkiem leżał w szpitalu.Od tamtego czasu wciąż walczył sam z sobą. W minionym sezonie ustrzelił siedem goli w 14 meczach, w tym wpadał na boisko dosłownie na chwilę, by zaraz wrócić między medyków Milanu.Czy przesadnie wyeksploatował organizm na starcie kariery, kiedy już jako nastolatek szalał w mocnych ligach europejskich? Czy jego wrażliwych ścięgien i mięśni nie podniszczyła farmakologia, która pozwala choremu zawodnikowi nadspodziewanie szybko stanąć na nogi, lecz grozi poważnymi konsekwencjami na dłuższym dystansie? Czy Ronaldo samo sobie dodatkowo nie zaszkodził, gdy w Madrycie objadał się hamburgerami zapijanymi colą, zaniedbując i tak zrujnowany organizm? Czy w ostatnich miesiącach (latach?) jego fizycznej słabości nie wzmogła słabość psychiczna, lęk skazujący go na przeczuwanie niebezpieczeństwa czyhającego nań w każdym ruchu?Ostatecznej, nie wzbudzającej żadnej wątpliwości diagnozy pewnie nigdy nie poznamy. Tak jak nie dowiemy się, ile by ten fantastyczny futbolista - jedyny, który grał w Barcelonie, Realu, Interze i Milanie! - osiągnął, gdyby musiał toczyć wyczerpującą walkę z obrońcami, a nie własnym ciałem. 