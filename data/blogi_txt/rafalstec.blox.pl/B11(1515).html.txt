Pracowałem właśnie nad piłkarskim podsumowaniem roku 2007 do sylwestrowej „Gazety Sport”, kiedy obaj (anty)bohaterowie mojego hasła „Upadek” trafili na czołówki internetowych portali. Andrij Szewczenko zagrał - wreszcie! - znakomicie w porywającym ponoć meczu Chelsea - Aston Villa, który BBC typuje na wydarzenie sezonu, a nazwisko Macieja Żurawskiego wylądowało na szczycie newsów Sport.pl, bowiem Celtic Glasgow najwyraźniej chciałby się Polaka pozbyć za wszelką cenę.Dlatego nie będę czekał i refleksją o największych rozczarowaniach mijającego roku podzielę się już teraz.Szewczenki i Żurawskiego od miesięcy żałuję specjalnie, bowiem obaj powinni być królami strzelców lig, w których grają, a obu menedżerowie lub brukowce usiłowały już wyeksportować do ligi amerykańskiej, co dla piłkarzy ledwie 31-letnich (są rówieśnikami, Polak urodził się 17 dni wcześniej), czyli znajdujących się u szczytu sił witalnych, powinno być upokorzeniem. (Rozmawiamy o sporcie, emigracja Beckhama to zupełnie inny biznes.)Dramat obu przebiegał w dodatku w sposób zaskakujący dla wszystkich, którzy śledzili ich kariery od wielu lat.Ukrainiec, do Londynu zaciągnięty ponoć przez wygłodniałą zakupowych eskapad żonę, zdawał się być typem zawodnika uniwersalnego, zdolnego do błyskawicznej aklimatyzacji w każdych rozgrywkach. Przecież jako pierwszy obcokrajowiec debiutant po Platinim został najskuteczniejszym piłkarzem ligi włoskiej, a stało się to w czasach, gdy napastników nigdzie nie kryto tak ściśle jak w Serie A. Nie miewał też kłopotów poza boiskiem - uchodził za sympatycznego i otwartego, był lubiany w szatni i poza nią, także przez dziennikarzy, którym już po kilku tygodniach pobytu w Mediolanie udzielał wywiadów po wlosku.W Anglii Szewczenko tak dobrze nigdy się nie poczuł - ani wśród kolegów z Chelsea (uchodząc za pupilka Romana Abramowicza), ani na boiskach. Gole strzela rzadko i zazwyczaj kiepskim drużynom, ostatniego naprawdę ważnego udało mu się wepchnąć do bramki Valencii w kwietniu. Zawstydzająco mało jak na najwybitniejszego niegdyś napastnika świata.Z Żurawskim było kompletnie inaczej. O adaptacyjną zdolność byłego Wiślaka (w przeciwieństwie do Szewczenki do Glasgow poleciał bez żony) baliśmy się potwornie. On nawet po przeprowadzce z Poznania do Krakowa długo wtapiał się w nowe otoczenie, często też narzekał w wywiadach, że do Zeliga mu daleko - wszędzie na początku czuje się niezbyt pewnie. Ale, paradoksalnie, w bramki ligi szkockiej wstrzelił się natychmiast. I niemal z dnia na dzień został bożyszczem tłumu z Celtic Park.Niestety. Nagle, z niewyjaśnionych przyczyn zgasł. Ostatnie gole strzelił w styczniu. Trzecioligowemu Dumbarton.Paradoksalne losy obu moich ulubieńców - Szewczenki oraz Żurawskiego - przypominają, że w piłkę nożną, nawet tę na najwyższym poziomie, grają jednak zwykli ludzie, którzy się zmieniają, nie przypadają sobie do gustu, a czasem sami nie mają pojęcia, czemu gdzieś czują się kiepsko. Nawet najwnikliwsza analiza ich przeszłości nie wystarczy, by celnie wywróżyć przyszłość. Zwłaszcza analiza skupiona nade wszystko na wydarzeniach boiskowych, nie obejmująca scen z życia prywatnego - w klubie, wśród kolegów z szatni, zwierzchników, znajomych, przyjaciół, rodziny.Gdyby bowiem mierzyć wyłącznie umiejętności piłkarskie, to wciąż nie mam wątpliwości: Szewczenko powinien być królem strzelców ligi angielskiej, a Żurawski - królem strzelców ligi szkockiej.Dlatego dziś kompletnie nie wiem, czy cieszyć się, czy jednak lamentować.Szewczenko strzelający dwa gole, w tym jednego wspaniałego, oraz zaliczający asystę w meczu z Aston Villa? Palce lizać.Żurawski w Maccabi? Brrr. Aż się boję pomyśleć o innych ofertach, które ponoć dostał. A najsmutniejsze jest to, że jeśli chce ratować formę przed Euro 2008, wkrótce znajdzie się pewnie w sytuacji bez wyjścia.PS Gdyby kogoś interesowało - tutaj pisałem, w jakim klubie chciałbym dziś widzieć Żurawskiego. 