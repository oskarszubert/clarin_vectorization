W przeinaczaniu i wybiórczym wyciąganiu cytatów mających wykazać, że w „Gazecie” pracują niedouczone szuje, Michał Rutkowski i Paweł Wujec z „Supergiganta” mogliby konkurować z Ziemkiewiczem. Wczoraj pouczyli, czego nie wolno pisać o Justynie Kowalczyk, choć w swoim mniemaniu zapewne bohatersko jej bronili. Najpierw wymyślili sobie niby-cytaty - tak się domyślam, bo zdania są podane pochyłym pismem - które mają dowodzić, że medialni eksperci prorokowali naszej narciarce cztery złote medale, ponoć pewne „jak w banku”. Potem bajdurzą, że po jej piątym miejscu w inauguracyjnym starcie ogłoszono „klęskę”. I wreszcie zarzut główny, przedstawiony w krótkim, dosadnym, poruszającym góry akapicie, postawiony mojemu koledze Radkowi Leniarskiemu, który ponoć wszczął krucjatę wymierzoną w Justynę i chce „ukamieniować” jakichś tajemniczych „winnych”. (Zachowuję pisownię oryginalną, nie wykluczam, że autorom chodziło o „ukamienowanie”, choć pewności nie mam, notka jest napisana dość niechlujnie). Później wreszcie mamy prawdziwy cytat - malutki fragmencik tekstu Radka, którego Rutkowski z Wujcem na wszelki wypadek nie opatrują linkiem do całości. Radek zadaje w nim pytania nurtujące wielu kibiców - sam takich znam - niekoniecznie zorientowanych w niuansach biegów narciarskich, ale zafascynowanych igrzyskami, kibicujących Polce, zaniepokojonych jej wynikiem. Na tym m.in. polega dziennikarstwo. Na artykułowaniu pytań, które zadają sobie czytelnicy, ale nie znają nikogo, kto na nie odpowie. W tekście Radka odpowiadają fachowcy, odpowiadają zresztą w tonie uspokajającym, tłumacząc, że nie ma powodów, by nie wierzyć w medal(e) Justyny w następnych biegach. Jedno z pytań zadajemy zresztą dlatego, że szef polskiej misji olimpijskiej powiedział dziennikarzom obecnym w Vancouver, że sztab zawodniczki rozważał wycofanie jej ze startu w biegu na 10 km. Jeszcze raz - nie uroiliśmy sobie tego, nasi korespondenci usłyszeli to od wiarygodnego informatora, który raczej nie chce Justyny Kowalczyk ukamienować. Rozumiem, że można uznać tekst za słaby. Ale krucjata? Kamienowanie? Tak, wiem, Rutkowski z Wujcem uwielbiają podkreślać, że nie są dziennikarzami. Ale przynajmniej Paweł dziennikarzem jednak był. Naprawdę już zapomniałeś, o co w tej robocie chodzi? Wolisz śmietankowe, beztreściowe miziu-miziu ze studia TVP? Notka „Supergiganta” jest na poziomie smakowitego akapitu - delicje, jak na to wpadacie? - „gdyby sryby”. Że będzie się opierać na przeinaczeniach, zapowiada już tytuł, w którym przeinaczacie cytat z Twaina, odbierając mu cały urok (oryginał: „Reports of my death have been greatly exaggerated”). Jeśli marnuję czas, by się nią zajmować, to także dlatego, że nie po raz pierwszy podczas tych igrzysk zapominacie o podstawie sieciowego savoir- vivre'u - nie apeluję, byście pisali mądrzej, apeluję, byście obok swoich przemyśleń zmieścili link do tekstów, które was do ognistych tyrad inspirują. To naprawdę elementarz. I jeszcze jedno, dla was pewnie traumatyczne. Otóż jeśli Justyna przegra, to dlatego, że rywalki były lepsze, nie wskutek wypowiedzi fachowców analizujących jej występy. A jeśli wygra, to dzięki sobie, nie waszej bohaterszczyźnie. PS Tutaj jeszcze jedna notka Supergiganta, która pojawiła się kilka godzin po mojej i zamyka temat. 