Niesamowite, a jakie gorzkie zarazem jest to srebro... Olimpijskie porażki Małysza z jego bezlitosnym prześladowcą Ammannem demonstrują okrucieństwo sportu zbyt sugestywnie, by żal wywołany brakiem złota stłumić refleksją, że srebro to też baśniowy sukces, że trzy medale igrzysk to dorobek niedostępny dla 99,99 proc. ludzi poświęcających dla sportu życie, że rozgoryczenie srebrem czują tylko najwięksi, a zwykłych śmiertelników nie stać nawet, by je pojąć. Wszystko święta prawda, ale też prawda nie prawdziwsza od tej, która głosi, że sportowiec formatu Małysza bez olimpijskiego triumfu nigdy nie poczuje się sportowcem spełnionym. A jeśli tak, to dzieje się jakaś potworna niesprawiedliwość. To przecież Małysz, nie Ammann, przerastał rywali o całe niebo, to on zwyciężał seryjnie, latami i bez wytchnienia, doścignął nawet innego kolekcjonera pojedynczych triumfów, legendarnego Latającego Fina, rekordzistę wszech czasów Nykaenena. Szwajcar takiej regularności nie utrzymywał, nigdy nie odskoczył od konkurentów w inny wymiar, ani razu nie zdobył Pucharu Świata, który jest w skokach podstawowym, najoczywistszym sposobem, by ustalić, kto jest najlepszy. Gdyby prześledzić całe kariery obu przeciwników, gdyby zsumować wszystkie konkursy i konkursiki, przewaga Polaka byłaby miażdżąca. Dla Małysza bieżący sezon to niemal skończone arcydzieło. Najpierw przegrywał, dopiero w przededniu igrzysk rozelektryzował nas skokami niemal zwycięskimi, z fantastyczną formą odczekał do olimpijskiej kulminacji. Wzorowa dramaturgia, a zarazem najwyższa sportowa wirtuozeria - tylko najwięksi wśród wielkich potrafią tak perfekcyjnie zapanować nad swym ciałem, by szczytem możliwości eksplodowało w szczytowym momencie. Wirtuozeria imponująca zwłaszcza w konkurencji, w której o wszystkim rozstrzygają subtelne ruchy mięśni trwające ułamki sekund. Justyna Kowalczyk czy Tomasz Sikora mają prawo do błędu, mogą go popełnić i wygrać, bo wykonują wysiłek rozciągnięty w czasie. Jeśli Małysz niedoskonale wyjdzie z progu, jest uziemiony. Podczas konkursu w Whistler mały gigant z Wisły po raz kolejny – zapewne znów bez skutku, ot, cały urok tego sportu - unieważnił sławną frazę, że w skokach narciarskich nigdy do końca nie wiadomo, dlaczego raz fruniesz daleko, a innym razem blisko. On wie. Demaskuje go precyzja, z jaką wymierzył swoje popisowe skoki - akurat na luty, gdy nagradzają je olimpijskimi medalami. Czas jest dla docenienia fenomenu Małysza kryterium kluczowym. Odfrunął rywalom na początku dekady, w tamtej zamierzchłej przeszłości, w której śnieżyca na Seszelach wydałaby się nam bardziej realna niż Euro 2012 w Polsce. Odfruwał potem bez ustanku i nie opadł do dziś, choć minęła cała epoka. Gdyby mierzyć klasę multimedalistów długowiecznością, dystansem między pierwszymi a ostatnimi triumfami, stałby Małysz nie tylko ponad rodakami, musielibyśmy - o czym zbyt często zapominamy, chętniej wypominając skokom ich niszowość – umieścić go w elicie wszystkich uczestników igrzysk w Vancouver. Wąziutkiej elicie. Im bardziej jednak uświadamiamy sobie naszego skoczka wyjątkowość, tym dolegliwiej odczuwamy okrucieństwo jego losu, tym silniej dociera do nas, jak ogromną stawkę będzie miał następny konkurs. Wychowaliśmy zaledwie kilku mistrzów mających prawo się z Małyszem porównywać, ale mistrzów olimpijskich mieliśmy cały tłum. Ilu z nich zasługiwało na złoto bardziej niż on? 