Tak sobie pozwoliłem swego czasu określić nasze sławne futbolowe trio z Borussii, ale oczywiście nie jestem zadowolony, to nie jest zwrot, który wpada w ucho, daje się zapamiętać, wchodzi do powszechnego użycia. Przede wszystkim jednak „Trójkąt Dortmundzki” w ogóle nie kojarzy się z Polską, co go bezdyskusyjnie dyskwalifikuje. Dlatego ogłaszam konkurs na nazwę biało-czerwonego tercetu z Borussii, która będzie zgrabna, niebanalna, może nawet dowcipna i oczywiście na temat. Niech nawiązuje do brzmienia imion lub nazwisk naszych bohaterów albo nie nawiązuje, niech nawiązuje do „Polski” albo „Dortmundu” albo nie nawiązuje, w ogóle macie totalną wolność, rozciągajcie wyobraźnię na wszystkie strony świata, nie wstydźcie się żadnego, choćby najskrajniej wariackiego pomysłu, dajcie propozycję jedną, dwie albo sto czterdzieści dwie. Zwycięzcy - wybiorę go wspólnie z Andrzejem Olejniczakiem (szefem działu sportowego już byłym, ale i tak nadal inspirującym i redagującym wiele artykułów) - prześlę piłkę w kolorach i z autografami piłkarzy Schalke (sfotografował ją oczywiście Kuba Atys, taki Lewandowski wśród polskich fotoreporterów sportowych). A jeśli zwycięzca wystrzeli z czymś naprawdę ekstra, to postaram się jego odlotowy pomysł popromować na łamach „Gazety”. Może uda się go wszczepić do codziennego języka? Oczywiście istnieje niebezpieczeństwo, że latem jeden z naszych zuchów porzuci Borussię i nazwa prędko straci aktualność. Trudno, zabawa i tak wydaje mi się przednia;-), choć marzy mi się - z czego już się na blogu zwierzałem - że Lewandowski, Błaszczykowski i Piszczek wywrą piętno na historii klubu nie do zatarcia, zostaną zapamiętani jako gwiazdy ery „Polonii Dortmund”, staną się tercetem dla kibiców ﻿tak niezapomnianym, jak dla fanów Milanu niezapomniani pozostają legendarni Gre-No-Li czy van Basten z Gullitem i Rijkaardem. Zależy mi na szaleńczej burzy mózgów, więc na pomysły czekam nie do meczu Schalke - Borussia (jutro o 15.30 w Eurosporcie 2, to oczywiście od tej stacji dostałem piłkę), lecz do ostatniej minuty następnego piątku. Poinformuję też śledzących moje pisanie na Facebooku oraz Twitterze, że i tam można się bawić. Przeczytamy ze współjurorem wszystko i wybierzemy najfajniejszy pomysł. Mam nadzieję, że wasze szare komórki już buzują, już nabrały kolorów, już krążą wokół Trójkąta Dortmundzkiego...﻿ ﻿ 