Myślę o megahicie w sensie stricte ekonomicznym, czyli pobiciu lub choćby zbliżeniu się do rekordu wszech czasów, który sześć lat ze sporym okładem temu ustanowił Real Madryt, płacąc za Zinedine’a Zidane około 76 mln euro.Pytanie jest na czasie, bowiem od północy znów można handlować żywym piłkarskim towarem (do końca stycznia), więc wkrótce znów zasypią nas plotki, bzdury i kompletne bzdury rozsiewane z tym okazalszą metką wiadomości „absolutnie pewnej”, im mniejsze szanse będzie miała znaleźć potwierdzenie w rzeczywistości. Sygnał dał już - któżby inny - Ramon Calderon, prezes Realu właśnie. Bąknął, jak bardzo marzy o pozyskaniu Cristiano Ronaldo, przyznając zarazem, iż uważnie monitoruje - cokolwiek miałoby to znaczyć - sytuację Portugalczyka w Manchesterze United. I naraził się nawet na gniew trenera Aleksa Fergusona.Rozstrząsając, czy ustanowienie kolejnego transferowego rekordu jest możliwe, trzeba najuważniej spoglądać właśnie na Madryt, bowiem Real wciąż wydaje najwięcej. A kiedy przestał pokonywać kolejne finansowe bariery - w pamiętnym roku 2001 - nikt inny forsować już ich nie chciał. Po wyprowadzce z Juventusu Turyn Zidane’a rozpoczął się schyłek ery totalnego szaleństwa nieodpowiedzialnych prezesów, którzy doprowadzili do bankructwa lub prawie do bankructwa mnóstwo klubów, od Lazio i Parmy począwszy, a na Leeds i Borussii Dortmund skończywszy.To oni - wyższa klasa średnia w piłce klubowej - wyznaczali wówczas trendy. Skoro płacili kilkadziesiąt milionów za piłkarzy bardzo dobrych, elita musiała płacić jeszcze więcej za piłkarzy wybitnych.Kiedy rzekome wschodzące potęgi - czy raczej: bogaci z aspiracjami odpowiadającymi możliwościom bardzo bogatych - padły, przestały padać rekordy. Od 2002 roku już tylko jeden zawodnik - Andrij Szewczenko - kosztował niemal 50 mln euro.I tak raczej pozostanie. Przynajmniej w najbliższej przyszłości. Dziś rekordowych pułapów mógłby sięgnąć wyłącznie transfer zawodnika, który spełniałby mnóstwo warunków - nie tylko genialnie kopał piłkę, ale był stosunkowo młody, pełnił na boisku rolę ofensywną, już teraz miał markę gwarantującą bajeczne marketingowe zyski oraz już teraz grał w jednym z najsłynniejszych klubów.Wszystkie warunki spełnia zaledwie kilku ludzi. Moim zdaniem czterech: Cristiano Ronaldo, Kaka, Lionel Messi oraz Zlatan Ibrahimović. Choć ten ostatni spełnia je w najmniejszych stopniu, bo jego wizerunek - arcymocny we Włoszech - nie czyni go jeszcze bohaterem masowej wyobraźni w skali globalnej.Żadnego z nich obecny klub - Manchester Utd, Milan, Barcelona oraz Inter - jednak sprzedać nie zamierza, zwłaszcza że żadnego nie byłby w stanie zastąpić także w sensie marketingowym. Dlatego szlagierem sezonu - choć raczej letniego, nie zimowego - będzie prawdopodobnie sprzedaż Ronaldinho. On też podane kryteria spełnia, ale rekordu Zidane'a nie pobije, bo aż dwie z trzech stron ewentualnej transakcji - zawodnik i jego aktualny pracodawca Barcelona - bardzo chcą rozstania. 