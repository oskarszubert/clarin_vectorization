Najsprawniejsze mózgi uszły w świat. Dawno temu wyjechał sędziwy dziś Giovanni Trapattoni, potem wyemigrowali nieceniony już Nevio Scala i wciąż wybitny Fabio Capello, ostatnio zagraniczne oferty przyjęli Carlo Ancelotti, Luciano Spalletti i Roberto Mancini. Jeśli wydłużyć listę o Marcello Lippiego (selekcjonera reprezentacji) i Arrigo Sacchiego (całkiem rzucił futbol), to okaże się, że włoską Serie A opuściły wszystkie najgorętsze rodzime trenerskie nazwiska minionych dwóch dekad. Między innymi dlatego władzę nad dwoma tamtejszymi supermocarstwami, które zagrają ze sobą w niedzielny wieczór, przejęli minionego lata zupełni nowicjusze, którzy nigdy samodzielnie nie pracowali. Kierujący Juventusem Ciro Ferrara bywał co najwyżej asystentem, kierujący Milanem Leonardo nie miał w CV nawet tyle, on zajmował się tylko wynajdywaniem w Ameryce Płd. piłkarzy wartych pozyskania (upolował Kakę oraz Pato). Obaj weszli w dodatku do szatni przepełnionych podstarzałymi, bardzo doświadczonymi graczami, którzy wygrali wszystko, co w futbolu jest do wygrania. Choć oba kluby w tabeli Serie A dzieli zaledwie punkt, ich trenerzy recenzje zbierają diametralnie odmienne. Nawet nie dlatego, że Juventus odpadł z Ligi Mistrzów w szokujących dla kibiców okolicznościach (bolesne 1:4 z Bayernem), a Milan awans do 1/8 finału przyozdobił zwycięskim dwumeczem z Realem Madryt. Włosi widzą, że turyńczycy wciąż szukają tożsamości - Ferrara co kilka tygodni wznieca taktyczną rewolucję, zdezorientowana drużyna gra nijako, natchnąć nie umieją jej kupieni za ciężkie pieniądze Brazylijczycy Felipe Melo i Diego, wiele punktów ocaliła dzięki przerastającym resztę osobowościom bramkarza Gianluigiego Buffona (w niedzielę nie zagra) i obrońcy Giorgio Chielliniego. Jeśli w środę w Parmie po serii porażek wreszcie zwyciężyła, to znów dzięki stałym fragmentom gry. Rzuty rożne i wolne pozostają naczelnym ofensywnym atutem Juventusu, który z inwencją i werwą atakować nie potrafi. W Milanie przed sezonem było blisko paniki, dlatego w ostatnich tygodniach zrobiło się niemal sielankowo. O ile turyńczycy planowali szturm na wszechpanujący od kilku lat Inter, o tyle zaciskający pasa mediolańczycy celowali nieśmiało w podium, a miażdżąca większość komentatorów - również ja - skazywała ich na zatonięcie w przeciętności. Tymczasem Leonardo - w wywiadach deklarujący upodobanie do bajecznego stylu reprezentacji Brazylii z 1982 roku - istotnie zainspirował swoich weteranów do gry tak bezkompromisowej i ryzykownej, że wprawiającej Włochów w osłupienie. Przywrócił do życia Ronaldinho, odważył się osadzić na ławce rezerwowych Gattuso i Inzaghiego, i w ogóle ulepił drużynę na swoją modłę. Co było niezbędne, skoro San Siro utraciło latem trzy postaci monumentalne - wspomnianego Ancelottiego, a także Maldiniego i Kakę. Wyważony Leonardo jest powszechnie lubiany - Brazylijczyk w przeciwieństwie do agresywnego i aroganckiego Jose Mourinho unika wojen na słowa, nikogo do siebie nie zraża, w zarządzaniu grupą nad strategię kija i marchewki przedkłada, jak sam powiedział, strategię uścisków. Dzisiaj rozbroił dziennikarzy przypomnieniem, że Gandhi wyzwolił Indie, nie podnosząc głosu. Tak uzasadniał wiarę słuszność swojej - by użyć zwrotu nam bliżej znanego - polityki miłości. W środę Milan rozbił Genoę 5:2, od września przytrafiła mu się ledwie jedna wpadka (0:2 z Palermo), drugą linię zasilił ceniony w Serie A za taktyczną inteligencję David Beckham, dlatego nawet mimo kontuzji Seedorfa, Pato i Zambrotty goście niedzielnego szlagieru powinni czuć się pewnie, zwłaszcza wobec postępującej zapaści w ataku Juve. Alessandro Del Piero - pół jesieni się kurował, ponoć niespecjalnie lubi się z trenerem - po raz pierwszy w karierze do stycznia nie strzelił ani jednego gola, leczy się Vincenzo Iaquinta, przedwczoraj okazało się, że przez 40 dni pauzował będzie David Trezeguet. Z braku alternatywy na szpicy będzie biegał Brazylijczyk Amauri, którego Włosi niedawno wręcz błagali o naturalizację i grę dla ich kadry, a teraz coraz częściej osądzają, że jako bezlitosny snajper się skończył. W jakichkolwiek tarapatach by się jednak turyńscy piłkarze akurat znajdowali, jednej imponującej cechy nie stracili. Ligowe starcia wagi ciężkiej ich stymulują, umieją wygrywać je dzięki charakterowi i odkąd wrócili w 2007 roku z karnej odsiadki w Serie B, tylko raz, w dodatku minimalnie, ulegli konkurentom z Mediolanu (licząc także spotkania z Interem).  Milan przez ten czas zaledwie jeden mecz z Juventusem bądź Interem wygrał. Jeśli Leonardo przełamie tę passę, zapewne usłyszy niebawem, że narodził się spadkobierca Sacchiego, Capello i Ancelottiego i dynastia wielkich trenerów z San Siro prędko nie wygaśnie. 