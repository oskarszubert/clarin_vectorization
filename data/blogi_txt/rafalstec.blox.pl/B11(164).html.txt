Już rozumiecie, co miałem na myśli, przeczuwając sesję tortur? Niestety, we Wrocławiu było gorzej niż sądziłem. Szczęście w nieszczęściu, że piłkarze Słowenii przyjechali do Polski po remis. Gdyby ośmielili się grać o zwycięstwo, pewnie wytargaliby pełną pulę. Byli dzisiaj lepsi. Oni - 79. drużyna w światowym rankingu FIFA, plasująca się gdzieś między Gruzją i Katarem, w eliminacjach do ostatniego mundialu zwycięska tylko w meczach z Luksemburgiem i Białorusią.Wybrańcom Leo Beenhakkera entuzjazmu wystarczyło na kwadrans z okładem. Potem przypominali rozkojarzonych oldbojów, którzy jako wyczynowcy nie zdążyli się nauczyć kopania piłki, a teraz, gdy klepią sobie już tylko towarzysko, nie mają ani siły, ani ochoty, by wypluć na boisku płuca. Dreptali sobie niespiesznie; natarcia pozycyjne pozorowali byle jak, więc przeciwnicy nie dali sobie wmówić, że są atakowani; panicznie uciekali od odpowiedzialności i ryzyka, podawali niechlujnie nawet nie będąc pod ścisłą presją rywala; przed Słoweńcami chwilami się rozstępowali, a ci hasali na polskim polu karnym, oddychając pełną piersią. Beznadzieja.Reprezentacja Polski wciąż pozostaje zwierzęciem bezzębnym. Kły straciła jeszcze przed Euro 2008. W ostatnich pięciu meczach strzeliła zaledwie dwa gole - pierwszego ze spalonego, drugiego (wczoraj) z rzutu karnego. Uporczywe ignorowanie strzelającego gole w Bundeslidze Artura Wichniarka było zrozumiałe, dopóki trener wybierał między Matusiakiem, Żurawskim i regularnie grającym w klubie Smolarkiem. Teraz już budzi wątpliwości, co piszę, uczciwie dodam, z przeświadczeniem, iż wobec letargu drugiej linii napastnik Arminii Bielefeld kadry by nie zbawił. Problem tkwi głębiej, drużyna nie potrafiła dziś wymyślić nic zaskakującego, bazowała co najwyżej na zrywach Błaszczykowskiego.Beenhakker trafiał dotąd przede wszystkim do głów polskich piłkarzy. Nie nauczył ich świetnie grać (tego się na zgrupowaniach w kadry zrobić nie da), ale wmówił im, że potrafią. Poprzednie eliminacje również rozpoczął od klęski (1:3 z Finlandią), by miesiąc później zafundować nam porywający spektakl z Portugalią. Czy teraz znów ich zaczaruje i w październiku zobaczymy na tle Czechów, że Błaszczykowski, Roger czy Lewandowski to kandydaci na pomocników przyzwoitej europejskiej klasy? Czy wątły, właściwie niewidzialny atak ocali Paweł Brożek? Beenhakkerowi będzie tym razem trudniej, bo jako głosiciel dobrej nowiny - o rzekomym talencie polskich piłkarzy - stracił sporo wiarygodności. (O czym szerzej napiszę w felietonie do poniedziałkowej „Gazety Sport”).Mecz z Czechami za miesiąc, w środę wypad do San Marino. Trochę się boję. Rywale ponieśli 23 porażki z rzędu, więc są pewnie głodni sukcesu. Nasi na wygłodzonych nie wyglądali. 