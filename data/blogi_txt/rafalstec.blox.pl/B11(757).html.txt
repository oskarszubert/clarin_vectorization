Nie sądziłem, że kiedykolwiek jakiemukolwiek prezesowi wskażę za przykład winnego wieloletnich zaniechań Michała Listkiewicza, ale cóż, tym razem nie mam wyjścia.Szef PZPN przedłużył kontrakt z Leo Beenhakkerem, zanim polscy piłkarze awansowali na Euro 2008. Nie chcę znów wszczynać dyskusji, czy podjął decyzję słuszną, czy powinien był trochę poczekać. Poprzestanę na jednej tylko, bezsprzecznej zalecie tamtej decyzji - otóż Listkiewicz w absolutnie kluczowej chwili dał selekcjonerowi mocne wsparcie.Tymczasem pracujący z siatkarzami Raul Lozano usłyszał właśnie od zwierzchnika, prezesa Mirosława Przedpełskiego złożoną publicznie deklarację, że PZPS rozmawia z jego potencjalnymi następcami. Dla jasności: reprezentacja jest w sytuacji delikatnej, miotają nią najrozmaitsze kłopoty, niedawno poniosła klęskę na mistrzostwach Europy, a za tydzień czekają ją arcyważne preeliminacje olimpijskie. Ewentualna przegrana nie odebrałaby jej definitywnie udziału w igrzyskach, ale dla morale grupy mogłaby okazać się niszcząca.Zdaję sobię sprawę, że argentyński selekcjoner nie należy do partnerów łatwych we współpracy, że jako twardy negocjator zalazł działaczom za skórę wielokrotnie, np. zaciekle walcząc o o dłuższą przerwę w rozgrywkach, by solidniej popracować z kadrą. Nic jednak nie usprawiedliwia ogłaszania światu, że Lozano zasługuje na ledwie ograniczone zaufanie, więc właściwie szukamy już kogoś innego, nic nie usprawiedliwia kwestionowania autorytetu i lojalności trenera, który rzekomo opowiada włoskiej prasie, iż negocjuje z innymi federacjami.Fakty są takie: prezes cytatów nie przytacza, nie wskazuje nawet tytułów, a trener wszystkiemu zaprzecza, co kilka tygodni przysięgając, iż wszystkie oferty odrzuca w jego imieniu agent, a on sam jest zdeterminowany, by pracować dla Polski co najmniej do igrzysk w Pekinie. Ja sam, choć stale przeglądam włoską prasę, a „La Gazzetta dello Sport” wręcz prenumeruję, w żadnym artykule nie znalazłem słowa o Lozano.Teoretycznie oczywiście można - choć nie wypada - założyć, że Argentyńczyk kłamie. Wyobrażam sobie nawet, jak zaniepokojony PZPS istotnie negocjuje po cichu z innymi trenerami. Wyobrażam sobie też, że wzmacnia swoją pozycję przed ewentualnym negocjowaniem nowej umowy z Lozano. Ale podważać autorytet trenera publicznie? Otwarcie sabotować reprezentację, której nie brakuje wewnętrznych kłopotów - od kontuzji po nadszarpnięte na ME zaufanie do własnych możliwości?Nie ma nic gorszego niż niepewność, czy następnego dnia drużyna się nie rozpadnie. Albo - nie utraci przywódcy. Przedpełski po raz kolejny w krótkim czasie pokazał, że nie cierpi na nadmiar cechy w przypadku prezesa elementarnej - odpowiedzialności, także słowa. Najpierw uderzył w wizerunek związku skandaliczną reakcją na chorobę Agaty Mróz, teraz sieje zamęt kopiąc dołki pod drużyną potrzebującą raczej wsparcia.Nie byłem pewien, czy Lozano ma rację, czyniąc sprawą życia i śmierci spór o długość zgrupowania reprezentacji. Ale przynajmniej wiedzieliśmy, że jego intencją jest dobro kadry. Nie szarpał się o własny interes, lecz chciał więcej pracować. To nie jest w przypadku trenera grzech najcięższy.Jakie intencje kierują natomiast szefem PZPS uderzającym publicznie w swego podwładnego, nie mam pojęcia. Coraz częściej odnoszę tylko wrażenie, że z jakichś tajemniczych przyczyn wielu ludzi chce go z Polski wykopać. 