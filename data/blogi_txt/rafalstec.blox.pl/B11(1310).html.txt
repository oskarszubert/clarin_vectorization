Niezależnie od kolejnych decyzji władz piłkarskich uważam, że symboliki z flagi ultrasów Jagiellonii wiszącej w piątek na trybunie stadionu Legii nie sposób zaklasyfikować jako rasistowskiej. Wzniesioną zaciśniętą pięść można znaleźć na logo wielu organizacji - od propagujących ideologię faszystowską po propagujące idee radykalnie odmienne.Mój błąd wziął się z nadmiernego zaufania, którego udzieliłem delegatowi PZPN, oraz znajomości naszych stadionowych obyczajów. Znam surową politykę UEFA chcącą wykopać rasizm ze stadionów, znam jej twardą dyrektywę nakazującą nie rozpoczynać gry przed usunięciem zabronionych transparentów, wiem, że Andrzej Tomaszewski miał ze sobą listę zakazanych znaków, więc sprawa uznałem za wybitnie klarowną i bezdyskusyjną. Nie rozpoznaję całej, zapewne bogatej, symboliki ruchów faszyzujących i ksenofobicznych, dlatego oparłem się na autorytecie człowieka, który miał dysponować pełną wiedzą. Pełną wiedzą, czyli zestawem zakazanych obrazków. Może delegat okazał się nadgorliwy, może zabrakło mu zdrowego rozsądku.Na mój pochopny osąd wpłynęła też znajomość ligowych realiów. Na stadionach od lat wiszą transparenty o treści zakazanej lub utrzymanej w poetyce kryminalnej. Dlatego rasistowski symbol na trybunach jakoś szczególnie by mnie nie zdziwił. Zaskoczony byłbym, gdyby projektanci flagi wzorowali się na logo ruchów ekologicznych lub pacyfistycznych, które również używały symbolu zaciśniętej pięści.To wszystko gwoli wyjaśnienia, okoliczności mnie bowiem nie usprawiedliwiają. Jeśli komuś zarzucasz rasizm, potrzebujesz twardych dowodów. Ja ich nie mam. Jeszcze raz przepraszam.Przepraszam, choć podtrzymuję opinię o triumfie kibolstwa. Kibolstwa, którego organizatorzy nie są w stanie zmusić do usunięcia niepożądanej flagi (rozmawiamy tutaj o momencie, w którym obowiązuje diagnoza delegata - transparent łamie prawo). Kibolstwa, które nie zgodzi się na zasłonięcie flagi, nawet jeśli proszą o to piłkarz i prezes klubu, nawet jeśli obserwator grozi niedokończeniem meczu. Futbolem się przecież niespecjalnie interesują. Wolą palić szaliki. Rozumiem wściekłość trenera Jana Urbana, który na konferencji prasowej nie potrafił zrozumieć (video), dlaczego w innych krajach potrzebują minuty, by skonfiskować niechciany transparent, a u nas jest to niemożliwe.Podtrzymuję też opinię o kompletnie nieodpowiedzialnej postawie Kazimierza Węgrzyna. Komentator Canal+ przyjął wersję delegata PZPN, nie kwestionował orzekniętej przez niego nielegalności flagi, a mimo to atakował go - wielokrotnie - za trzymanie się regulaminu. Apelował o „przymykanie oka”, czyli tolerowanie niegroźnego jego zdaniem łamania prawa.Zdaję sobie sprawę, że wrogowie kampanii „Gazety” o oczyszczenie stadionów z kibolskiej mentalności wpadli w ekstazę, że wypominaniem mojej wpadki będą starali się zastąpić wszelkie merytoryczne argumenty. Dostali wspaniały prezent.Ale my nie zrezygnujemy. Kibole wpadek zaliczyli znacznie więcej, bo chuliganić lubią na masową skalę (wracający pociągiem do Białegostoku szarpnęli za hamulec bezpieczeństwa i wyskoczyli na peron, by zaatakować policję). Dlatego nie modyfikujemy naszej definicji kibolstwa, nie porzucamy marzeń o lepszym jutrze na stadionach. Wciąż będziemy apelować, przekonywać, zachęcać do walki o mentalnościowy, obyczajowy i estetyczny przełom. 