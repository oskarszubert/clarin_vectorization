Wielu kibiców, a kibiców siatkarskich w szczególności, ma tendencje do zaklinania rzeczywistości. Jeśli ślepo wielbią swoich idoli, to nie przyjmą do wiadomości, że idole też miewają wady. Jeśli ślepo wierzą, że idole będą zawsze wygrywać, to nie przyjmą wiadomości, że w drużynie źle się dzieje.W reprezentacji Polski naprawdę dzieje się źle, o czym napisałem wczoraj, a reakcje sporej części czytelników są jakże symptomatyczne - pismaki znów próbują mącić, znów realizują swą naczelną misję pogoni za sensacją i dewastowania ogólnie wszystkiego, co im się nawinie pod klawiaturę.Nie chcę jeszcze raz przekonywać do swoich racji wyrażonych w artykule, interesuje mnie co innego. Oto kibice zaskakująco często sądzą, że ich interes jest całkowicie sprzeczny z interesem dziennikarza, że tego drugiego rozlicza się głównie za wywoływanie zadym. To teza nonsensowna, ale baaaardzo popularna.Jest wręcz przeciwnie. (Pomijam tutaj pracujących w brukowcach, oni istotnie mają inne cele.) Może nie wypada mi się do tego przyznawać, bo dziennikarz powinien na zimno opisywać i analizować rzeczywistość, ale my też jesteśmy kibicami. Kibicami, którzy popadają w depresję, musząc opisywać notoryczne niepowodzenia - sam to przeżywałem, przez osiem lat jeździłem na niemal wszystkie możliwe turnieje kadry siatkarzy, a oni ponosili wyłącznie porażki lub klęski. Nie macie pojęcia, jak się wtedy człowiekowi okropnie nie chce. W ogóle niczego, nie tylko pisania.Co więcej, my w sukcesach sportowców mamy swój własny, bezwstydnie partykularny interes, do czego chyba tym bardziej nie powinienem się przyznawać. Oto ich awanse na mistrzostwa, udział w największych turniejach, pozwala nam szaleć po całej planecie. Jak siatkarz awansuje na mundial w Argentynie, lecę do Argentyny. Jak go wezmą na Puchar Świata, lecę do Japonii, na której mam kompletnego bzika (w Japonii wszystko jest fajne albo intrygujące). To wtedy czujesz, że nie ma nic lepszego niż być dziennikarzem.Mnie - dziennikarza - od Was - kibiców - różni tylko jedno: wy możecie udawać, że świat jest zawsze piękny, ja muszę pisać prawdę.PS. Poza tym my, niestety, często wiemy znacznie więcej niż możemy napisać. 