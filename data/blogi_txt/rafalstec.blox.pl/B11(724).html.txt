Sławny Publicysta Od Wszystkiego postawił w „Polityce” banalnie oczywistą tezę, że państwo powinno inwestować w sport nie wyczynowy, lecz masowy, ubierając ją w formę tak napuszoną, jakby odkrywał, że Ziemi nie dźwiga żółw, więc żółwie nogi wcale nie wyznaczają czterech stron świata. Przy okazji Jacek Żakowski szpanuje bezbrzeżną pogardą dla wyczynowców. Chełpi się, że nigdy nie mógł pojąć, dlaczego ma być ważne, kto „miota stalową kulką dalej albo bliżej”. Miażdży dowcipem inne konkurencje: „A te kobiety z dzidą? Po diabła to im i nam? W XXI w. kobieta z dzidą wygląda groteskowo. Mężczyzna też. Także kiedy nazwie się dzidę oszczepem”. Z intelektualnych wyżyn, na które wdrapuje się po plecach brytyjskiego filozofa żądającego likwidacji piłki nożnej, poetyzuje o „stękających obywatelach w dziwnych ubrankach”, którym jego zdaniem „poprawia się samopoczucie, gdy stękną i dźwigną”. Całość opisu wybrzmiewa doniosłym posłaniem - jeśli chcesz dowieść skrajnego umysłowego upośledzenia, zostań olimpijczykiem. Metodę ośmieszania proponuje publicysta atrakcyjną, bo łatwiutką w użyciu. Też umiem ją zastosować. Co robią szachiści, być może mylnie podejrzewający, że oddają się rozrywce klasycznie szlachetnej? Przesuwają drewniane figurki, a przecież przesuwanie drewnianych figurek wygląda groteskowo także wtedy, gdy nazwie się figurki hetmanem albo królem. Himalaiści? Dyszący obywatele w dziwnych grubych kubrakach, którym poprawia się samopoczucie, jak sobie podyszą i wlezą na wysoką górę, niekiedy odmrażając kończyny albo spadając w przepaść. Abstrakcyjni malarze? Zachlapują płótno albo pokreślą je chaotycznymi esami-floresami, toż bezsensowniej mazać się nie da. Właściwie każda aktywność pozbawiona ewidentnego utylitarnego celu to zbiór absurdalnych gestów. Absurdalnych oczywiście wyłącznie dla ignorantów. By docenić kakofonię kolorów Kandinsky’ego albo geometryczne kombinacje Mondriana, trzeba wiedzy, wrażliwości, doświadczenia. Tak jak niezbędna jest kompetencja, by czerpać przyjemność - również estetyczną - z meczu piłki nożnej. Żakowski czasu na naukę nie traci, wszak dla dobra Polski zniża się do dziedziny poniżej swej godności. Z beztroskim lekceważeniem faktów zmyśla, że Szwedzi uprawiają sport masowo, lecz ich wyczynowcy wyglądają słabiej niż polscy - akurat wpadła mu w oka klasyfikacja medalowa igrzysk letnich, więc skąd ma wiedzieć, że Skandynawowie wygrywają na igrzyskach zimowych, i to pomimo skromnych zasobów ludnościowych? Wyczytał nasz czołowy POW, że niektóre dyscypliny mogą człowieka okaleczyć, ale nie wysilił się, by poszperać i doznać iluminacji - otóż zawodnicy generalnie żyją dłużej i w lepszym zdrowiu niż reszta społeczeństwa. Fantazjuje autor „Polityki” bez umiaru, by w najkuriozalniejszym fragmencie zgwałcić elementarną logikę: „Sport wyczynowy ma się tak do sportu, jak do demokracji miała się demokracja ludowa”. Dlaczego Justyna Kowalczyk, Adam Małysz czy Bartosz Kurek ucieleśniają zaprzeczenie sportu (jak demokracja ludowa jest zaprzeczeniem demokracji), uzasadnić nie raczył. Dlaczego „futbol jako społeczne opium wydaje mu się istotnie groźniejszy od marihuany”, też nie wyjaśnił. Generalnie miesza Żakowski wszystko ze wszystkim. Nie obejmuje korzyści z ludzkiej skłonności - jakże widocznej w sporcie - do współzawodnictwa, przekraczania samego siebie i szukania granic, kwestionuje nawet oczywistość, że w większości krajów - uprawiające masową hodowlę sportowców Chiny stanowią wyjątek - sukcesy wyczynowców odzwierciedlają społeczne namiętności. Jeszcze raz - też uważam (pisaliśmy o tym w „Gazecie” z Radkiem Leniarskim), że państwo ma obowiązek dbać przede wszystkim o sport powszechny. Ale potrzebni są idole, którzy zainspirują młodych, by ci nadmiar energii, agresji i wolnego czasu topili w wysiłku fizycznym, a nie chuliganieniu i tanim winie. Zbędni są natomiast bezrefleksyjni myśliciele w typie Żakowskiego. Ba, oni szkodzą – czytelnicy opiniotwórczej „Politykę” właśnie dowiedzieli się, że lekkoatletki głupio wyglądają. Znów utwierdzili się w przeświadczeniu, że wyczynowy sport to zabawa dla półgłówków. Niech lepiej córka przyklei się do klawiatury, z dzidą w dłoni na cywilizowanych ludzi na pewno nie wyjdzie. Żakowski niby chce społeczeństwo usportowić, ale zarazem wyrokuje, że sportowcy osiągający poziom olimpijski robią z siebie bałwanów. Nie będę go namawiał, by zamiast szydzić ze spraw, o których nie ma bladego pojęcia, zaapelował np. o ożywienie sportu studenckiego i zorganizowanie na Wiśle corocznych wioślarskich wyścigów Uniwersytetu Jagiellońskiego z Warszawskim, na wzór rywalizacji Cambridge z Oxfordem. Boję się, pewnie bym od intelektualisty dostał ostro po głowie. Przecież trzeba mieć w niej nie po kolei, żeby w czasach motorówek pocić się od wpychania w wodę drewnianych łopat.﻿ 