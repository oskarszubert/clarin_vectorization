Real Madryt ogłosił, że zbuduje sztuczną wyspę. Własną, firmowaną marką klubu. Koszt: miliard dolarów. Miejsce: Zjednoczone Emiraty Arabskie, czyli w połowie drogi między Europą a Dalekim Wschodem, bowiem, jak się nam wyjaśnia, aż 300 milionów królewskiej drużyny pochodzi z Azji. Atrakcje: port jachtowy, pięciogwiazdkowe hotele, park rozrywki, kompleks luksusowych basenów, klubowe muzeum, futurystyczny stadion piłkarski otwarty z jednej strony na morze. Data otwarcia: styczeń 2015. Cel: milion gości rocznie, uczynienie z Real Madrid Island Resort turystycznego centrum regionu. Powtórzę to, o czym wspominałem już tutaj wielokrotnie. Otóż komercjalizacja futbolu nie tyle nie osiągnęła swojego szczytu, co dopiero się rozpoczyna. Logo madryckie, barcelońskie czy manchesterskie stanie się wkrótce wszechobecne na całej planecie jak logo Coca- Coli czy Pepsi (już bywa porównywalnie albo bardziej rozpoznawalne), pieniądze generowane przez sportowy spektakl będą stanowić tylko ułamek zysków piłkarskich korporacji. A właściwie już stanowią. Podobnie jak ledwie ułamek dochodów futbolistów stanowią coraz częściej dochody z kontraktów. „France Football” sklasyfikował właśnie sportowców z całego świata według spodziewanych dochodów w 2012 roku. Wśród piłkarzy najwięcej dostanie Lionel Messi, który jednak tylko 12 z 33 mln zarobi na boisku. Resztę dadzą mu kontrakty reklamowe, czyli Adidas, Pepsi, Herbalife, Dolce Gabbana, Audemars Piguet, Chery, Air Europa, EA Sports, Storkman, Galeno, KFC, Banco Sabadell, Sky Deutschland, Damm, YPF Repsol oraz Turkish Airlines. 16 różnych marek. Ranking najlepiej zarabiających w futbolu wygląda tak:  Pogrubiłem nazwiska trenerów, by zwrócić uwagę, że najwybitniejsi wreszcie konkurują z czołowymi piłkarzami. Do niedawna się to nie zdarzało, choć wpływ szefów na wyniki bywał porównywalny lub większy niż wpływ ich pojedynczych podwładnych. Rosnące honoraria szkoleniowców nie zaskakują, natomiast gracze coraz częściej bywają opłacani w kompletnym oderwaniu od ekonomicznych realiów. Bajońskie kwoty spływają do kieszeni Eto’o, Anelki czy Conki z powodu fanaberii bogatych sponsorów, którzy bawią się na obrzeżach prawdziwego futbolu i nie obchodzi ich, że inwestycja nie zwróci się nawet częściowo. Równolegle obserwujemy bowiem dwa zjawiska: totalną komercjalizację, która stale umacnia i tak już wszechpotężne firmy, oraz budowanie sztucznych tworów w rodzaju Anży Machaczkała lub widniejących w powyższej tabelce klubów chińskich, czyli budowanie pałaców na pustyni. Futbol w najnowocześniejszym wydaniu to melanż luksusu i ekstrawagancji, przypominający niekiedy surrealistyczny obrazek wygenerowany w rzeczywistości wirtualnej. Czyż nie tak ma wyglądać wyspa Realu Madryt?﻿ 