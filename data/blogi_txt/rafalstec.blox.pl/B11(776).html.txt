„Piłka nożna to cała planeta znaczeń. To arcypojemna kula znaków, sensów, emocji. To zjawisko, które mieści w sobie niepojętą na zdrowy rozum liczbę odniesień. Nominalnie jest niby jedną z dyscyplin sportowych, której sens streszcza się w wymiernych wynikach, dających się precyzyjnie opisać i zaksięgować. Ale dla każdego, kto przygląda się z bliska piłkarskim meczom, kto przykłada do nich nie tylko miarę rozumu, ale i serca (le coeur a ses raisons, que la raison ne connaît point), jasną jest rzeczą, że czysto sportowy wymiar, potwierdzony liczbą strzelonych bramek, to tylko z jednych oblicz futbolu”. Wyczuwacie, o co chodzi autorom słowa wstępnego w ostatnich „Kontekstach”? Coś mi się wydaje, że wielu stałych bywalców blogu wyczuwa, więc nie mogłem się oprzeć, musiałem zarekomendować. Na przeszło 350 stronach znajdziecie bezlik refleksji - antropologicznych, etnograficznych, historycznych, literackich etc - o najpiękniejszej z gier, podpisanych nierzadko przez autorów, których byście o takie zainteresowania nie podejrzewali. Sam dostałem wydawnictwo pocztą (ze względu na przedruk mojego dziełka „FC Niepodległa”), wam radzę prędko rozpocząć łowy. Rarytas wyszedł w zaledwie tysiącu egzemplarzy.﻿ 