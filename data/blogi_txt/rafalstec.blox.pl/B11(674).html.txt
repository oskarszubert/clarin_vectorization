Naczelna zaleta Ranieriego: bardzo sympatyczny. Nie obraża innych ani sam się nie obraża, niezależnie od okoliczności zachowuje klasę, lubią go chyba wszyscy.Naczelna wada Ranieriego: pechowiec, którego przeznaczeniem jest wieczne niespełnienie. Przylgnęła doń opinia trenera zdolnego zbudować świetną drużynę, lecz niezdolnego poprowadzić ją do wielkich triumfów, pozbawionego mentalności zwycięzcy. Nigdy nie był mistrzem kraju, prześladują go czwarte miejsca - zajmował je w lidze z Napoli, Fiorentiną, Valencią, Chelsea. Dwa ostatnie kluby zaczęły odnosić sukcesy natychmiast, gdy je opuścił. Z Chelsea zdobył wicemistrzostwo Anglii, ale nowy właściciel Roman Abramowicz chciał na ławce megagwiazdę. I najął Jose Mourinho.Bezpośrednia przyczyna rozstania z Juventusem: Turyńczycy wpadli w popłoch, bowiem po blisko dwóch miesiącach bez zwycięstwa poważnie grozi im zsunięcie się z podium Serie A. Nad Fiorentiną został im zaledwie punkt przewagi. A trzecie miejsce od czwartego oddziela przepaść. Trzecie daje bezpośredni awans do Ligi Mistrzów, czwarte skazuje na grę w eliminacjach. Eliminacjach, które rozbijają letnie przygotowania do sezonu i które po regulaminowej rewolucji przestaną być formalnością nawet dla mocnych klubów.Warunki pracy: Ranieri podszczypywany był od chwili objęcia posady. Kwestionowano jego wiedzę taktyczną, wytykano mu niedostatki charyzmy i przebojowości niezbędnych do kierowania wielką firmą. Kiedy wygrywał, krytyka na moment cichła, kiedy przegrywał, natychmiast wracała ze zdwojoną siłą. Ostatnio osiągnęła siłę rażenia zmasowanej, ale nikt z szefów klubu nie stawał w jego obronie. Był najbardziej samotnym trenerem świata, pozbawiony wsparcia zwierzchników z wolna tracił autorytet w szatni. Napięcie rosło, eksplozja nastąpiła dwa tygodnie temu, gdy wybuchła awantura w przerwie meczu z Chievo - Mauro Camoranesi, który miał być zmieniony, zwymyślał trenerowi, Gianluigi Buffon wrócił wcześniej na boisku, podrygiwał jak dotknięty atakiem ADHD i mówił do siebie, że „już nie wytrzymuje” (Włosi namiętnie korzystają z usług specjalistów od czytania z ruchu warg).Zarzuty wobec Ranieriego: błędne wybory personalne i taktyczne; opieszałe wprowadzanie do podstawowej jedenastki uchodzącego za nadzieję całego calcio Sebastiana Giovinco; nieumiejętność zbudowania emocjonalnej więzi z przywódcami drużyny (Buffon, Nedved, Camoranesi, del Piero), która spaja w zwarte grupy i skupia na wspólnych celach Inter (Mourinho) oraz Milan (Ancelotti). Ranieri został pierwszym zwolnionym w trakcie sezonu trenerem Juve od 1969 roku.Dyletant uniewinniony: Alessio Secco, od trzech lat dyrektor sportowy odpowiedzialny za transfery (bardzo młody - rocznik 1970), prowadzi działalność jawnie dywersyjną (pod czułym nadzorem dyrektora generalnego Jeana-Claude'a Blanca). Wydał dziesiątki milionów euro, ściągał albo patałachów błyskawicznie przepędzonych z klubu, albo piłkarzy godnych w najlepszym razie ławki rezerwowych (m.in. Tiago Mendes, Jean- Alain Boumsong, Almiron, Christian Poulsen). Pochwały zebrał tylko za pozyskanie Mohameda Sissoko z Liverpoolu. Mimo to niedawno przedłużył kontrakt do 2011 roku. Fałszywa ocena sytuacji: po karnej degradacji do drugiej ligi (pokłosie afery Calciopoli) i rozpadzie zespołu Juventus szykował się na wieloletnie, mozolne odzyskiwanie mocarstwowej pozycji. Kiedy jednak błyskawicznie, w ładnym stylu wrócił do Serie A, by natychmiast po awansie zająć trzecie miejsce i awansować do Ligi Mistrzów (z trenerem Ranierim właśnie), upojeni sukcesem szefowie planowali z miejsca rzucić wyzwanie hegemonii Interu Mediolan, zarazem śmiało przyznając się do sporych ambicji międzynarodowych. Nie zauważyli, że piłkarzy im nie staje - nie pozyskali żadnego gracza europejskiego formatu, realia pozwalały im wierzyć co najwyżej w miarę bezbolesne przetrwanie okresu przejściowego, niezbędnego dla rekonstrukcji drużyny.Przyszłość: za wszelką cenę utrzymać trzecie miejsce i awansować do Ligi Mistrzów. Inny scenariusz byłby finansową katastrofą, klub ponoć już podpisał kontrakt z brazylijskim rozgrywającym Diego, za którego zapłaci 25 mln euro. Ciro Ferrara został trenerem tymczasowym, wśród kandydatów na jego następcę wymienia się Antonio Conte (awansował do Serie A z Bari), Gian Piero Gasperiniego (Genoa) i Luciano Spallettiego (Roma). Teraz na ścięcie czeka Carlo Ancelotti z Milanu, do którego zaufanie miał stracić Silvio Berlusconi. Oj, szykuje się kołomyja w czołówce... 