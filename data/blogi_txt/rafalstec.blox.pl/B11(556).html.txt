Najsmutniejsza wiadomość lata 2010 dla kibica polskiej kopaniny? Na pewno nie tradycyjna europucharowa klapa klubów, tę poważnie brał pod uwagę każdy w miarę uważny oglądacz naszej szmirowatej ligi. Nie wchodzi w grę również ostateczny upadek trenera Kasperczaka, który przecież prognozowało całkiem wielu znawców. Ani postępująca kuriozalność stylistyki i zawartości treściowej internetowej epopei Władysława George’a Engela. Ani nawet ostateczny upadek Ebiego Smolarka, który jeszcze przed chwilą napadał na bramki Barcelony czy Realu Madryt, a w piątkowy wieczór przez kilka minut krążył w pobliżu bramki Górnika Zabrze. Wszystko blednie przy złowrogich wieściach sprzed kilku godzin - oto gracz Arsenalu Laurent Koscielny ośmielił się odwołać spotkanie na szczycie, z jego ekscelencją selekcjonerem reprezentacji Rzeczpospolitej Franciszkiem Smudą. Planowane spotkanie miało nadzwyczajną wagę, bo nasz futbol, jak powszechnie wiadomo, nie dysponuje nadmiarem przyzwoitych obrońców, a przyzwoici obrońcy - podobnie jak przyzwoici gracze ze wszystkich innych formacji - wydają się niezbędni, by polska kadra nie naniosła nam wstydu na Euro 2012. A Koscielnego uczyli kopania Francuzi, więc prawdopodobnie - mimo podejrzanego, bo nadwiślańskiego pochodzenia - kopie w miarę z sensem. Czyżby zatem Koscielny się na nas wypiął? Smuda błaga, by się poświęcił i pocił dla ojczyzny swoich przodków. Smuda w ogóle - że pozwolę sobie na śmiałe przypuszczenie - spędza mnóstwo czasu na poszukiwaniu polskich akcentów wśród obcokrajowców i tyleż samo czasu na modłach, by ci zgodzili się przyznawać do polskich korzeni na całego, przezwyciężyli ewentualne obrzydzenie do bylejakości i założyli biało-czerwone stroje. Zarazem grzmi Smuda - jak prawdziwy patriota, gotowy bronić nawet krzyży zagrożonych przez najpotężniejszych najeźdźców - że podszywających się pod Polaków obcokrajowców nie tknie nawet kijem. Taki np. przybłęda z Kolumbii Manuel Arboleda może sobie w przyszłości wymachiwać polskim paszportem do upadłego, mieszkać u nas od wieków, zdychać z tęsknoty za występami z orłem na klacie i w ogóle demonstracyjnie opychać się bigosem na śniadanie, obiad oraz kolację, ale nasz treneiro naciągnąć się nie da. Spłodzili cię nasi? Jeśli nie spłodzili, to idź sobie precz, nie uprawiaj żałosnej żebraniny, nadwiślańskich traw nie waż się swoją kolumbijskością zapaskudzać. Nie wytykam paluchem akurat Arboledy dlatego, że do jego umiejętności tęsknię specjalnie. Wytykam, bo jego nazwisko Smuda własnoustnie wymienił, by wszystkie zagraniczne przybłędy zrozumiały, że dopóki on będzie stał na straży honoru i godności reprezentacji kraju, dopóty przybłędy nie mają do niej wstępu. Niech sobie zapuszczają tutaj korzenie, niech się żenią z Polkami i je - nikczemni - zapładniają, niech nabywają wszelkie wyprzedawane przez nieodpowiedzialnych ustawodawców prawa obywatela III RP. Jednego prawa nie nabędą, od futbolowej kadry wara. Definicję prawdziwego Polaka ustalmy raz na zawsze - decyduje genealogia, nie paszport, czyli kawałek papieru dla szanujących się selekcjonerów obraźliwie ulotny. Czy Smuda wybłaga kiedyś spotkanie z Francuzem Koscielnym (choćby spotkanie, niczego nie zapeszajmy gadaniną o powołaniu)? Czy wybłaga spotkanie z Niemcem Sebastianem Boenischem, który zwodzi go jeszcze dłużej? Albo Włochem Robertem Acquafrescą?  Na razie wiemy, że nic nie wyżebrze Arboleda i inni farbowani Polacy. Ile wyżebrze Smuda? 