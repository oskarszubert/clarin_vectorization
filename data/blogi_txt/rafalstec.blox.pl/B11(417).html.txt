Gdybym chciał nakręcić paszkwil demaskujący rasizm rzekomo wszechogarniający brytyjski futbol, zacząłbym pewnie od Johna Terry'ego. Były kapitan reprezentacji Anglii po występie na Euro 2012 stanie przed sądem, bo jesienią miał zwyzywać od czarnuchów kolegę z boiska. Mógłbym też przywołać kazus liverpoolskiego napastnika Luisa Suareza, który wiosną naubliżał innemu ciemnoskóremu graczowi i został zdyskwalifikowany na osiem meczów. Mógłbym nagrać rozśpiewanych zwolenników londyńskiego Arsenalu, którzy wysyłają rywali z Tottenhamu do Auschwitz. Mógłbym wreszcie poepatować, koniecznie ze złowrogą ścieżką dźwiękową w tle, danymi o kilkudziesięciu aresztowanych od sezonu 2008/09 wyspiarskich fanach, którzy rasistowskimi rykami zapaskudzali mecze ligowe. Znalazłoby się incydentów na cały propagandowy serial. BBC zastosowała taką metodę, ale udaje, że wyprodukowała dokument i nadała go w paśmie informacyjnym. Teza subtelna jak cep: nasze stadiony i ulice kipią od wulgarnej, agresywnej nietolerancji, dlatego na Euro 2012 lepiej nie przyjeżdżać. Wypowiada ją zaproszony przed kamerę piłkarz Sol Campbell. Nigdy w Polsce nie grał, więc formułuje ją, oglądając podsunięte mu obrazki. [Jednak raz grał, 15 lat temu. Mój błąd bezlitośnie wykryty﻿ na forum - RS] Obrazki są, niestety, prawdziwe. Powinniśmy się wstydzić straszących z trybun i płotów haseł sławiących „White Power” i „White Legion”, transparentów obiecujących „Śmierć garbatym nosom”, obrzydliwego antysemickiego klimatu wokół derbów Łodzi i Krakowa. Zarazem jednak wiemy, że nawet na stadionach tępi antysemici i rasiści stanowią u nas zdecydowaną mniejszość - choć hałaśliwą, której niekiedy większość obawia się przeciwstawić. Reporter BBC zdaje sobie z tego sprawę, bo odwiedził również Polonię Warszawa. Jej izraelski piłkarz Aviram Baruchyan powiedział mu, że nie był obrażany, a były rzecznik klubu Jakub Krupa wspomina w portalu NaTemat.pl, że angielscy goście uczestniczyli w przemarszu kibiców - całkiem pokojowym - i uznali to za „﻿fantastyczne doświadczenie”﻿. Wypowiedzi Baruchyana i Krupy zostały nagrane, ale w ostatecznej wersji filmu zostały pominięte. Nie pasowały do tezy. BBC montowało materiał skrupulatnie, dobierając wyłącznie kadry, na których polskie ulice i stadiony płoną nienawiścią. I wzbraniając się przed zbadaniem, jakie są trendy - czy aby się u nas nie poprawia. Nie zacytowali Brytyjczycy nawet polskiej policji, którą też prosili o informacje. Też nie pasowały do tezy. W „﻿Gazecie”﻿ przez lata wściekaliśmy się na znieczulicę - zwłaszcza szefów piłkarskich klubów - przez które kibolstwo zagłusza kibiców, czyli prawdziwych entuzjastów sportu. Piętnowaliśmy rozmaite akty przemocy i nietolerancji, choć często czuliśmy się osamotnieni. Wsparcia nam brakowało, za to z chuliganami solidaryzowali się politycy. Materiału BBC bronić jednak nie sposób. Ta telewizja nie po raz pierwszy wątki poboczne wyniosła do rangi wątku głównego. Bliźniaczy materiał przygotowała po przyznaniu nam organizacji mistrzostw, a w 2006 r. z identyczną histerią ostrzegała, że mundial w Niemczech najadą hordy brutalnych polskich jaskiniowców, którzy przyłożą maczugą każdemu, kto będzie się posługiwał innym narzeczem. Rzezi nie było, tak jak podczas Euro nie powinniśmy się spodziewać poważniejszych problemów z przemocą fizyczną i słowną. Międzynarodowe siły policyjne od lat sprawnie współpracują z UEFA, na każdym dużym turnieju w XXI wieku panuje spokój. Owszem, kibolskich zadym w minionym sezonie na naszym kontynencie niebezpiecznie przybyło, również w krajach słynących ze skutecznego cywilizowania trybun (aż się prosi, by socjologowie zbadali, czy i jak to zjawisko można powiązać z rosnącą w siłę skrajną prawicą). Ale futbol klubowy, pełen prymitywnych plemiennych odruchów, ma niewiele wspólnego z futbolem reprezentacyjnym, uwodzącym zazwyczaj patriotyzmem pozytywnym. Brytyjskie media lubią postraszyć czytelników, że najbliższą wielką imprezę sportową zorganizują barbarzyńcy. Ostatnio mają powody czynić to z pasją większą niż zwykle, bo cierpią, odkąd rywalizację o mundial w 2018 r. Anglia przegrała w głosowaniu ze wszystkimi konkurentami - Rosją, Belgią i Holandią, Portugalią i Hiszpanią. Sugerowanie, że Polska nie zasłużyła na Euro, brzmi jednak o tyle kuriozalnie, że w finale pokonaliśmy Włochy. To tam po meczach giną policjanci i kibice, a ulice stają w ogniu, my na ich tle mamy z przemocą wokółstadionową co najwyżej problemik. Swój dokument horror BBC mogłoby nakręcić w każdym kraju. Jeśli jednak miałby stanowić dowód na niezdolność oskarżanego kraju do przyjęcia piłkarzy, to godny zorganizować mistrzostwa Europy nie jest nikt. Oczywiście poza Anglią.﻿ 