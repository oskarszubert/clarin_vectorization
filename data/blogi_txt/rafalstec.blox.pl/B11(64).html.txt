Ani myślę szydzić w imieniu wyższej cywilizacji z afrykańskiego zabobonu, który pchnął egipskich piłkarzy do zagwarantowania sobie mistrzostwa kontynentu poprzez uroczyste, własnoręczne zarżnięcie krowy przed półfinałem. Kiedy Argentyńczycy na każdy mecz ostatniego mundialu wchodzili na boisko w tej samej kolejności, ponoć przynoszącej szczęście, jakoś nikt sobie z nich jaj nie robił. Kiedy włoski trener Trapattoni chował pod ławką rezerwowych butelkę ze święconą wodą, też nie było śmichów-chichów. A przecież i oni uciekali się do chwytów w zbliżonym stopniu merytorycznych, choć z naszego punktu widzenia zdecydowanie mniej kontrowersyjnych estetycznie. Futbol od zawsze mocami nadprzyrodzonymi stoi.Dlatego o wątkach czarodziejskich ani mru mru. O chaosie organizacyjnym i ogólnie panującej w Afryce tandetnej prowizorce też (o tym już pisałem). Bo na pytanie, czy tamtejsze reprezentacje są w stanie wreszcie zagrać o złoto mundialu, można odpowiedzieć, odwołując się do kryteriów czysto piłkarskich.Moja diagnoza brzmi: szanse mają ciut mniejsze niż marne.Triumf Egipcjan uczy pokory nas, Europejczyków, zarozumiale przekonanych, że wszystkich najznakomitszych piłkarzy świata dawno temu zagoniliśmy na nasze boiska, ale też obnaża słabość konkurencji. Mistrzowie Afryki przewyższali ją wyraźnie organizacją gry, zdolnością do podporządkowania się zespołowi, zimnokrwistą odpornością na zachowania pochopne, cynizmem w wynajdywaniu odpowiedniej chwili na zadanie decydującego ciosu.Niestety, innej naprawdę zwartej i arcymocnej mentalnie drużyny na turnieju nie znalazłem. Wciąż słucham nużącej mantry o postępach afrykańskich reprezentacji, o ich rzekomo coraz dojrzalszej grze, o drylu zaordynowanym przez europejskich trenerów. Ale sam - serdecznie wszystkich fanów przepraszam - tych cudów nie dostrzegam. Długo nie zapomnę półfinału, w którym Egipcjanie wypunktowali wielokrotnie moich zdaniem zdolniejszych przeciwników z Wybrzeża Kości Słoniowej. Moi faworyci atakowali porywczo i bezmyślnie, indywidualnymi zrywami, co drugie natarcie kończąc strzałami zza pola karnego, oddawanymi w sytuacjach, które dawały minimalną szansę powodzenia. Z upływem czasu kompletnie tracili głowy.Gdyby egipską organizację obudować ich talentem, światowa czołówka musiałaby się czuć zagrożona. Gdyby. Na tle globalnych potęg mistrzowie Afryki taktycznym wyrafinowaniem i konsekwencją już by się nie wyróżniali. Umiejętnościami - tym bardziej. Egipt nie byłby zdecydowanym faworytem nawet w starciu z Polską, a pokonani przez niego rywale musieliby przenieść obserwującego finał w Akrze z loży honorowej Jose Mourinho na trenerską ławkę, żeby marzyć o sukcesach na mistrzostwach świata. W superważnym meczu nikt nie podarowałby im raczej tak kardynalnego błędu, jak finałowy Rigoberta Songa, dzięki któremu strzelili gola przesądzającego o tytule. Na ostatnim mundialu od ćwierćfinałów wielkie wpadki już się nie zdarzały, wszyscy grali z maniacką ostrożnością, cierpliwie cyzelując perfekcyjne akcje. O wynikach przesądzały mikropomyłki i stałe fragmenty gry. (Swoją drogą zdumiewa mnie ten egipski rygor. Były selekcjoner siatkarzy z tego kraju Grzegorz Ryś opowiadał mi kiedyś, że jego wychowankowie nawet trenerski gniew za godzinne spóźnienie na trening przyjmowali ze zdziwieniem.)Owszem, dzięki ułomnościom - ludzkim przecież – piłkarzy, ich grze swawolnej i nieskrępowanemu entuzjazmowi Puchar Narodów Afryki oglądało się fantastycznie. Sam z satysfakcją uciekłem na dzisiejszy finał z pierwszej połowy meczu między humanoidami w strojach Chelsea i Liverpoolu, które dbały głównie o to, by zachowywać właściwą odległość między formacjami. Po ich występach igrzyska w Ghanie smakowały jak pierwszy wrzask po wieloletnich ślubach milczenia.Nadziei na afrykańską ofensywę mundialową jednak nie dały. Zdyscyplinowani w europejskich klubach gwiazdorzy na własnych śmieciach pozwalają sobie na więcej, być może nie czując wystarczającego respektu dla selekcjonerów, rekrutujących się spośród fachowców zaawansowanych wiekowo i niekoniecznie najbardziej cenionych na rynku. Tam hierarchia celów wciąż jest zaburzona, co ładnie oddaje historia przyznawania nagrody dla najlepszego piłkarza kontynentu roku 2007. Plebiscyt wygrał Didier Drogba, ale szefowie afrykańskiej federacji (CAF) zaplanowali galę w stolicy Togo na dwa dni przed ćwierćfinałem PNA. I obrazili się, kiedy napastnik WKS nie poleciał po odbiór, lecz chciał wysłać do Lome żonę i siostrę. Dlatego nagrodę dostał Frederic Kanoute, a organizatorzy ogłosili, że ubiegać się o nią mogą tylko obecni na ceremonii.Brzmi jak anegdota, ale to fakty, potwierdzone - z ociąganiem rzecz jasna - przez CAF. Ot, cała Afryka. 