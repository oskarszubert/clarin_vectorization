Znów dzisiaj zazdrościłem Bułgarom (zazwyczaj zazdroszczę okolicznym nacjom pokomunistycznym, innym jakoś mniej), że oni opiewają wzloty Dymitara Berbatowa (cztery gole dla Tottenhamu!), a polscy kibice mogą co najwyżej zaciskać kciuki za ofensywne akcje rywali Manchesteru i Celtiku, by Kuszczak i Boruc dostali szansę wykazania się. Żaden bohaterem nie został, ale też żaden niczego nie spartaczył. Czyli letnio.Zazdrościłem więc Bułgarom, a w trakcie zazdroszczenia znów zadałem sobie sakramentalne, zawarte w tytule pytanie: możemy między słupkami czuć się jak mocarstwo, czy jednak nie? I zajrzałem, by nie opierać się wyłącznie na subiektywnych wrażeniach i odczuciach, do kadr klubów, które przetrwały fazę grupową Ligi Mistrzów. Najwięcej znalazłem tam golkiperów hiszpańskich, ale pełna klasyfikacja wygląda okazale i z polskiego punktu widzenia (tym bardziej, że nie mamy swoich klubów w tych rozgrywkach):1) Hiszpania    92) Włochy       63) Brazylia      54) POLSKA 45) Francja       46) Grecja        37) Niemcy       38) Portugalia   39) Turcja         310) Anglia       2Niżej uplasowały się jeszcze kraje z jednym bramkarzem w „16” najmocniejszych klubów w Europie (Australia, Chorwacja, Czechy, Holandia, Irlandia Płn., Szkocja). Co z tych statystyk wynika? Niby każdy futbolowy ranking, w którym Polska czai się tuż poza podium, powinien nas porywać, ale tutaj łatwo narazić się na oczywisty zarzut, że umiejętnie manipulując statystykami da się udowodnić wszystko.Wypatrujący w życiu szklanek w połowie pustych prychną, że spośród kwartetu naszych ludzi - Boruc, Dudek, Fabiański, Kuszczak - tylko pierwszy rzeczywiście regularnie broni, a on akurat strzeże bramki najsłabszego spośród „polskich klubów”, rywalizującego w kiepskiej lidze szkockiej Celtiku Glasgow.Natomiast wypatrujący szklanek w połowie pełnych, przypomną, że Arsenal, Manchester United i Real Madryt nawet rezerwowych biorą doskonałych, i nakażą przyjrzeć się, obok kogo na ławkach siedzą Fabiański, Kuszczak i Dudek. (Choć dziś pierwszy usiadł na trybunach, a drugi znów, wskutek kontuzji van der Sara, grał.)Co gorsza, obie tezy brzmią logiczne i wydają się trudne do podważenia. Czyli mamy klasyczną kwadraturę polskiej piłki - nawet jak coś wychodzi, zaraz podniosą się ludzie, którzy udowodnią, że wcale nie wychodzi.I, znów - co gorsza, mogą mieć rację.Bo w sprawie poszukiwania ostatecznej odpowiedzi na doniosłe pytanie zawarte w tytule tej notki wiemy na razie tyle, że nic nie wiemy.Przed rokiem 2008 wątpliwości nie pozostawia tylko przyszłość Dudka - z Realu raczej odejdzie, a gdyby nie odszedł, to odsiedzi swoje na ławce rezerwowych. Czy natomiast Boruc znajdzie odpowiadający jego aspiracjom klub, skoro potentaci bramkarzy nie szukają, ewentualnie szukają gdzie indziej? (Milan ponoć postanowił zastąpić wreszcie Didę, ale chce Freya z Fiorentiny, o Polaku ani słowa.) Czy Fabiański utrzyma się w Arsenalu, który w każdym sezonie wypróbowuje pęczek nastolatków, po czym niektórych oddaje ich na wypożyczenie, by z czasem zarobić na transferze definitywnym? Czy Kuszczak rozkocha w sobie Aleksa Fergusona, którego łaska w kwestii bramkarskiej na baaaardzo pstrym koniu jeździ?Dopiero jeśli na co najmniej dwa z trzech powyższych pytań odpowiedź będzie pozytywna, wszelkie rankingi, nieczyste statystyczne chwyty i inne kombinacje stracą sens. Bo "polski bramkarz" będzie dla świata oznaczało "świetny bramkarz". 