A jednak komuś z tamtej niezapomnianej, rozbijającej się po Pucharze UEFA Wisły Kraków, się udało. Nie zdetronizował Messiego i raczej nie zdetronizuje, ale dał radę, między wyczynowcami pełną gębą się utrzymał, figluje obok futbolistów wybitnych i na dorodnych stadionach, a przede wszystkim ewidentnie nie zamierza wyhamować. W tarapaty Kalu Uche po rejteradzie z polskiej ligi wpadł, a jakże, wydawało się, że zmarnieje gdzieś pod ławką rezerwowych, zupełnie jak wszyscy kamraci spod Wawelu - Żurawscy, Szymkowiaki, Frankowscy etc. Obrał jednak trajektorię lotu kompletnie odmienną od trajektorii obranej przez naszych rodaków - byłe krakowskie bożyszcza w kolorach biało-czerwonych z przytupem na obczyźnie zaczynały, by prędko sportowo wyzionąć ducha, nigeryjski gwiazdor licho zaczął, by odżyć i rozkwitnąć. O nieudanym epizodzie w Bordeaux zapomnijmy. Przed trzema laty Kalu Uche pomógł Almerii - między innymi ośmioma bramkami - przedostać się z drugiej do pierwszej ligi hiszpańskiej, by w tej ostatniej stale poprawiać statystyki. Sezon 2007/2008 - 10 meczów w podstawowym składzie i 3 gole, sezon 2008/2009 - 17 meczów w podstawowym składzie i 8 goli, wciąż trwający sezon 2009/2010 - 21 meczów w podstawowym składzie i 9 goli (jeden więcej od Kaki:-)). Bramki zdobywa Nigeryjczyk na różne sposoby, mniej więcej tak samo często prawą nogą, lewą nogą i głową. Dzisiaj dwa razy przyłożył Villarrealowi, ale jeśli macie ochotę popodglądać, jak rozradowany wywija salto za saltem, zerknijcie na jutiuba, jak celebrował gole strzelane Realowi Madryt (jednego macie tu, drugiego tu) albo Barcelonie (tu). Uche reaguje bowiem na wyzwanie odwrotnie niż reagował Żurawski w Celtiku Glasgow, im groźniejszego rywala widzi przed sobą, z tym większym zapałem usiłuje dopaść jego bramki. (Choć spektakularniej trafiał np. wtedy, wtedy i wtedy). Wiem, baraszkuje Uche zaledwie w Almerii, średniaku ligi hiszpańskiej, widzieliśmy atletów szerszych w barach, nie damy sobie wmówić, że z niego poważny gracz. Ale podumajcie, co by się w Polsce działo, gdyby jakiemuś nasz herosowi stuknęła setka zagranych spotkań w Primera Division i gdyby ten heros regularnie ozdabiał je golami. Orderami byśmy go obwiesili, czołobitnie eposy mu dedykowali i w ogóle santo subito. A przecież były wiślacki skrzydłowy skończył 27 lat i niewykluczone, że do szczytu dopiero się zbliża, że spojrzą na niego kluby znakomitsze niż Fulham (zainteresowanie już wykazywało), może np. na poziomie Tottenhamu (też zainteresowanie ponoć wykazywał).  Obcokrajowcy, którzy naszymi murawami władają, zazwyczaj po wyjeździe giną, demaskując mierność tak zwanej Ekstraklasy, wide losy króla pożal się Boże strzelców Stanko Svitlicy, Moussy Ouattary czy ostatnio - a może mu się jeszcze powiedzie? - Rogera Guerreiro. Rzadziej trafiają się nam obcokrajowcy zdolni przyzwoicie pograć także gdzie indziej - jak Norman Mapeza albo Ivicia Krizanac. Czy to jednak Kalu Uche nie staje się aby poważnym kandydatem na tego pośród wszystkich naszych stranierich, który po wyjeździe zdołał zrobić najładniejszą karierę w Europie? 