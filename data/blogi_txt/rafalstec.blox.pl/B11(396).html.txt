Wszyscy wiemy, że między słupkami nam obrodziło, że tylko tam wyrośli futboliści pożądani przez poważne europejskie firmy. Chciał ich Manchester United, Arsenal, Celtic Glasgow, Real Madryt, do niedawna Spartak Moskwa, Panathinaikos Ateny. I mniej ważne, ilu wrosło w ławkę, ilu siedzi pod ławką, a ilu kolegom polewa herbaty. Kopaczy z pola uznane kluby nie chcą w ogóle, bramkarzom płacą.Tymczasem spojrzenie wstecz, na obecne oraz poprzednie eliminacje do wielkiego turnieju, uświadamia, że we wszystkich trzech porażkach reprezentacji znaczący udział mieli właśnie bramkarze.W pierwszej - z Finlandią - zawiódł Jerzy Dudek, który natychmiast wyleciał z drużyny. W drugiej - z Armenią - można było zgłaszać pretensje do Artura Boruca. W trzeciej znów rozczarował Boruc. I rzecz nie w tym, by obwoływać golkiperów jedynymi winnymi niepowodzeń, by ich występy w całości uznawać za beznadziejne. (Armeńską wpadkę obronić najłatwiej, niektórzy nie widzą nawet w ówczesnej reakcji Boruca wpadki). Rzecz w tym, że akurat wtedy nie zagrali jak gwiazdy.I trzy razy Polacy przegrali.Ot, paradoks reprezentacji. Niby tylko o bramkarzy martwić się nie musimy, a jednak trochę się pomartwimy. Dziś nie ośmielę się typować, kto w marcu będzie bronił strzałów Irlandii Płn. (Choć przymuszany do typowania przypiekaniem postawiłbym na Boruca). Blisko pół roku w futbolu to ciut dłużej niż wieczność, ewentualna kontuzja Almunii z Arsenalu mogłaby postawić hierarchię na głowie, a gwiazdor Celtiku Glasgow dostanie kupę szans w Lidze Mistrzów, by znów wskoczyć na europejski szczyt („La Gazzetta dello Sport” umieszczała go kiedyś w pierwszej trójce na świecie, możliwości transferu do Milanu nie wymyśliły brukowce, lecz Carlo Ancelotti).W każdym razie teraz wydaje się, że wokół bramki przestało być komfortowo - zrobiło się problematycznie. W środę Boruc, zanim popełnił feralny błąd, bardzo nieprecyzyjnie wykopywał piłkę. W ogóle popadł tej jesieni w chorobę golkiperów przeciętnych, występy doskonałe i zapierające dech przeplatając z kiepskimi. Fabiański natomiast na dobrą sprawę w ogóle nie gra o wielką stawkę, trener Arsene Wenger sprawdza go w meczach mniej znaczących. I wiosną, gdy nadejdą najważniejsze rozstrzygnięcia sezonu, Polak pewnie będzie wstawał z ławki jeszcze rzadziej. A Kuszczak... Sami wiecie...Pomyśleć, że gdyby rozbić piłkę nożną na osobne profesje - lewy obrońca, środkowy obrońca, prawy obrońca etc - bramka byłaby ostatnim miejscem potrzebującym generalnego remontu. 