Boks cholernie lubię, widzę w nim sport z chyba największym potencjałem mitotwórczym (i filmowym!), ale nie będę udawał znawcy, o Salecie wiem niewiele, intuicyjnie brałem go – niech mi wybaczy – za celebrytę, który sam nie całkiem wie, dlaczego jest znany. A teraz ten celebryta przywalił Gołocie. Chyba musiał przywalić, by ostateczne utrwalić fascynującą opowieść o znakomitym pięściarzu, który urodził się, by przegrywać. Jego - pokonanego - też cholernie lubię, zrobiło mi się przed chwilą zwyczajnie przykro, rzadko bywało mi aż tak przykro po niepowodzeniu polskiego sportowca, aż zapominam – wstydzę się, ale nie umiem inaczej – o gratulacjach dla zwycięzcy, zapominam o docenieniu wysiłku 45-latków, przy których miażdżąca większość o dwie dekady młodszych wyglądałaby na niedołężną. Nic mądrego nie napiszę, spontanicznie tylko dzielę się żałobnym nastrojem. Andrzej Gołota pozostaje w historii naszego sportu postacią absolutnie wyjątkową – największym polskim atletą, którego zapamiętamy wyłącznie z klęsk.﻿ 