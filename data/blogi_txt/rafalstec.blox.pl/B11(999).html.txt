Najpierw, tuż po wyjściu ze stacji metra „Spartiwnaja”, musiałem sforsować kopce śmieci, bo pod Łużnikami zamykali targowisko... właściwie nie wiadomo czego, bo było tam wszystko, od starych butów po rupiecie, których zastosowania odgadnąć nie potrafiłem.Kilkadziesiąt metrów dalej wróciła bogata Moskwa. Zaczepił mnie tubylec i pyta, czy nie potrzebuję biletu, oczywiście na środowy finał Ligi Mistrzów (oferował tylko miejsca w sektorze Chelsea, co powtarzał jak najęty). Nie potrzebuję, ale zapytałem, ile chce. - Siedemset - usłyszałem. - Rubli? - upewniam się. - Euro. Parsknąłem śmiechem, on też parsknął i uprzejmie doinformował, że zaproponował taniochę, bo może też zorganizować wejściówki za 5 tysięcy. - Moscow, crazy city! - wrzasnął, przechodząc nagle na angielszczyznę.Nie wiem, skąd wytrzaśnie kupca (chodzę po mieście i odnoszę wrażenie, że nie wszyscy mają tutaj, jak Abramowicz, pięć jachtów i własnego Boeinga), ale wiem, że jego rodacy już mnie namierzyli. Moją notkę „Za ruble kupisz wszystko, nawet finał Ligi Mistrzów” przełożyli na rosyjski tutaj. Może jakiś rusycysta sprawdziłby i zreferował, czy precyzyjnie? W każdym razie pękam z dumy, to prawdopodobnie pierwsze, historyczne tłumaczenie mojego bloga na inostrannyj jazyk:-). A przecież myliłem się, finał chodzi tylko za euro. To na razie, tak tylko wpadłem, teraz, jeszcze przed konferencją Chelsea i Manchesteru, trzeba coś nabazgrać do „Gazety”. 