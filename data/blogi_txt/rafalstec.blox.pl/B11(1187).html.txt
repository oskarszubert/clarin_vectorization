Długo się wahałem, czy się w tych dniach do tego przyznawać, aż nie wytrzymałem. Przed chwilą, w trakcie meczu Almerii z Realem Madryt. Otóż dla mnie jeden z wielu ponurych paradoksów związanych ze smoleńską tragedią polega na tym, że po niej spełniło się moje marzenie o oglądaniu futbolowych transmisji bez komentarza - w trakcie żałoby stacje dają goły obraz z naturalnym dźwiękiem ze stadionu. Gdy słyszę tylko szum trybun, widzę więcej, jestem bardziej skupiony na detalach, nikt nie narzuca mi interpretacji wydarzeń ani nie podpowiada, co obserwować. Swego czasu wykupywałem nawet onetowe transmisje Ligi Mistrzów i oglądałem je na ekranie komputera, byle mieć jedynie odgłosy stadionu. Teraz nabrałem ochoty, by w przyszłości dostać możliwość wyboru - w erze cyfrowej to żaden problem, żeby telewidz decydował, czy komentarza słucha, czy go wycisza, nie wyłączając całkiem fonii. Jestem w mniejszości czy wręcz przeciwnie? 