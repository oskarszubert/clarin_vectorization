Trwa szalony rok londyńczyków. Szalony nie tylko dzięki triumfowi w Lidze Mistrzów, który spadł im z nieba akurat wtedy, kiedy utracili reputację dyżurnych faworytów, i to spadł po hipnotyzujących zjawiskach atmosferycznych - odniesionych w cudownych okolicznościach zwycięstwach nad Napoli i Barceloną. Działo się i dzieje na Stamford Bridge znacznie więcej, nie ma na europejskich szczytach klubu, którym tarmosiłyby porównywalnie radykalne zmiany. Wykatapultowanie Didiera Drogby poza mur chiński oraz postępujące marginalizowanie Franka Lamparda rozbiły trójcę najświętszą, którą wymienieni tworzyli z kapitanem Johnem Terrym, też ostatnio nieobecnym, bo złamanym przez kontuzję. Wraz z innymi ruchami - od zakupu Hazarda (21 lat), Oscara (też 21), Mosesa (22) i Azpilicuety (23), przez odepchnięcie od boiska Maloudy, po sprzedaż Kalou czy Bosingwy - te manewry przeobraziły drużynę uchodzącą za podstarzałą w grupę chyba najmłodszą w kontynentalnej czołówce. A wszystkie kadrowe konwulsje sprowokowały do poszukiwania nowego stylu gry. Bardziej uwodzicielskiego niż poprzedni, opartego na intensywniejszym trzymaniu futbolówki i nadpobudliwej ruchliwości rozdryblowanych graczy ofensywnych, o jakże odmiennych kształtach niż gladiator z Wybrzeża Kości Słoniowej, który oddziaływał jak silne pole magnetyczne, przyciągające piłkę w niemal każdym natarciu. W Turynie piłkarze Chelsea zachowywali się chwilami jakby zatęsknili do udanej kampanii wiosennej, z której pamiętamy ich przede wszystkim z heroicznych walk o przetrwanie. Zarazem jednak trener Roberto Di Matteo wepchnął ich w zupełnie nowe ustawienie - być może najbliższe konfiguracji 4-3-2-1, z Azpilicuetą raczej w roli półprawego pomocnika niż prawoskrzydłowego. Jak szalejemy cały rok, to poszalejmy i w kluczowym meczu jesieni. Tak czy owak londyńczycy nawet przez moment nie wyglądali na ludzi, którzy wiedzą, jak przeciwstawić się Juventusowi. Zwłaszcza na tle akurat ﻿tego rywala rzucało się w oczy, że nie odgrywają ćwiczonych do śmierci z zanudzenia schematów, tymczasem gospodarze operują w sposób wybitnie zaplanowany. Chelsea wygrała jesienią sporo meczów, ale wygrała je w sporej mierze dzięki indywidualnej klasie swoich gwiazd, moim zdaniem wyraźnie jaśniejszych niż turyńskie, zresztą także dziś jej piłkarze wypadali okazalej w pojedynkach indywidualnych. Kiedy zderzała się międzynarodowo, z przeciwnikiem doskonale zorganizowanym, robiło się źle (1:4 z madryckim Atletico w reżyserii Diego Simeone, bardzo szczęśliwie zremisowany dwumecz z Szachtarem obmyślonym przez Mirceę Lucescu)﻿. 0:3 z Juve to szokująca kulminacja czarnej passy. Turyńczycy oddali na londyńską bramkę 13 strzałów, więcej niż ktokolwiek inny w pojedynczym meczu w bieżącej edycji Ligi Mistrzów. Chelsea utrzymuje formę w tym sensie, że nadal wpycha kibiców w stany ekstremalne. I już zaraz prawdopodobnie dotknie granic. Jeśli bowiem w Doniecku nie dojdzie do kolejnej klęski żywiołowej - remis Szachtara z Juve daje awans obu stronom - to piłkarze Roberto Di Matteo będą pierwszymi obrońcami trofeum, który nie przetrwa w Lidze Mistrzów jesieni. A włoski trener, jak każe nam sądzić wspomnienie odruchów Romana Abramowicza, zostanie wylany. Kilka miesięcy po triumfie w Champions League. Tego też jeszcze nie było.﻿ 