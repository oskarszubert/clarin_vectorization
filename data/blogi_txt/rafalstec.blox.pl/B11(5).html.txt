W minioną środę, gdy uwagę kibiców zajął futbol reprezentacyjny, Milan uległ drugoligowemu szwajcarskiemu Lugano 0:2. To był tylko sparing, rossoneri zagrali bez wielu powołanych do drużyn narodowych gwiazd, ale prezes Adriano Galliani wezwał na dywanik trenera Carlo Ancelottiego. Znów. Do spotkania na szczycie doszło już po raz trzeci w sezonie, choć sezon ledwie ruszył. Nazajutrz włoska prasa obwieściła, że włoski trener otrzymał nieformalne ultimatum, że jeśli dzisiaj mediolańczycy nie wygrają w Genui, on straci posadę. Mediolańczycy przegrali. Też 0:2. Przywiędły Milan to jedna z najbardziej frapujących zagadek roku. Drużyna, która przez kilka ostatnich lat królowała w Lidze Mistrzów (trzy finały w pięciu sezonach), ni stąd ni zowąd popadła w najgłębszy kryzys pośród wszystkich futbolowych supermocarstw. Wiosną doczłapała w Serie A zaledwie do Pucharu UEFA, wypadała fatalnie w wakacyjnych sparingach, teraz beznadziejnie rozpoczęła nowy sezon. Jej osiągi z minionych tygodni (pomijam miniturnieje złożone z gierek po 45 minut) to jedno zwycięstwo, jeden remis oraz siedem (!) porażek. Przegrała z Sevillą (0:1) , Chelsea (0:5), Manchesterem City (0:1), Sportingiem Gijon (0:2), Bologną (1:2), Lugano (0:2), Genoą (0:2). Po środowym sparingu wściekły Ancelotti po raz pierwszy podczas swojej kadencji w Milanie nie przyszedł na konferencję prasową. Wpadł w furię, długo rugał piłkarzy, przypominał im, że „na boisku trzeba biegać”. Niewiele zdziałał. Dzisiejszy mecz oglądałem w Nowym Jorku, więc rozpoczął się o 9 rano mojego czasu, ale odnosiłem wrażenie, że piłkarze Milanu wpadli w anomalię jeszcze głębszą, że ktoś zerwał z łóżek i zagonił na stadion grubo przed świtem. Rywale byli energiczniejsi, dojrzalsi i wydajniejsi od pierwszego po ostatnie kopnięcie. Mediolański gwiazdozbiór zdaje się nawet nie tyle zgasły, co półmartwy. Dlaczego? Czy Ancelotti, zwany przez piłkarzy pieszczotliwie Carletto, po siedmiu latach na San Siro stracił zdolność inspirowania podwładnych? Czy grupę zasłużonych, ale i obżartych triumfami bohaterów wielu kampanii będzie potrafił zainspirować ktokolwiek inny? Czy podstawowej jedenastce wystarczy zaledwie jeden futbolista z klasą - Matthieu Flamini - który nie może powiedzieć, że wygrał niemal wszystko? Czy letnie wietrzenie transferami nie było wietrzeniem stęchlizny stęchlizną, jeśli klub głównie przytulał gwiazdorów upadłych (Ronaldinho, Szewczenko) lub podupadłych (Zambrotta)? Czy mediolańczykom rzeczywiście najzwyczajniej nie chce się biegać, jeśli testy MilanLabu wykazują, iż są w znakomitej dyspozycji fizycznej? Czy niezmienny od lat styl gry preferowany przez Ancelottiego - świadomie rezygnującego ze skrzydłowych - nie stał się zbyt przejrzysty dla przeciwników, którzy często (jak Genoa dziś rano) zostawiają pustą przestrzeń na obu flankach, tłoczą się w centrum boiska i tam kneblują rossonerich? Czy ów taktyczny koncept nie stracił sensu, kiedy Cafu odszedł, Oddo został wypożyczony, a Jankulovski zaczął się szarpać z kontuzjami, więc drużynę opuścili  wszyscy nienasyceni, prący wiecznie do przodu boczni obrońcy? Czy kilku nietykalnych w Milanie nie potrzebuje wstrząsu, bo ostatnie lata przyzwyczaiły ich, że niezależnie od wszystkiego nie ryzykują ani miejsca w podstawowej jedenastce, ani tym bardziej w klubie? Czy 40-letni Paolo Maldini nie przekroczył granicy, poza którą pozostaje już tylko wspominanie? Żywy pomnik w mediolańskiej defensywie zachowywał się dzisiaj momentami jak prawdziwy posąg - zastygał, trwał nieruchomy i na końcu akcji rywali stał w tym samym miejscu, w którym stał na jej początku. Zawinił przy obu golach dla Genoi, a niewiele zabrakło, by sprowokował następne. Czy jeśli szefowie klubu zdecydują podziękować Ancelottiemu, zdołają znaleźć następcę zdolnego tchnąć życie w dostojne mediolańskie posągi (jest ich na San Siro więcej)? Zgodnie ze swoją filozofią szukają tylko pośród byłych piłkarzy Milanu, prasa wymienia nazwiska Roberto Donadoniego, Filippo Galliego, Alessandro Costacurty (jeszcze przedwczoraj był kumplem piłkarzy z boiska), Marco van Bastena (nie opuści Ajaksu) i Franka Rijkaarda. Niestety, ten ostatni, choć najlepszy i teoretycznie wolny, postanowił wziąć rok urlopu po pracy w Barcelonie i większość czasu spędza w Kalifornii, w której jego syn chodzi do college’u. Ancelotti jednak zostanie? Na mój nos tak, choć prowadzi drużynę bez właściwości, choć od początku roku poniósł już z nią 14 porażek, choć zajmuje ona przedostatnie miejsce w tabeli... A za tydzień Milan podejmuje lidera - rozpędzone Lazio. 