Słynny wychowawca futbolowej młodzieży Arsene Wenger z trudem znosi porażki, nie umie przyjmować ich z klasą, a przyczyn niepowodzeń woli szukać u innych, niż u siebie. Po wczorajszym remisie jego Arsenalu z beniaminkiem Burnley zaatakował trenera Wolverhampton, bo ten z premedytacją wystawił we wtorek osłabiony skład na mecz z Manchesterem United. Tym samym ułatwił zadanie faworytowi, z którym wengerowy Arsenal bije się o mistrzostwo kraju. MU wygrał 3:0. I w tabeli uciekł Arsenalowi. Mick McCarthy, owszem, nie wystawił nikogo poza bramkarzem spośród piłkarzy, którzy w weekend niespodziewanie pokonali Tottenham. W powszechnym odbiorze niespecjalnie wierzył w zwycięstwo nad MU, więc oszczędzał ludzi przed następną kolejką. On dąży do jednego celu - utrzymania drużyny w Premier League. Kibice Wolverhampton też się zezłościli, śpiewali w trakcie gry o „42 funtach wydanych na oglądanie rezerw”. Rozumiem ich rozgoryczenie, choć mam wrażenie, że również oddaliby ewentualny odosobniony dobry wynik na Old Trafford za uchronienie Wolverhampton przed degradacją. Ich reakcją nie chcę się zajmować, nie mam zamiaru potępiać też postawy (niesportowej?) Micka McCarthy’ego, który zwyczajnie wykonuje swoją misję, czyli dąży ku uratowaniu drużyny. Interesuje mnie Wenger zarzucający koledze po fachu niszczenie wiarygodności rozgrywek i lamentujący, że wskutek tego skandalu będzie rywalizował z MU nie w 38, lecz 37 kolejkach. Co natychmiast przypomniało mi ostatnią kolejkę Ligi Mistrzów. Ponieważ Arsenal wcześniej zagwarantował sobie awans do 1/8 finału, tradycyjnie wystawił na mecz z Olympiakosem Pireus kilku dzieciaków ze śladowym seniorskim doświadczeniem lub bez śladowego choćby doświadczenia. Np. Kyle’a Bartleya (debiutował między dorosłymi!), Thomasa Cruise’a (też debiutował!) czy Kerreę Gilberta. Piłkarze Standardu Liege, którzy wciąż walczyli z Olympiakosem Pireus o awans, już przed meczem wiedzieli, że konkurentom - podążając za logiką Wengera - pomoże Arsenal. Arsenal, który zgodnie z przewidywaniami w Grecji przegrał. Francuski trener musi tamten wieczór pamiętać, minął dopiero tydzień. Czy to nie jest aby niszczenie wiarygodności Ligi Mistrzów? 