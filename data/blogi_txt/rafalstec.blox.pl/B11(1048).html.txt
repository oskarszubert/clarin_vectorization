Moją relację z derbów Italii - z różnych względów pasjonujących, ale piłkarsko miernych, indagowani Włosi byli jeszcze bardziej rozczarowani poziomem ode mnie - wyklikacie tutaj. Na blogu dokumentuję tylko tegoroczne solowe popisy pewnego portugalskiego trenera z ego rozdętym już do rozmiarów imperialnych, lecz ego wciąż rosnącym, prawdopodobnie w pogoni za - jak szacuję okiem nieuzbrojonym - stale rozszerzającym się wszechświatem. 25 stycznia, Inter - Sampdoria. W 40. minucie Jose Mourinho, widząc ostre starcie piłkarzy ze Stankoviciem w roli ofiary, pyta sędziego Celiego, żądając wolnego za faul: „Boisz się gwizdać?” Sędzia wyciąga czerwoną kartkę. 15 marca, Inter - Fiorentina. W 93. minucie Mourinho wskakuje na boisko, by wymusić na arbitrze Orsato drugą żółtą kartkę dla Felipe Melo za faul na Santonie. (Gospodarze prowadzą tylko 1:0, rywale naciskają). Sędzia wyciąga czerwoną kartkę. Do wyciągniętego telewizyjnego mikrofonu tuż po ostatnim gwizdku rzuca wściekle: „Jeśli zostałem usunięty, to także ze strefy wywiadów”. 20 września, Cagliari - Inter. W 57. minucie Mourinho domaga się od arbitra żółtej kartki dla piłkarza gospodarzy za faul na Balotellim. Sędzia - znów Orsati - wyciąga czerwoną. Dla trenera. Mourinho karze odmową przyjścia na konferencję prasową. 5 grudnia, Juventus - Inter. W 20. minucie oklaskuje ironicznie decyzję o rzucie wolnym, dzięki któremu rywale obejmują prowadzenie. Sędzia Saccani (nawiasem mówiąc, będący tego wieczoru w koszmarnej formie) wyciąga czerwoną kartkę. Mourinho znów karze odmową przyjścia na konferencję prasową. Seria, oddajmy należne honory, imponująca. Włosi twierdzą, że padł rekord Serie A, a ja się zastanawiam, czy nie padł czasem rekord świata, pardon, oczywiście wszechświata (operujmy kwantyfikatorami godnymi trenera największego wśród największych, przynajmniej w ruchach buzią). Jeśli ktoś zna Portugalczyka kolegę po fachu, którego sędziowie prześladowali równie intensywnie, uprzejmie proszę o podpowiedź na forum. W każdym razie Mourinho przez 3,5 roku w Chelsea został wyrzucony z ławki tylko raz. Liga włoska wykańcza bardziej niż angielska? A może to nasz bohater się zmienia? Nerwy są, to zrozumiałe. Jeśli w środę Inter zawiedzie w meczu Ligi Mistrzów z Rubinem Kazań, to... 