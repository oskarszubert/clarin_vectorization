Każdy z nas, dziennikarzy prasujących dłużej niż chwilę i w uniemożliwiającym namysł pośpiechu, uzbierał ich bogatą kolekcję. Nietrafione diagnozy, przeszarżowane, bo podawane niemal na żywo relacje, skażone nadinterpretacją komentarze, chybione proroctwa. Pomyłki.Moją był Rasiak. Nie wiem, czy najgrubszą, ale na pewno grubą.Kiedy z drugoligowego Derby County przenosił się do pierwszoligowego Tottenhamu, ogłosiłem jego transfer najwspanialszym wydarzeniem w polskim futbolu 2005 roku. (Tutaj macie tamten wybryk, życzę zdrowego śmiechu.) Spisywałem pean w Rzymie, podczas siatkarskich mistrzostw Europy, zauroczony prostym newsem: napastnika z Polski wziął czołowy klub czołowych europejskich rozgrywek, aspirujący do Ligi Mistrzów. Uznałem, że musi mieć poważne powody, że w Rasiaku tkwi coś, czego ja nie dostrzegam. Rozentuzjazmowała mnie wizja goli strzelanych tym wszystkim arsenalskim Manchesterom i liwerpulskim Chelsea. Albo manczesterskim Arsenalom i czelskim Liverpoolom.Polak przebijający się do najściślej strzeżonych bramek uwielbianej na całej planecie Premier League!? Niemożliwe, nie może być, za wysokie dla naszych progi.Przecież ostatnim, któremu się udało, był Robert Warzycha. W 1992 roku, w wyjazdowym meczu z Manchesterem United, wygranym 3:0 (wyobrażacie sobie!?), zdobył bramkę dla Evertonu. Ten cud wydarzył się półtorej dekady temu! A dla mnie, egzemplarza z rocznika ’76, nie wydarzył się nigdy. Ja tego nie widziałem, dlatego przed chwilą znów szperałem w YouTube. Jak zwykle bez skutku. Warzychy nie upolowałem. (Może by spróbował któryś z blogerów specjalizujących się w wyławianiu z sieci pereł wideo? A może Canal+? Królestwo za ten rarytas.)Rasiak w Tottenhamie był obietnicą emocji niezaznanych. W głębokim dzieciństwie przyklejałem ucho do radia, by w „Kronice sportowej” usłyszeć spóźnione, nadane kilkanaście lub kilkadziesiąt godzin po fakcie, informacje o podbramkowych piruetach Zibiego Bońka. Później, w zaawansowanych latach 90., smakowałem epizody z cholernie ważnymi golami Koseckich, Warzychów (Krzysztofów) i Juskowiaków. W następnej dekadzie nie było już prawie nic. Mięciel, Kryszałowicz, importowany Olisadebe, Marcin Żewłakow, Frankowski, Żurawski, Niedzielan, Wichniarek, Saganowski, Matusiak - wszyscy za granicą eksplodowali co najwyżej na moment, w najlepszym razie kilkumiesięczny, dalecy od regularnego ostrzeliwania bramek potęg europejskiego futbolu. I rozbłysnęli zazwyczaj w średniawych ligach.Rasiak do tej grupy niespełnionych polskich gwiazdek należy, a zarazem nie należy. Z Tottenhamu go przepędzili, przegrał rywalizację z wiecznie niesubordynowanym obieżyświatem Mido, który nie zrobił nawet ćwierćkarierki. Ale na Wyspach Rasiak wypracował - pamiętam, że w drugiej lidze - w ostatnich latach średnią przekraczającą jedną trzecią gola na mecz. Średnią dla żadnego rodaka - pomijając zdobywców lig cypryjskich oraz im pokrewnych - na dystansie kilku sezonów nieosiągalną.Dlatego dziś, na złość bogatym polskim tradycjom zawistnej złośliwości wobec sukcesów sąsiadów, mam ochotę powtórzyć starą, teoretycznie skazaną na pogardliwe przemilczenie tezę - Rasiakowi wciąż jest bliziutko do wielkiej gwiazdy polskiej piłki. Rozpoznawalność i wyrazistość już zyskał, kretyńskie dowcipy o jego „drewnianej” technice rozpanoszyły się i doprowadziły do spazmów cały kraj, powstały o nim piosenki (o ilu polskich piłkarzach powstały?). Teraz potrzebuje tylko sukcesu. W naszych warunkach byłoby nim kilka goli w pierwszej lidze angielskiej.Przeczuwam, że ich nie strzeli. Jest - biorąc pod uwagę wymagania Premier League - zbyt wolny, zbyt statyczny, niewystarczająco mocny fizycznie i błyskotliwy etc. To pierwszorzędny piłkarz drugorzędny. Bolton go tylko wypożyczył, być może szukał jakiejkolwiek zapchajdziury dla okaleczonego po odejściu Nicolasa Anelki napadu. Tak sobie, słuchając „Hope of Deliverance” McCartneya, kombinuję.Może znów popełniam zawstydzający dziennikarski błąd? 