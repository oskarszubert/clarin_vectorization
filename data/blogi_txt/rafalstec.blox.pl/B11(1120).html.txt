Obiecywałem, że jak zwykle pobloguję godzinami o Gran Derbi, miałem też pisać o siatkarskim Final Four. Niestety, seans odwołany. 11 września 2001 roku też trwały igrzyska siatkarzy. Byłem na mistrzostwach Europy w Ostrawie, akurat robiłem wywiad z legendarnym Vladimirem Grbiciem. Przemawiający z uniesieniem Grbić ział żrącą nienawiścią do USA, z którymi Serbowie mają na pieńku od poprzedniej dekady. Miałem silne wrażenie, że mógłby wszystkich Amerykanów wybić co do jednego, i w ogóle czułem się po wściekłej tyradzie zatruty. Wróciłem do hotelu, otworzyłem telewizor, zobaczyłem dymiące nowojorskie wieżowce, w które jacyś psychopaci władowali samoloty. Koszmarny surrealizm. W następnych dniach pierwszy raz czułem się skończonym idiotą jako dziennikarz od sportu. Do końca turnieju ledwie wyciskałem z siebie zdania, zajmować duperelami mi się nie chciało.  Dziś tym bardziej mi się nie chce. A o makabrze spod Smoleńska umiem tylko cmentarnie milczeć. 