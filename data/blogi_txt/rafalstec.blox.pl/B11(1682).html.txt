Alex Ferguson, mistrz zarządzania bogatymi zasobami ludzkimi. Mistrz utrzymywania piłkarzy w fałszywej nadziei, wmawiania im, jak niesłychanie są potrzebni, sugerowania, że wciąż zachowują szansę, by stać się najważniejszymi. Lapidarniej: Ferguson, mistrz karmienia złudzeniami. W wielkim klubie bez szerokiej kadry ani rusz, a trener, który nie potrafiłby lawirować między głowami spragnionych gry podwładnych, miałby szatnię permanentnie zaczadzoną urażonymi ambicjami. Szkot lawiruje z fenomenalnym wyczuciem, dzięki czemu utrzymuje względny spokój i świetnych graczy nawet w głębokiej rezerwie, zdolnych w czasach zarazy - jak obecnie, kontuzje położyły połowę składu - wygrywać w Lidze Mistrzów z Wolfsburgiem. Gdzie indziej dwóch uznanych bramkarzy wojuje o pozycję numer dwa i jeszcze ze zwycięstw - zawsze małych, krótkotrwałych - czerpie, jak mniemam, satysfakcję? Tomasz Kuszczak i Ben Foster mogli już kilkakrotnie dojść do wniosku, że następcami Edwina van der Sara nie zostaną. Nie doszli, nie stracili wiary, zawsze w trudnych chwilach dostawali w prezencie epizodyczne zaproszenie do podstawowego składu. I wciąż cierpliwie czekali, choć lat im nie ubywa. Zdumiewająco popularną tezę, jakoby Polak cierpiał na deficyt ambicji i zadowalał się wysiadywaniem ławy, zawsze dyskwalifikowałem z powodu jej skrajnej kuriozalności, życzyłem mu osiągnięcia celu chyba mocniej niż jakiemukolwiek rodakowi na obczyźnie, przecież w bramce Manchesteru United mógłby zdystansować w galerii naszych międzynarodowych sław i Jerzego Dudka, i Zbigniewa Bońka. Przynajmniej liczbą oraz wartością zdobytych trofeów. Dopiero teraz niemal ostatecznie pogodziłem się z tym, że Kuszczak na stałe między słupki nie wejdzie. Pogodziłem się paradoksalnie właśnie w chwilach, w których wystaje między nimi od tygodni, i swoją najdłuższą, odkąd jest w klubie, passę kolejnych występów rozciągnął już do siedmiu meczów. Pomógł mu los, czyli coraz delikatniejsze ciałko chudziny van der Sara. Choć bowiem w powszechnej opinii broni lepiej niż poprawnie, choć w sobotę błysnął rewelacyjną interwencją po strzale Zoltana Gery i był najlepszy w drużynie, to Ferguson w bramkarzach przebiera bez litości, przywiązuje się wyłącznie do postaci wybitnych - jak Schmeichel czy van der Sar. Kuszczaka, owszem, ceni sobie prawdopodobnie wysoko. Jako „drugiego”. By Polaka zatrzymać, będzie za wszelką cenę utrzymywał go przy nadziei. A zarazem będzie kontynuował poszukiwania następcy van der Sara. Dziś np. czytam w „La Gazzetta dello Sport”, że od miesięcy sonduje Fiorentinę w sprawie Sebastiena Freya (Francuz ma w kontrakcie klauzulę pozwalającą mu odejść, jeśli ktoś zapłaci zań 18 mln euro). Do transferu oczywiście daleko, Włosi nie będą chcieli oddawać bramkarza przed wiosennymi meczami Ligi Mistrzów. Nic to, istotne, że Ferguson rozgląda się po rynku. Zamiary zdradza na tyle poważne, że florentczycy zabezpieczają sobie przyszłość zabiegami o broniącego w Bolonii Emiliano Vivianiego. Od Niemców słyszę, że Manchester wypytuje o bramkarza Schalke Manuela Neuera. Od Anglików, że Fergusona dawno temu zauroczył Igor Akinfiejew. Ma Kuszczak nielekko. Wreszcie solidnie się w bramce napocił, a zarazem muszą docierać do niego informacje o przeczesującym rynek Fergusonie. I jeśli przed powrotem van der Sara nie wykona nagłego niebosiężnego skoku, latem znów stanie pewnie przed alternatywą: zaliczać kilkanaście meczów w sezonie jako rezerwowy MU czy odejść do klubu średniego i tam stać w bramce co mecz. Wybór wbrew pozorom jest niełatwy. Tim Howard, poprzednik Kuszczaka na Old Trafford, poszedł do Evertonu, jako piłkołap się rozwinął, w klubie go cenią, poza klubem też. Czy jednak wydaje się wam bezdyskusyjnie oczywiste, że sportowo osiąga więcej? Czy uczestnictwo w tak doniosłym, wprost monumentalnym projekcie jak fergusonowy Manchester „tylko” w roli drugoplanowej wolno uznać za misję poniżej godności klasowego bramkarza? 