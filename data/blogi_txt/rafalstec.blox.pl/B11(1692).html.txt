Przegrywasz w ćwierćfinałowym dwumeczu 3:6, przeciwnik to obsadzona za setki milionów euro Chelsea, pozostało marne dziesięć minut do ostatniego gwizdka, twój nieustraszony przywódca (kontuzjowany Steven Gerrard) cierpi z bezsilności na trybunach, twojego najskuteczniejszego snajpera (Fernando Torres) trener zdejmuje boiska, by wpuścić kompletnego żółtodzioba (David Ngog). Wywiesza białą flagę? Owszem, bić się trzeba do upadłego, ale bez przesady, bywają okoliczności beznadziejne, w których umieranie za następną bramkę zalatowałoby już głupotą? W żadnym razie, Liverpool zrywa się do jeszcze jednego, ostatecznego szturmu. Wtedy, gdy zawiodło już wszystko. Strzela czwartego gola, strzela piątego, stadion znów płonie od emocji. Choć ostatecznie pościg się nie udaje, choć decydujący cios zadaje Chelsea, to jej rywale znów - można by rzec: jak zwykle - przypominają, że ani wygrywać, ani przegrywać w Lidze Mistrzów nie umieją ot tak, pospolicie i niepostrzeżenie. Ich cudownej przypadłości hołd już swego czasu składałem (tutaj), teraz czuję tylko błogą bezradność absolutnie usatysfakcjonowanego pasjonata futbolu. Nie przychodzi mi do głowy żadna nowa refleksja, nie umiem liverpoolskiego casusu zdiagnozować, trupa Rafy Beniteza opisowi się opiera. Podświadomie szuka granic boiskowej dramaturgii? Bada, czy istnieją tarapaty rzeczywiście nieprzezwyciężalne, ile meczów na sezon można zamienić w porywające dreszczowce, jaki sens mają opowieści o tzw. misjach niemożliwych? Nie mam pojęcia, wiem tylko, że gdyby Liverpool nie istniał, bossowie Ligi Mistrzów musieliby go wymyślić. On jest duszą tych rozgrywek, on od kilku lat najdoskonalej realizuje ideę wielmosięcznego superturnieju, w którym letnie emocje są niemile widziane nawet w eliminacjach - przecież obecną edycję piłkarze z Anfield Road też zaczęli w swoim prowokującym stylu, czyli zwycięstwem nad słabym Standardem Liege wymordowanym po trzech i pół godzinach bezbramkowego klinczu, który rozstrzygnął gol w ostatnich sekundach dogrywki. Krańcowa przewidywalność tworu Rafy Beniteza polega na tym, że spodziewać się trzeba po nim wszystkiego. Wszystkiego z wyjątkiem tego, co niefascynujące.Zdarzają się kibice - wcale liczni - usiłujący zgodnie z logiką naszych czasów zubożyć sport do rejestru zwycięzców. Dla nich nawet ewentualna półfinałowa porażka Barcelony z Chelsea unieważni wszystkie porywające widowiska, dzięki którym Katalończycy uczynili sezon 2008/2009 niezapomnianym. Upieram się, że jest inaczej. Umiałbym sobie wyobrazić Ligę Mistrzów bez kilku zdobywców pucharu. Ale bez Liverpoolu z ostatnich lat? Brrr, nie zamierzam nawet próbować. 