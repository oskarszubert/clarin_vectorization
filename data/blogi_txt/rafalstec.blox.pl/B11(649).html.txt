Padł i już nie wstał, znieśli go na noszach. Zerwał dzisiaj ścięgno Achillesa. Za mediolańskim Interem nieszczęścia tej wiosny łażą stadami, nie wyławiam z pamięci drużyny dręczonej tak wieloma kardynalnymi pomyłkami sędziowskimi, a równocześnie kładzionej tyloma kontuzjami. Ale Zanetti!? To był gracz wyjęty spod praw przyrody. Atleta, który zdawał się mieć członki z jakiegoś tajemniczego niebiologicznego supermateriału – odpornego na wszelkie niebezpieczeństwa zagrażającego wyczynowemu piłkarzowi, obojętnego na upływ czasu. Od razu ćwierknąłem na Twitterze, że widzę go poważnie rannego pierwszy raz w życiu, ale nie byłem pewien, czy czegoś nie przeoczyłem. Już potwierdziłem: Argentyńczyk przez całą karierę nie miał złamania ani jakiegokolwiek uszkodzenia mięśnia... W lipcu skończy 40 lat, a dopiero będzie się uczył rehabilitacyjnej mitręgi po ciężkim urazie. Wieloakapitowy hołd składałem mu już przed trzema laty, w felietonie „Superman niewidzialny”. Dziś jestem wstrząśnięty, od lat żadnej fizycznej krzywdy piłkarza nie poczułem tak bardzo na sobie. Byłem przekonany, że Argentyńczyk okaże się jeszcze bardziej nieśmiertelny niż mityczny Stanley Matthews (zbiegł z pierwszoligowego boiska po pięćdziesiątce), a właśnie położył go koszmar, który wymazuje z życiorysu piłkarza 6-10 miesięcy, po którym pełną formę niekoniecznie odzyskują znacznie młodsi. Zanetti odzyska i jeszcze niejednemu rywalowi zalezie za skórę, jestem pewien. To wyzwanie godne jego wytrwałości, niezłomności, pogardy dla nieuchronności przemijania. Jeden z doniosłych powodów, by walczyć, nazywa się Paolo Maldini. Legendarny rywal z Milanu rozegrał w lidze włoskiej 647 meczów. Zanettiemu brakuje do rekordu 45.﻿ 