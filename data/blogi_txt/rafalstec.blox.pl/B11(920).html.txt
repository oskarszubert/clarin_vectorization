Niezbadane są wyroki maradońskie, więc nie ma pewności, że bóg futbolu znienawidził Amerykę akurat w roku 1994, kiedy to podczas mundialu w USA nakryto go na stosowaniu dopingu. Nieco światła na problem rzuca niejaki Fernando Niembro, w swojej książce „Niewinny” skrupulatnie opisując spisek uknuty przez CIA. Opowieść jest sugestywna i - jakby się powiedziało w naszych czasach - porażająca: w jednej ze scen agent przebrany za księdza podaje Maradonie hostię nafaszerowaną narkotykami. (Co podaję za biografem piłkarza Jimmym Burnsem.)Mimo wszystko, jeśli mogę się powtórzyć, pewności co do źródła politycznych fascynacji i przyjaźni Argentyńczyka nie mamy: powodują nim osobiste urazy czy ugruntowany, głęboko przemyślany światopogląd?Z tatuażem na prawym ramieniu przedstawiającym Che Guevarę, pewnego mordercę, którego prawdziwy życiorys nie tylko w Ameryce Południowej przysłonił idealistyczny mit, paraduje od wielu lat. Od dawna bywa też gościem Fidela Castro (też go sobie wytatuował - na lewej nodze). Głośno bronić go jednak musiał dopiero w 2001 roku, niedługo po samobójczym ataku na WTC, bowiem wodza kubańskiego narodu potępiła Komisja Praw Człowieka ONZ. Maradona nazwał jej członków zasrańcami. A przemówienia Fidela zrecenzował jako lepsze niż biblia.Z tym ostatnim łączy go więź chyba najściślejsza, ale krąg znajomych konsekwentnie poszerza. W zeszłym roku zakumplował się z Hugo Chavezem, a kto widział w ich randkach jedynie przelotne zauroczenie, niech wie, że Diego planuje kolejny tatuaż - właśnie z wizerunkiem wenezulskiego przywódcy, zaczytującego się w Leninie i Trockim populiście, który ponoć wierzy w socjalizm, ale idzie ku niemu metodami dyktatorskimi, wpędzając kraj w stan nieustającej zimnej wojny.Nie wracałbym do tego wszystkiego, gdyby paczka umiłowanych przywódców skupiona wokół bóstwa czczonego przez diegorian się nie rozrastała. Oto Argentyńczyk podarował w miniony weekend koszulkę z numerem 10 - i dedykacją - Mahmudowi Ahmadineżadowi. Z chęci osobistego poznania prezydenta Iranu zwierzał się już w grudniu, ale na razie nie znalazł okazji, więc poprzestał na przekazaniu upominku poprzez ręce ambasadora z tego kraju, który akurat poleciał do Teheranu.Niestety, agencje nie podały, co Maradona sądzi o głoszonych publicznie tezach Ahmadineżada: że Holokaustu nie było, a Izrael powinien zostać wymazany z mapy świata lub - ewentualnie, w najlepszym razie - przeniesiony na Alaskę. Nie podały też, dlaczego piłkarz wszech czasów irańskiego przywódcę polubił, czym mu szczególnie imponuje etc.Maradona nie zwierzył się również, kogo wybierze sobie na następnego kumpla, choć zapewne znów będzie to, sądząc po kierunku rozwoju jego życia towarzyskiego, przywódca silny i tak w świecie szanowany, że aż wywołujący lęk.Może Kim Dzong Il? 