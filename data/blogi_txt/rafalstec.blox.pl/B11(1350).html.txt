O trenerze wyjętym z żebra Jose Mourinho blogowałem kilka tygodni temu, przedwczoraj musiałem napisać do „Gazety” o jego przenosinach do londyńskiej Chelsea. Czasownik „musiałem” chętnie bym pogrubił, bo zaintrygowany czekałem, aż Andre Villas Boas wypełni złożoną fanom obietnicę, odłoży wyprawę w wielki świat co najmniej o sezon i spróbuje z Porto podbić Ligę Mistrzów. Niestety, czas w futbolu płynie coraz szybciej i czołowe korporacje przejmują najzdolniejszych coraz prędzej. Mourinho zdążył jeszcze poszaleć w Champions League, jego młodszemu następcy wystarczyło triumfować w rozgrywkach niższej rangi, by dostać posadę na szczytach. Szkoda, Porto pod dotychczasowym trenerem klubową elitę by ożywiło, tę drużynę by się pasjami oglądało, a tak będzie uczestnikiem LM jednym z wielu - w najgorszym dlań scenariuszu zostanie zdemontowane kolejnymi transferami, tym razem już piłkarzy. W ucieczce Villasa Boasa nie byłoby nic szczególnego, gdyby nie 15 mln euro wpisane - i wypłacone przez Romana Abramowicza - w klauzulę wykupu. Kwota horrendalna, w trenerskich kontraktach niespotykana. I niewykluczone, że przełomowa, że kolejny transferowy rekord świata, który właśnie padł, długo się nie utrzyma. Ustalaliśmy już na blogu, że Portugalczycy mają łby do piłkarskiego biznesu. Teraz innowatorem - wizjonerem? - okazał się prezes Jorge Pinto da Costa, który rok temu postanowił zabezpieczyć umowę utalentowanego trenerskiego żółtodzioba klauzulą godną raczej wielokrotnie sprawdzonego wirtuoza w tym fachu. W posunięciu szefa Porto nie widzielibyśmy jednak nadzwyczajnej przebiegłości, gdyby nie głęboka irracjonalność reguł rządzących piłkarskim rynkiem transferowym. Nikt nigdy nie sprawdził np., czy klasowy napastnik mocniej wpływa na wynik niż klasowy bramkarz, ale przedstawiciele pierwszego gatunku są wielokrotnie drożsi od przedstawicieli drugiego gatunku. Z trenerami sprawa jest wręcz oczywista - wpływają na wynik mocniej niż pojedynczy piłkarz. Gdy Real rzucił rekordowe 94 mln euro za Cristiano Ronaldo, sportowe osiągi drużyny niemal nie drgnęły. Gdy wziął Mourinho, madryccy piłkarze wystrzelili na pułap półfinału Ligi Mistrzów (niewidziany tam od ośmiu lat) i triumfu w Copa del Rey (niewidzianego tam od 18 lat). A jednak do wyrwania Interowi wybitnego szkoleniowca wystarczyło drobne 10 mln odszkodowania. Zanim rynkowe zwyczaje zaburzył Villas Boas, przełomu dokonał właśnie Mourinho. W sezonie 2009/2010 zarabiał aż 11 mln euro, czyli najwięcej w całej Serie A (0,5 mln mniej miał wicelider rankingu, napastnik Samuel Eto’o), a nigdy wcześniej w żadnej rozpoznawalnej lidze nie zdarzyło się, by najwyższej pensji nie pobierał piłkarz. W ogóle trenerów prezesi docenili dopiero przed chwilą, wcześniej szatniami pełnymi milionerów często rządzili, wybaczcie mój francuski, gołodupcy. Co również przypomina, jak bardzo osobną przestrzenią biznesową jest futbol - ostatecznie w miażdżącej większości firm szef wyciąga więcej niż podwładni, nawet jeśli zlecone przez niego zadania wykonują perfekcyjnie. Czy kazus Villasa Boasa da do myślenia klubowym prezesom? Czy to normalne - nawet pomimo marketingowej siły Cristiano Ronaldo - że za wrogie przejęcie czołowego madryckiego gracza trzeba by zapłacić Realowi miliard euro, a Mourinho można podebrać za darmo? Czy ten układ czyni rozsądnym zapisane w kontrakcie prawo madryckiego klubu, by swego trenera w każdej chwili i bez żadnej rekompensaty zwolnić?﻿ 