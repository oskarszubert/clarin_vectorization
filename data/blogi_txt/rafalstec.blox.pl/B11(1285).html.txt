Zdębiałem w dniu, w którym do reprezentacji kraju został powołany Ronaldinho, a potem mętlik w mojej głowie tylko się pogłębiał. Najlepszy niegdyś piłkarz świata nie mógł dopchać się do kadry w minionym sezonie - lepszym, dającym nadzieję na jego rychłe odrodzenie - a zaproszenie otrzymał teraz, w chwilach swojego ostatecznego sportowego upadku. No, prawie ostatecznego. Na razie Brazylijczyk kona na mediolańskiej ławce rezerwowych, życie pozagrobowe rozpocznie dopiero po transferze do ligi amerykańskiej. Transferze chyba nieuniknionym, bo obecny Ronaldinho to człapiące nieszczęście. Wpuścić go na boisko znaczy wpuścić gracza zniedołężniałego, swoimi posuwistymi niedoruchami wywołującego współczucie u każdego, kto pamięta jego dawne, fenomenalne zrywy. Powołania zgasłego gwiazdora nie wytłumaczymy także strategią nowego selekcjonera „Canarinhos”. Mano Menezes wcale nie wymyślił sobie bowiem, że przywróci kadrze starych mistrzów. Przeciwnie, stawia na młodość tak młodą, jak to tylko możliwe. Skąd zatem nagły wybuch uczuć do Ronaldinho, gotowego raczej kadrę zdemoralizować, niż zainspirować? Swoją teorię przedstawiam zarumieniony od stóp do głów, bo to teoria spiskowa, niepoparta twardymi dowodami, a za teoriami spiskowymi, niepopartymi twardymi dowodami, generalnie nie przepadam. Właściwie to ich serdecznie nie znoszę. Moja hipoteza: Ronaldinho został powołany dla pieniędzy. Minionego lata federacje argentyńska oraz brazylijskie podpisały umowę, która zobowiązuje reprezentacje obu krajów do rozgrywania dwóch sparingów rocznie. I żeby wypełnić limit tegoroczny, oba południowoamerykańskie supermocarstwa pokopią sobie towarzysko dwa razy z rzędu. Pojutrze w stolicy Kataru i za miesiąc w La Plata. Drużyny, które w kończącej się dekadzie spotkały się w sparingu zaledwie raz, teraz widywać się będą średnio co pół roku. Wszystko dlatego, że świat chce je oglądać i chętnie za to zapłaci. Nawet kilka milionów euro za 90 minut. Niemal dokładnie przed rokiem pisałem o serii 22 meczów towarzyskich Brazylijczyków, którzy tylko jeden z nich rozegrali w kraju. Działacze ciągali ich wszędzie tam, gdzie znajdowali kontrahentów gotowym wsunąć im - znaczy bossom nadamazońskim - w łapy gruby szmal. I „Canarinhos” coraz częściej obijają rywali w walucie szkoleniowej mających wartość zmierzającą do zera. W minionych latach rozjechali m.in. dzielnych piłkokopów z Hongkongu (7:1, oczywiście w Hongkongu), Zjednoczonych Emiratów Arabskich (8:0, oczywiście w Abu Zabi), Zimbabwe (3:0, oczywiście w Harare) i Tanzanię (5:1, oczywiście w Dar Es Salaam). Zaszczycili też Estonię (1:0 w Tallinie). Zwłaszcza prezydent Zimbabwe, osławiony Robert Mugabe był wniebowzięty, że mógł futbolowych półbogów zobaczyć z bliska. A nawet dotknąć. Zarabia „Brazil World Tour”, zarabiają i Argentyńczycy. Im również rywale płacą słono za zaszczyt skopania po kostkach Leo Messiego. A skoro już ktoś słono płaci, to nie życzy sobie tandety owiniętej w luksusowe opakowanie. Nie życzy sobie takiej Brazylii, jaka np. pokonała Polaków w Bangkoku w 1999 roku. Gola dla rywali strzelił wówczas pewien fajtłapa zatrudniany przez Widzew, niezapomniany właściciel lewej nogi zachwalanej przez menedżerów jako cudownie giętka, czyli sławny Darcy Miguel Monteiro. Barcelona podczas ostatniej wakacyjnej eskapady po Azji borykała się z dylematem, czy wystawić Messiego, czy nie wystawić i zapłacić goszczącym ją Koreańczykom karę. Trenerzy reprezentacji też coraz częściej mierzą się z podobnymi problemami. Będą musieli zrozumieć, że prowadzą firmę, nie zwykłą drużynę piłkarską. Kto wie, może względy komercyjne będą musieli brać pod uwagę także w meczach o stawkę.  Jak było z Ronaldinho, wciąż medialnie atrakcyjnym i gwarantującym wyższe oglądalności telewizyjne, nie wiem. Ale nie umiem uciec od podejrzenia, że trener Menezes nie powołał piłkarza, lecz celebrytę. Na razie tylko na sparing. 