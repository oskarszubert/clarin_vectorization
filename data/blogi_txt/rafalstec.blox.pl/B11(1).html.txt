Polscy piłkarze ponieśli najwyższą porażkę za kadencji Leo Beenhakkera. Niewykluczone, że bezcenną.Bezcenną, bo holenderski selekcjoner dowiedział się bardzo dużo. Przed sparingiem z Amerykanami nie mówił pełnej prawdy, przyrównując go do inauguracji mistrzostw Europy z Niemcami. Motywował piłkarzy, co zrozumiałe, ale 8 czerwca w Klagenfurcie na pewno nie postawiłby na kompletnego reprezentacyjnego żółtodzioba (Łukasz Piszczek) i człowieka, który w kadrze nie zagrał nigdy choćby przyzwoicie (Paweł Brożek).Jeśli teraz, w ostatnim sprawdzianie przed powołaniami na Euro 2008, znienacka wstawił obu do podstawowej jedenastki, to nasuwa się jedno przypuszczenie, zresztą niespecjalnie oryginalne. Otóż jest Beenhakker zdesperowany, rozpaczliwie chwyta się każdej szansy, by wyszukać jakichkolwiek piłkarzy ofensywnych godnych wyjazdu na czerwcowy turniej.I prawdopodobnie już wie, że ani Piszczek, ani Brożek do wyzwań najpoważniejszych się na razie nie nadają. Beznadziejnie wypadli obaj, srodze rozczarował - któryż to już raz? - zwłaszcza napastnik Wisły Kraków. Gole uciułane przez niego w naszej lidze, podejrzanie często strzelane dzięki kardynalnym pomyłkom rywali, wynikają w sporej mierze z krajowej hegemonii klubu spod Wawelu. Na wzloty reprezentacyjne się nie przekładają, a Brożek nie sprawia wrażenia potwornie zdeterminowanego perspektywą wyjazdu na Euro młodziana, który wyplułby płuca i wybił sobie piętami zęby, byle pojechać na historyczny dla Polski turniej.Oczywiście nie można całkiem wykluczyć, że Beenhakker Brożka nie wezwie. To tragedia naszego futbolu - konkurenci też, delikatnie mówiąc, nie błyszczą, i od wielu lat nie strzelają goli w liczących się europejskich rozgrywkach. Ofensywny arsenał reprezentacji wisi na duecie Smolarek - Krzynówek. Po tym ostatnim widać - w każdym meczu, nawet słabszym - że jest jedynym pośród rodaków, który wbijał piłkę do bramek Liverpoolu, Realu Madryt czy Romy. Zanim zszedł z boiska, znów tylko on zdawał się zdolny szarpnąć snującymi się kolegami. Kiedy Krzynówek uderza z dystansu, daje kopa całej drużynie. Tym razem nie dał (nie zdążył?), ale przynajmniej wiemy, że potrafi.Poza nim stałych punktów oparcia nie widzieliśmy w Krakowie wiele. Ja widziałem jeden - Mariusza Lewandowskiego, który zaimponował mi zwłaszcza chirurgiczną precyzją przerzutów, czasem kilkudziesięciometrowych, na skrzydła. Poza tym wszyscy wyglądali źle lub bardzo źle. Nie przekonywał nawet Artur Boruc sprawiający wrażenie nieruchawego i rozkojarzonego, przez co do głowy pchają się myśli do niedawna, wobec wyborów Beenhakkera, wręcz bluźniercze - a może Kuszczak lepszy? Niestety, przemeblowywanie całej drużyny - włącznie z bramkarzami, którym niepewność szczególnie nie służy - w przededniu arcyważnego turnieju byłoby pomysłem karkołomnym. Pozostaje wierzyć, że Boruc rzeczywiście potrzebuje adrenaliny i w czerwcu będzie czynił cuda.Oczywiście nie ma sensu panikować, Polacy nie przegrali dotąd z żadnym uczestnikiem Euro 2008 (dwa zwycięstwa i dwa remisy z Portugalią, Rosją i Czechami), a towarzyska porażka poniesiona w odpowiednim momencie bywa bardziej pożyteczna niż triumf. Amerykanie okazali się sparingpartnerem idealnym, bo oni nigdy nie odpuszczają, mentalność nie pozwala im na dzielenie meczów na ważne i nieważne, a przed Ligą Mistrzów odpoczywać nie muszą. Zagrali serio i obnażyli istotną, grożącą katastrofą słabość reprezentacji - stałe fragmenty gry.Niezwykłą we współczesnym futbolu wagę akcji rozpoczętych kopnięciem nieruchomej piłki przywołuje się już rytualnie, weszły one do elementarnego repertuaru drużyn narodowych, które nie mają czasu, by dopieszczać atak pozycyjny i nie lubią ryzykować. Czyhają na okazję, którą podarowuje faul i gwizdek sędziego. W takich okolicznościach rozstrzygał się ostatni mundial.Tymczasem kiedy Amerykanie strzelali gole po rzutach wolnych i rożnych, Polacy zdawali się odrętwiali i kompletnie zdezorientowani. A to przecież jedyne chwile, w których da się wszystko zaplanować i przygotować, obie drużyny mogą się idealnie ustawić i skoncentrować. Beenhakker musi tego kadrowiczów nauczyć na zgrupowaniu przed Euro, bo płynnymi, przyjemnymi dla oka natarciami pozycyjnymi sobie tej słabości nie zrekompensują. Niezapomniany triumf nad Portugalią nie gwarantuje niczego - w zapierającym dech stylu biało-czerwoni już potem nie wygrywali. Piłkarze ich klasy muszą bazować na obsesyjnym unikaniu banalnych, niekiedy detalicznych pomyłek, by czuć się pewnie. W miarę pewnie. Przecież Niemcy w stałych fragmentach gry się specjalizują. I osiągnęli w tym rzemiośle kunszt bliski arcymistrzostwu. 