Najpierw madrycki prezes Ramon Calderon hucznie ogłosił, że rezygnuje z prób pozyskania Cristiano Ronaldo. - Owszem, wszystko jest możliwe. Ale wrócimy do rozmów tylko, jeśli Manchester postanowi go sprzedać - powiedział. Co w tłumaczeniu z języka biznesowej dyplomacji znaczy mniej więcej: Negocjacje zaczynamy od zera. Dlaczego mam oferować kosmiczne pieniądze, skoro wiem, że piłkarz chce odejść? Że już teraz był bliski strajku? Nie będę przepłacał, sami się martwcie, jak sobie z kłopotem poradzić.Potem trener Manchesteru United Alex Ferguson w głośnym wywiadzie dla magazynu GQ zaanalizował transferową strategię Realu: Kiedy sprzedawaliśmy do Madrytu Gabriela Heinze, wiedziałem, na co się zanosi, bo Ronaldo przyjaźnił się z Gabrielem. Nie sądzę, by naprawdę interesowali się Heinze, choć to klasowy obrońca. Ich celem było dopaść Ronaldo. Najbardziej obsceniczne, że w Realu, ulubionym klubie generała Franco, mają długą historię pozyskiwania wszystkiego, czego zapragną. Jeszcze, zanim do Hiszpanii dotarła demokracja. Musimy się przyzwyczaić do tych popisów Madrytu. Oni używają „Marki”, mieszać w głowie piłkarzy innych klubów.Odezwał się wymieniany przez trenera MU Gabriel Heinze: Teoria, że przyszedłem do Realu, by mój nowy klub przekonał do transferu Ronaldo, jest absolutnym science-fiction. Cristiano sam decyduje, co jest dla niego najlepsze. Jeśli mnie spyta o Madryt, oczywiście mu odpowiem, ale nie mam na niego złego wpływu.Zareagował dziennik „Marca”. Ferguson niedołężnieje - zdiagnozował. Na okładce zamieścił serię retuszowanych zdjęć, na których szkocki trener sam zmienia się w generała Franco: Gazeta zapytała też o zdanie prezesa Realu. Calderon powiedział: Nie zamierzam tracić czasu na odpowiadanie mu. Szanuję jego dorobek, ale on się starzeje.Angielskie media oczywiście nie odpuściły. Znów podstawiły mikrofony pod usta Fergusona: Mam gdzieś nasze stosunki z Realem. My mamy piłkarza, którego chcemy. Oni nie mają piłkarza, którego by chcieli, choć Calderon bardzo obiecywał, że go dopadnie... Niektóre jego komentarze są żałosne i aroganckie. Ale wszystko, co się dzieje, ma jeden powód - nie zdołali dostać Cristiano. Tak, to możliwe, że właśnie padają pierwsze strzały kolejnej kampanii mającej doprowadzić do transferu. Oni robią to cały czas. Jesteśmy gotowi. Mamy wystarczającą ilość amunicji. Teraz używam tylko jednej spluwy. W styczniu wyciągnę broń maszynową.Heinzego Ferguson oddał Realowi, bo desperacko walczył, by nie przejął go znienawidzony Liverpool. Myślicie, że Ronaldo, któremu planuje zaproponować latem przyszłego roku nowy kontrakt, w ostateczności też wypchnie gdziekolwiek, byle nie do Madrytu? Cała szarpanina stała się już dla niego sprawą osobistą.W każdym razie angielscy i hiszpańscy dziennikarze są pewnie w siódmym niebie. Będą mieli używanie. Nie potrzebują nawet specjalnie inwencji, wystarczą suche relacje - jak powyższa. A gdyby jeszcze Real wpadł na Manchester w Lidze Mistrzów... 