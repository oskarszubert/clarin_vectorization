Rozpisywałem się przed dwoma laty o akcji Barcelony, która wlokła się przez 140 sekund, bo gracze złożyli ją ze 108 dotknięć - lub muśnięć - piłki oraz 48 podań. Czynnego udziału nie wzięli w niej jedynie skrajnie ustawieni Victor Valdes (bramkarz) i Zlatan Ibrahimovic (napastnik), pozostali wpędzili w ekstazę fanów nie tylko katalońskich. Ale tamtej plątaninie zagrań ani na moment niezakłóconych przez rywali do ideału trochę zabrakło, skoro nie zwieńczył jej gol. Gole padały po innych bardziej lub mniej sławnych tasiemcach - 27 kolejnych podaniach Barcelony wykonanych przed dekadą w meczu Ligi Mistrzów z Liverpoolem (zerknijcie tutaj), 24 kolejnych podaniach Argentyny w mundialowym nokaucie na Serbach (podziwiajcie tutaj), 27 podaniach River Plate (tutaj), 35 kolejnych podaniach Fenerbahce (tutaj), a także 37 kolejnych podaniach Barcelony w meczu z Almerią. Wówczas zabawianie się ze słabszym przeciwnikiem w dziada podsumował kopem do siatki Bojan Krkić, daleki kuzyn Leo Messiego, który dziś nie chce słyszeć o powrocie do szatni rządzonej przez trenera Guardiolę:  ﻿ To były wiązanki spośród wszystkich mi znanych rekordowe. Rekordowe do ubiegłego tygodnia, gdy reprezentacja Hiszpanii poprzedziła bramkę zdobytą przez Davida Silvę w meczu ze Szkocją aż 42 podaniami. I według moich obliczeń przeszło 80 dotknięciami piłki (smakujcie od 22. sekundy filmiku):  ﻿ Ta akcja była wyjątkowa również dlatego, że uczestniczyli w niej wszyscy przebywający na murawie hiszpańscy piłkarze:  Powyższą infografikę znalazłem na stronie dziennika „As”. Hiszpanie podniecają się wielopodaniowymi zawijasami i ze względu na swoje upodobania estetyczne, i z braku dla kwestii estetycznych alternatywy. Emocji nie przeżywają niemal żadnych - kiedy ich kadra akurat nie zdobywa mistrzostwa Europy lub świata, gładko wygrywa wszystkie, co do jednego, mecze eliminacyjne (w ostatnich 18 nastrzelała 53 gole). Pewnie dlatego swoje drużyny klasyfikują też Hiszpanie podług liczby podań wykonanych od inauguracyjnego do ostatniego gwizdka. Tutaj też królowała Barca, która kilkakrotnie uzbierała ich przeszło tysiąc - 1001 w listopadowym meczu z Realem Sociedad, 1012 w grudniowym meczu z Rubinem Kazań, 1087 w majowym meczu z Levante. Ale i w tej konkurencji musiała ustąpić reprezentacji Hiszpanii. Mistrzowie świata przez 90 minut ostatniego spotkania -wyjazdowego z Czechami - wymienili aż 1149 podań. I ustanowili, jak wolno nam przypuszczać, rekord świata. Oczywiście nieoficjalny. Ja przekornie przypomniałem sobie inne zbiorowe arcydzieło, które piłkarze galaktycznego jeszcze wówczas Realu Madryt wyczarowali z „zaledwie” kilkunastu podań. Malowidłom barcelońsko- hiszpańskim przeciwstawiam je dlatego, że przesuwającym po trawie piłkę Królewskim przyświecał zupełnie inny cel - oni ewidentnie chcieli doturlać ją do wrogiej bramki możliwie najprędzej. I też wyszło im urzekająco:  ﻿ To już coraz odleglejsza przeszłość, w bieżącym sezon ekspresowe supernatarcie - ozdobione golem Naniego - sporządzili gracze Manchesteru United. W otwierających sezon na Wyspach derbach:  ﻿ Jeśli kombinacje katalońskie wolno nam porównać do poezji kontemplacyjnej, to Real z MU we wklejonych wyżej filmikach zaoferowali wyraziste, wbijające się w pamięć aforyzmy. Co wolicie?﻿ PS I jeszcze takie cudo. Wklejam z opóźnieniem, po uwagach na forum, macie rację - to skandal, że nie dałem tego od razu. 