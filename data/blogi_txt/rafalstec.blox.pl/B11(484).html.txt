Szukam w pamięci porównywalnie wariackiego wieczoru w decydujących fazach Ligi Mistrzów i żadnego nie znajduję, nawet finałowy dreszczowiec ze Stambułu - liverpoolski powrót z 0:3 do 3:3, potem taniec Dudka - nie składał się z aż tylu epizodów, które albo nie powinny, albo nie miały prawa się wydarzyć. Już do was dotarło? Obaj rywale prędko wskutek urazów tracą stoperów; kapitan Chelsea w jednym z najważniejszych meczów w życiu zachowuje się jak tępy, nieświadomy powagi sytuacji chuligan; gola ładuje defensywny pomocnik, który przez cały sezon chyba nie miał nawet na niego szansy; innego gola ładuje napastnik znajdujący się w głębinowej depresji, w snajperskim odrętwieniu tkwiący od miesięcy; z rzutu karnego pudłuje (znów!) zjawiskowy wirtuoz, który z 63 golami w sezonie mknie po najlepszy strzelecki dorobek w całej powojennej historii futbolu. A przecież można by jeszcze powymieniać sensacyjne drobiazgi, od osadzenia w rezerwie Daniego Alvesa po wspaniałe popisy graczy rzuconych na nietypowe dla nich pozycje. Najbardziej szokująco działo się jednak w planie ogólnym. Nie przypominam sobie na tym poziomie rywalizacji drużyny o tak fantastycznej reputacji, której okoliczności tak bardzo sprzyjały, a ona nie zdołała pokonać drużyny o reputacji tak miernej. Jeszcze raz, sylabizując: Barcelona, nie bez powodu obwoływana drużyną wszech czasów, dostała wszystko. Złota rybka, dżin z butelki i kot Rademenes wspólnymi siłami nie ułożyliby jej scenariusza przyjemniej: akt szaleństwa kapitana rywali, rozbrojenie ich defensywy, dające awans prowadzenie 2:0 przy przewadze liczebnej; rzut karny pod stopami snajpera genialnego. A jednak faworyci nie podołali. Naprzeciwko stanęli piłkarze szóstej drużyny ligi angielskiej, przez cały sezon rozchwianej, przegrywającej większość krajowych szlagierów. Drużyny, która w Champions League już była martwa, z zaświatów wróciła dopiero w dogrywce rewanżu w 1/8 finału z Napoli. Jeszcze niedawno wzbudzającej lęk w całej Europie, ostatnio wzbudzającej częściej współczucie dla kilku weteranów po przejściach, wchodzących już w smugę cienia, z gasnącymi nadziejami na spełnienie sportowych marzeń, związanych właśnie z Ligą Mistrzów. To było misja niemożliwa w sensie ścisłym, zwłaszcza przy stanie 0:2, bez Terry’ego, w zwarciu z przeciwnikiem niechętnym rozstawaniu się z piłką. Skoro na da się jej dopaść, to jak myśleć o strzeleniu gola? Jose Mourinho oczywiście rozesłał przed meczem SMS-y do starych znajomych. Z lakonicznym „Do zobaczenia w finale”. Jeśli znów się nie mylił, jeśli jego Real Madryt też poleci do Monachium, zastanie tam rywala tak wykrwawionego, że ledwie trzymającego się na nogach - bez zdyskwalifikowanych za kartki Terry’ego, Ivanovicia, Ramiresa i Meirelesa. I będzie bezdyskusyjnym faworytem, jakkolwiek po dzisiejszych cudach to nie zabrzmi. Wracam myślami do Madrytu, bo zamiast hałasować o rzekomym końcu epoki Barcelony - piąty z rzędu półfinał LM, też mi zapaść - wolę zauważyć, do jakiego osiągnięcia jej upiorny tydzień zbliżył Real. Otóż dubletu królewscy piłkarze nie zdobyli nawet w galaktycznych i przedgalaktycznych, czyli na przełomie XX i XXI wieku. Gdyby teraz objęli panowanie i w kraju, i Pucharze Europy, Mourinho podpisałby triumf niewidziany na Santiago Bernabeu od 1958 roku.﻿ 