Tytuł częściowo zerżnąłem z witryny PZPN-u, która opublikowała wywód wprawiający mnie w błogie przekonanie, że z polską piłką dzieje się naprawdę dobrze i w dodatku jej kondycja będzie się jeszcze poprawiać. Przeklejam go w całości - dzięki Miszy, on to cudo wytropił - ze strachu o los czytelników zbyt leniwych, by kliknąć w link. Nie klikną, będą tkwić w ciemnocie. Tekst oszałamia bowiem dowcipnie zaczepną lekkością stylu, intelektualną brawurą, precyzją i oryginalnością argumentacji etc. Kto słyszał tu i ówdzie o zapaści naszego trenerstwa, niech dla lepszego zapamiętania i swojego dobra przeczyta kilkakrotnie. Naprawdę warto. Moje ulubione kawałki wytłuściłem (zachowałem pisownię oryginalną):Kluczową sprawą Wydziału jest dbałość o poziom. Nie trzeba nikogo przekonywać, że im wyższy będzie poziom szkolenia, tym lepsi zawodnicy pojawiać się będą na naszych boiskach. Do niedawna starano się wmówić kibicom w Polsce, że polscy trenerzy mają, tak zwany, kryzys myśli szkoleniowej.To pogląd lansowany przez część niechętnych polskim trenerom mediów, a wystarczy porównać dwóch reprezentacyjnych skrzydłowych – Euzebiusza Smolarka i Jakuba Błaszczykowskiego. Pierwszy z nich całe szkolenie piłkarskie odbył za granicą, w idealnych warunkach organizacyjnych, korzystał z wiedzy i umiejętności znakomitych szkoleniowców holenderskich. Drugi całą edukację piłkarską przeszedł w Polsce, prowadzony przez naszych szkoleniowców i w warunkach, jakimi dysponujemy. Każdy z nich zapewne będzie miał zwolenników, jednak  wystarczy, że postawimy między nimi znak równości, co zaświadczy, że nasi szkoleniowcy nie różnią się niczym od trenerów pracujących w krajach uznawanych tradycyjnie za wiodące w szkoleniu piłkarzy.Reasumując polska szkoła trenerów nie bez przypadku uznawana jest za jedną z najlepiej pracujących w Europie, a zapoczątkowanie w roku ubiegłym Cross Border Education, szkolenia na licencję UEFA-PRO, w którym wzięli udział najzdolniejsi trenerzy z Czech, Słowacji i Polski, było kulminacyjnym momentem pokazu poziomu edukacji piłki nożnej w naszym kraju.Przystąpienie do Konwencji Trenerskiej UEFA-PRO w 2002 roku jest milowym krokiem w rozwoju rodzimej myśli szkoleniowej i wyprzedziliśmy nawet wstąpienie Polski do struktur Unii Europejskiej. Dokument, jakim legitymują się od tamtego roku polscy szkoleniowcy, po ukończeniu kursów UEFA -B, UEFA –A, wreszcie UEFA PRO w Szkole Trenerów PZPN,  upoważnia do pracy w każdym klubie w Europie i na świecie - powiedział Jerzy Engel, dyrektor sportowy PZPN.  Zasługą Wydziału jest powstanie własnego stowarzyszenia trenerów, które zostało członkiem PZPN, a Stefan Majewski został członkiem nowego Zarządu z ramienia stowarzyszenia. Liczymy, że będzie mocno wspierał wiceprezesa ds. szkolenia Antoniego Piechniczka.Uff, nie ma tutaj nic do dodania, serce rośnie i żywiej jakoś bije, zwłaszcza na wieść o upoważnieniu naszych trenerów do pracy w każdym klubie w Europie i na świecie. Ale mam też nieśmiałe pytanie. Choć błaszczykowsko-smolarkowy dowód na moc kwitnącej tubylczej myśli szkoleniowej wydaje się nie do obalenia, to nie wykluczam, że jednak dałoby się znaleźć jakiś inny, porównywalnie sugestywny i błyskotliwy. Ktoś ma propozycję? 