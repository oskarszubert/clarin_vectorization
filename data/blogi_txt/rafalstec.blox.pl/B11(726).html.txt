Czasy panowania mężczyzn nad światem piłki nożnej się skończyły - obwieścił uroczyście Hartmut Zastrow, dyrektor niemieckiej firmy konsultingowej Sport+ Markt, która przeprowadza mnóstwo interesujących ekonomiczno-marketingowo-socjologizujących badań nad sportem. Z najnowszego -  „Kobiecy świat futbolu”, opartego na ankietach rozdanych 20 tys. osobom z 21 krajów - wynika, że przedstawicielki płci zwanej dawno, dawno temu słabszą stanowią już 38 proc. kibiców kopanej na naszej planecie. (Agencje donoszą, że np. nadzwyczajnie silną miętę do angielskiej Premier League czują Chinki).Zdaniem analityków fanki są wciąż zaniedbywane przez marketingowców związanych ze sportem, ale wkrótce zaniedbywane być przestaną, co złagodzi oddziaływanie globalnego kryzysu na futbol. - Nowe branże zainwestują w piłkę nożną. Przewidujemy rosnące zainteresowanie świata mody, jubilerów, a nawet producentów sprzętu ogrodniczego - zapowiada Hartmut Zastrow. Z raportu wynika, że fanki piłki interesują się modą i lubią zbytki bardziej nie tylko od fanów, ale i od reszty kobiet (tych, które z nieodgadnionych przyczyn mecze ignorują). W ogóle chętniej chodzą na zakupy i deklarują gotowość obfitszego wydawania na swoją ulubioną drużynę, co firmy mają dopiero zacząć wykorzystywać. W dodatku średnia wieku 300-milionego dziś tłumu entuzjastek futbolu, dziś przekraczająca 37 lat, systematycznie maleje. 