Polscy siatkarze na niemal każdy prestiżowy turniej wyruszają osłabieni lub obolali. Rok 2002: na mistrzostwa świata lecą bez Pawła Zagumnego. 2004: na igrzyskach olimpijskich dochodzącego do siebie po kontuzji Zagumnego, naszego najwybitniejszego rozgrywającego, stać tylko na rolę rezerwowego. 2005: na mistrzostwa Europy nie jadą Kadziewicz, Ignaczak, Stelmach i Zagumny. 2007: ten sam turniej kadra musi przemęczyć bez Wlazłego i Gruszki.Pełną swobodę wyboru selekcjoner reprezentacji miał tylko raz - podczas mundialu w 2006 roku, który w dodatku poprzedziło bezprecedensowo długie zgrupowanie. Polacy byli wówczas perfekcyjnie przygotowani, prowadzeni przez imponującego intuicją Raula Lozano, a grając w odległej Japonii, presję oczekiwań całej Polski odczuwali mniej niż zwykle. I odnieśli najwspanialszy sukces od 30 lat - przywieźli srebrny medal.Wniosek zdaje się oczywisty - zwyciężyli tylko wtedy, gdy absolutnie wszystko układało się po ich myśli. Kiedy natrafiali na przeciwności losu, wypadali co najwyżej przyzwoicie. A czasem beznadziejnie.Wyprowadzać kolejne wnioski aż strach. Do olimpijskich kwalifikacji w Izmirze Polacy przystąpią zdziesiątkowani jak nigdy. Padły dwa z trzech fundamentów reprezentacji (Wlazły i Winiarski, ostał się tylko Zagumny); nie wyleczył się specjalnie ceniony przez Raula Lozano za atuty mentalne Kadziewicz; na zdrowie narzeka Świderski; newralgiczne zadania atakującego będzie być może wypełniał Gruszka, który na tej pozycji występował dwie epoki temu; odbierać serwisy rywali musi reprezentacyjny żółtodziób Gierczyński. Ci ludzie nigdy w takim zestawieniu nie grali i prawdopodobnie nigdy - po powrocie z Turcji - nie zagrają. A od poniedziałku mają starać się o triumfy w najbardziej zespołowej spośród gier, w której sukces wykuwa się miesiącami (latami?) wspólnych ćwiczeń i w której do klęski wystarczą niedokładności mierzone w milimetrach.Pociesza jedno - w tak dramatycznych okolicznościach szaleństwem byłoby obarczać siatkarzy metką faworytów turnieju, której serdecznie nie znoszą, a ewentualne niepowodzenie nie będzie końcem świata. Oba poprzednie awanse na igrzyska olimpijskie Polacy zdobywali przecież w ostatniej chwili, w słabiej obsadzonych kwalifikacjach interkontynentalnych. Dlatego do Izmiru nie powinni jechać jak na skazanie, ale z poczuciem, mają o niebo więcej do zyskania niż stracenia - po rozpadzie kadry awans do Pekinu byłby fantastyczną niespodzianką. 