W maju piłkarze Wisły Kraków zdobyli mistrzostwo. I nastąpiło pół roku ciężkich tortur, w których przegrywają już wszystko, co chciałby wygrywać klub o ich aspiracjach. Naprawdę słodko smakowało chyba tylko zwycięstwo nad Barceloną, zwycięstwo na dobrą sprawę towarzyskie, bo szanse na awans do Ligi Mistrzów stracili wcześniej.Z Legią przegrała „Biała Gwiazda” i finał Pucharu Polski, i półfinał Pucharu Ekstraklasy, choć właściciel Bogusław Cupiał pożądał kompletu krajowych trofeów.Z Adamem Kokoszką - utalentowanym obrońcą, który dał dyla do włoskiego Empoli - przegrała przed sądem i nie dostała za niego złamanego grosza.Z ekonomicznymi realiami przegrała letnią kampanię transferową - poza Kokoszką sprzedała reprezentanta Polski Dariuszem Dudkę, nie znajdując potrzebnych zrozpaczonego wąską kadrą trenerowi Skorży bramkarza, napastnika oraz skrzydłowych.Z Tottenhamem przegrała (znów!) rywalizację o fazę grupową Pucharu UEFA, choć rywale ugniatali wówczas dno ligi angielskiej i przegrywali dosłownie z każdym. Poza krakowianami.Z Lechem Poznań oraz Legią przegrała oba szlagiery ligowej jesieni, tracąc na domiar złego punkty z tercetem najsłabszych w Ekstraklasie - Cracovią (derby!), ŁKS-em oraz Górnikiem. (Przez co do dziś uzbierała aż 14 punktów mniej niż po 16 kolejkach poprzedniego sezonu).Wreszcie z kryzysem finansowym przegrał Cupiał - należąca do niego Tele-Fonika, czwarty producent kabli w Europie, zapowiedział grupowe zwolnienia - co raczej nie zapowiada wzmożonych inwestycji w klub.To wyimek z felietonu do poniedziałkowej „Gazety Sport” o schyłku całej epoki w polskiej lidze, nad którym właśnie pracuję. Daję go, bo wydał mi się uderzający - nie do końca zdawałem sobie sprawę ze skali nieszczęść Wisły piętrzących się w ostatnich miesiącach. Jak całość wpadnie na Sport.pl - pewnie dopiero jutro - to włożę tutaj linka. 