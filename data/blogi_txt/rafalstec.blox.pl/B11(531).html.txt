Choć ostatnia kolejka dopiero przed nami, piłkarze Lecha mogą powoli wypinać torsy, a kibice Wisły przywyknąć do myśli, że oddają złoto. Jeśli walkę o mistrzostwo Polski rzeczywiście rozstrzygnęło szokujące kilkadziesiąt sekund, podczas których poznaniacy strzelili dziś zwycięskiego gola, a krakowianie popełniali sportowe samobójstwo, to przeżyliśmy nie tylko niesamowite emocje, ale też obejrzeliśmy epizody z siłą symbolu podsumowujące wszystko, co działo się ostatnio w obu klubach. I wyznaczające dziejowy przełom. Mariusz Jop, który wysadził dziś w powietrze całą swoją drużynę, ucieleśnia oszczędnościową strategię właściciela klubu. Wisła, całymi latami bezkonkurencyjny finansowo potentat, od pewnego czasu rekrutowała piłkarzy dostępnych na rynku za darmo lub półdarmo, stopniowo słabnąc kadrowo. Nawet jeśli wciąż dopadała mistrzostwa kraju, systematycznie pozbywała się lokalnych gwiazdek, by zastępować ich przeciętniakami nawet w naszych realiach. Takich jak Jop, gracz wypchnięty z ligi rosyjskiej, schodzący w schyłkową fazę kariery, nie od dziś znany ze skłonności do wybryków. To w jakimś sensie logiczne, że krakowianie rozpoczęli sezon od klęski z Levadią Tallin, a skończą prawdopodobnie kapitulacją - niewymuszoną przez rywali, wieńczącą kilkuletnią agonię. Siergiej Kriwiec, którego gol wystrzelił Lecha na pozycję lidera, ucieleśnia transferową ofensywę wschodzącej ligowej potęgi. Jak na polskie standardy, poznański klub kupował ostatnio doskonale lub bardzo dobrze. Kriwiec kosztował 300 tys. euro i na razie raczej zdradza w ruchach obiecujący potencjał, niż talentem zniewala, ale przypominanie, że jest jedynym kopiącym w Polsce obcokrajowcem z okazalszą niż statystyczna przeszłością w Lidze Mistrzów, ma sens nie tylko reklamowy. Jeszcze raz - owe kilkadziesiąt sekund wyznacza prawdopodobnie koniec epoki, czyli kres panowania Wisły. I początek innej epoki, czyli rozbicie trwającego dekadę duopolu krakowsko-warszawskiego. Wczoraj gwiazdki naszych boisk świeciły dla Wisły oraz Legii, dziś świecą dla Lecha. Wczoraj najmniej wstydu w europejskich pucharach przynosiła Wisła, dziś najprzyzwoiciej wypada Lech.  Przed ewentualnym startem w kwalifikacjach Ligi Mistrzów poznaniacy stracą, co stało się już u nas tradycją, najlepszego gracza - Roberta Lewandowskiego. Z ostatnich posunięć transferowych Lecha mamy jednak prawo wnioskować, że kilka zarobionych na nim milionów euro wyda mądrze. I choć w awans nadal uwierzyć trudno, to powinniśmy przynajmniej uniknąć nieszczęścia jak zeszłoroczne, sprowadzone z Estonii przez Wisłę. 