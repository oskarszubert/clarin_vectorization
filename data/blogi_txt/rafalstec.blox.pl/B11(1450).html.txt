Selekcjoner reprezentacji Polski zaapelował, aby naród zaprzestał krytyki i zjednoczył się wokół drużyny przed Euro 2012. Jako wzorzec przywołał Niemców, którzy przed rozgrywanym u siebie mundialem rzekomo „nadmuchali balon wsparcia”, a ten balon uniósł piłkarzy aż do podium - wtedy sensacyjnego. Powiedzieć, że trener się myli, to nic nie powiedzieć, Smuda myli się skandalicznie. Niemcy medialnie torturowali swoją kadrę każdego dnia. Franz Beckenbauer wyzywał ją od najsłabszej w historii; Lothar Matthäus wymachiwał słowem „katastrofa”; trenera Jürgena Klinsmanna atakowano notorycznie i brutalnie, wypominając mu, że zbyt wiele czasu spędza w Kalifornii, a szatnię zaśmieca obcymi ciałami - amerykańskimi specami od przygotowania fizycznego. Kraj wrzał, jeszcze w przededniu turnieju piłkarze wysłuchiwali, że przyniosą wstyd. I czytali w gazetach, że „cały świat się z nich śmieje”. Owszem, entuzjazmem Niemcy eksplodowali. Już w trakcie mistrzostw - porwał ich publicznymi przemowami Klinsmann, który wraz z podwładnymi obiecywał atak non stop, bo „inaczej grać gospodarzom nie wypada”. Porwali ich wreszcie piłkarze, którzy dotrzymali słowa i nie dość, że zwyciężali, to jeszcze uwodzili futbolem bezkompromisowym i efektownym. Nasz selekcjoner słowem nikogo nie urzeknie - jak walczy ze swoimi komunikacyjnymi ograniczeniami, to wywołuje raczej litość - więc zainspirować kibiców reprezentacja może tylko na boisku. Jeśli na inaugurację Euro 2012 urządzi rywalom tragedię grecką, to Polacy też oszaleją, jak kiedyś Niemcy. Jeśli w lutym spektakularnie obije sparingowo Portugalię, to też zrobi się wokół niej cieplej. Jak sobie na boisku pościele, tak się przed mistrzostwami wyśpi. Smuda bajdurzy nie po raz pierwszy. W czerwcu lamentował, że kiedy „Austria organizowała Euro 2008, to wszyscy mówili tam jednym głosem”, dlatego dziwił się, że my, Polacy, „nie tworzymy jedności”. A jak było naprawdę? Gospodarze poprzedniego Euro myśleli o turnieju z przerażeniem. Gdy reprezentacja po towarzyskich klęskach wypadła z czołowej setki rankingu FIFA, to kibice zorganizowali akcję nawołującą do tego, aby wycofać piłkarzy z imprezy, bo to jedyny sposób na uniknięcie kompromitacji. Tak, panie trenerze, Austriacy mówili jednym głosem. Jednogłośnie okładali kadrę miażdżącą krytyką. Jeśli koniecznie chce pan porównywać swoją sytuację z sytuacją selekcjonerów Josefa Hickersbergera i Klinsmanna, to niech pan wie, że pracuje w pełnym komforcie, by nie powiedzieć - sielance.﻿ 