Kilka tygodni temu obiecywałem, że o lokalnej kopaninie długo nie wydukam tutaj sylaby i z niewysłowioną rozkoszą obietnicy się trzymałem. Robię wyjątek, bo ligowcy poszli sobie precz, w tradycyjnie dłuuugą zimę, a przecież wśród nich też ktoś się wyróżnia i zasługuje na pochlebstwa - nie tylko pochlebstwa sławnych gremiów, lecz także skromniejsze, peryferyjne, blogowe. Do rzeczy. Gdybym przyznawał ligowcom swoje małe niszowe Oskarki, nominacje wysłałbym do Marcelo (najlepszy obrońca rozgrywek i w ogóle najlepszy piłkarz Wisły Kraków), Roberta Lewandowskiego (najskuteczniejszy napastnik roku w tzw. Ekstraklasie, żaden młody snajper nie wystrzelił jak on od czasów Wojciecha Kowalczyka) oraz Tomasza Frankowskiego (doskoczył do czołowej dziesiątki najlepszych strzelców w dziejach ligi, od ćwierćwiecza nie mieliśmy atakującego o jego wydajności). A statuetkę wręczyłbym bramkarzowi Legii Warszawa. O ile popisy graczy z pola czyni podejrzanymi mizerny poziom ligi, o tyle piłkołapa jako przedstawiciela sportu indywidualnego wewnątrz sportu zespołowego trochę łatwiej ocenić niezależnie od partactwa jego kolegów i rywali. Bez Jana Muchy Legia nie zdobyłaby wicemistrzostwa Polski. Bez Muchy Legia nie doczołgałaby się do europejskich pucharów. Bez Muchy nie byłaby dziś wiceliderem ligi. Bez Muchy w ogóle nie byłoby niczego. Stał się Słowak graczem klasy europejskiej, dla którego między okolicznymi słupkami robi się za ciasno i który jest kolejnym oddychającym dowodem na to, iż na naszych wertepach można wdepnąć w oazy pozwalające piłkarzom się rozwijać. Krzysztof Dowhań wciąż czyni cuda - z Boruca ulepił bohatera Glasgow, Fabiańskiego wykatapultował do bramki Arsenalu (na razie na 30 meczów), teraz patronował rozkwitowi Muchy. W całym roku Słowakowi zdarzyło się tylko trzykrotnie puścić więcej niż jednego gola (z Jagiellonią, Broendby, Koroną). Bronił znakomicie wiosną (7 puszczonych goli w 12 ligowych kolejkach), bronił jeszcze skuteczniej jesienią (7 goli w 17 kolejkach). To m.in. dzięki niemu Legia wypracowuje defensywne statystyki niesamowite, unikalne w skali kontynentu. Przejrzałem tutaj wszystkie aktualne tabele wszystkich lig europejskich (precyzyjniej: wszystkich stowarzyszonych w UEFA, która skupia także kilka geograficznie azjatyckich) i wyszło mi, że tylko dwie drużyny mają obecnie - oczywiście pamiętam o zróżnicowanym poziomie rozgrywek - szczelniejsze obrony. Oto czołówka w Europie: 1) Sheriff Tyraspol (Mołdawia) 0,28 traconej bramki na mecz; 2) Crvena Zvezda Belgrad (Serbia) 0,40; 3) Legia Warszawa 0,41; 4) Olympiakos Pireus (Grecja) oraz Besa Kavaje (Albania) 0,43; 6) Besiktas Stambuł (Turcja) i Sparta Praga (Czechy) 0,44; 8) Braga (Portugalia) 0,46; 9) TNS Llansantffraid (Walia) 0,467; 10) Cibalia Vinkovci (Chorwacja) 0,471. Wiosną drużyna Jana Urbana nie musi nawet utrzymać defensywnej skuteczności, by ustanowić rekord - nawet jeśli wyraźnie ją obniży, pobije Górnik Zabrze z sezonu 1984/85 i zostanie klubem o najszczelniejszej obronie w historii naszej ligi. 