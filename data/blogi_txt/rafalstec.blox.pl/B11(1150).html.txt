Jeśli nie przedłużysz kontraktu, przykuję cię do ławki rezerwowych na cały rok - usłyszał latem od swego szefa Goran Pandev, świetny macedoński piłkarz rzymskiego Lazio. Kontraktu nie przedłużył, ale na ławce osadzony nie został. Skończył jeszcze gorzej. Choć jest zdrowy i w kwiecie wieku (skończył 26 lat), nie zezwolono mu nawet trenować z kolegami z szatni. Od tamtego czasu napastnik, który strzela kilkanaście goli na sezon, nie rozegrał w klubie ani jednego meczu. Jego oprawca nazywa się Claudio Lotito. W 2004 roku uratował Lazio od bankructwa, uchodzi za twardego negocjatora, skutecznego biznesmena i największego dusigrosza wśród prezesów włoskiej Serie A. Oddłużył klub radykalnymi cięciami, niewiele wydaje na transfery, oszczędza na pensjach piłkarzy. A kiedy wygasają im kontrakty, żąda, by je przedłużali. Na jego warunkach. Latem postanowił przywiązać do siebie zdolnego młodego obrońcę Lorenzo de Silvestriego, pomocnika Cristiana Ledesmę oraz Pandeva. Kiedy odmawiali, wymyślał im od najemników, co uwierało zwłaszcza pierwszego z wymienionych, związanego z rzymskim klubem od wczesnej młodości. Jemu się jednak poszczęściło. Fiorentina zaproponowała zań pięć milionów euro, a Lotito ofertę zaakceptował. - Gdybym opowiedział wszystko, ryzykowałbym dyskwalifikację. Ciężko mi odchodzić, ale zaznaczam, że nie uciekam z klubu, lecz od prezesa - mówił de Silvestri na pożegnanie. Na przejęcie Ledesmy i Pandeva też byli chętni, lecz nie spełniali finansowych oczekiwań właściciela Lazio. Rynkowa wartość gracza wraz ze zbliżającym się wygaśnięciem jego umowy maleje i pracodawca ma trzy wyjścia - dać mu podwyżkę, stosunkowo tanio sprzedać lub czekać, aż będzie miał prawo odejść za darmo. Precyzyjniej: tak reaguje pracodawca typowy. Lotito znalazł jeszcze jedną alternatywę. Jeśli nie podpiszesz podsuniętego papieru, czeka cię wielomiesięczna wyrwa w karierze. Rzymski biznesmen trochę tylko złagodził politykę prezesa Udinese Giampaola Pozzo, który szantażem zmuszał podwładnych do składania cyrografów wiążących ich z klubem na wiele sezonów. Był skuteczny, najmniej odporne psychicznie jednostki - jak Vincenzo Iaquinta - wytrwały w buncie zaledwie kilkanaście dni. Pandev zarabiał 450 tys. euro rocznie, wyraźnie poniżej standardowej płacy dla napastnika jego klasy (rezerwowy słabującej Catanii Błażej Augustyn pobiera 300 tys). W normalnych okolicznościach Macedończyk kosztowałby 15-20 mln, wobec wygasającego kontraktu nikt tyle zapłacić nie chciał. Podobnie wyglądała sytuacja Ledesmy. Obaj w końcu oficjalnie poprosili o zgodę na odejście. (Podobnie jak de Silvestri - wówczas wszyscy trafili na czarną listę szefa). Lotito się nie ugiął. Odsunął obu piłkarzy od drużyny, wynajął dla nich osobnego trenera i kazał im ćwiczyć na osobnym boisku. Trener nie powołał żadnego na mecz o Superpuchar Włoch, potem nie zgłosił do europejskich pucharów etc. Na zarzuty o mobbing prezes odpowiadał przypuszczeniem, że to jego pracownicy porozumieli się potajemnie z innymi klubami, które nie miały prawa negocjować z graczami wciąż związanymi umowami. W słuszności swego postępowania utwierdziło go zdobycie Superpucharu - Lazio bez trzech kluczowych piłkarzy pokonało faworyzowany Inter. Macedończyk też się nie ugiął. Zwrócił się do zwierzchnika z pisemną prośbą, by ponownie włączyć go do zajęć z seniorami. Kiedy pracodawca odmówił, Pandev poskarżył się władzom ligi. Lazio najpierw tłumaczyło, że nikt nie został ukarany, lecz trener podjął merytoryczne decyzje co do składu drużyny. Potem obrało inną strategię: to Macedończyk miał ponoć prosić, by nie uwzględniać go przy ustalaniu składu. Wyrok zapadł przed Wigilią. Klub do swoich racji nie przekonał, uznano za niewiarygodne, by piłkarz chcący odejść nie szukał za wszelką cenę okazji, by błysnąć na boisku. Lazio musi zapłacić 160 tys. euro odszkodowania Pandevowi, jego umowa została anulowana, dzisiaj podpisał kontrakt z Interem Mediolan. Ledesma złożył identyczną skargę, czeka na werdykt. Jego chciałby pozyskać Juventus Turyn. Lotito się nie poddaje, grozi oddaniem sprawy do sądu powszechnego. Pandev zwierza się prasie, że w ostatnich miesiącach popadł w depresję, że często płakał, że zawiedli go trener (posłusznie wykonywał polecenia szefa) i kilku kolegów, którzy się za nim nie wstawili. Zmianę barw komentuje tak jak de Silvestri. „Cieszę się, że wreszcie uwolnię się od tego człowieka”. 