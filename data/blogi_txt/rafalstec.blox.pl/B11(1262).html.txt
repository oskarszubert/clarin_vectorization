Gdyby Tomasz Kuszczak rzeczywiście rozstał się z Manchesterem United, to w Lidze Mistrzów 2009/2010 według stanu na dziś - znaczy jeszcze przed eliminacjami - nie mielibyśmy ani jednego polskiego piłkarza. Real Madryt opuszcza Jerzy Dudek, Bordeaux wciąż chowa 19-letniego Grzegorza Krychowiaka w głębokich rezerwach, do FC Porto niechciany tam Przemysław Kaźmierczak wróci z wypożyczenia do Derby County, gdzie jak doniósł, obcokrajowcy są dyskryminowani, z czego wnioskuję, że mu się nie powiodło. Wreszcie Wolfsburg złośliwie pozbył się Jacka Krzynówka akurat na pięć minut przed sensacyjnym triumfem w Bundeslidze. Pozostali pewni uczestnictwa w LM - ich liczba wzrosła do 22 - nic wspólnego z polskim futbolem zdecydowali się nie mieć. Odkąd elita rozrosła się do 32 klubów, zawsze było z udziałem w niej naszych marnie. Najmarniej w sezonie 2003/2004 - wystawiliśmy wówczas trzech i pół polskiego gracza, czyli Tomasza Rząsę (Partizan), Michała Żewłakowa (Anderlecht), Romana Dąbrowskiego (Besiktas) i wyedukowanego jednak w Nigerii Emmanuela Olisadebe (Panathinaikos). Czy tego lata padnie nowy ponury rekord? Skoro Panathinaikos Ateny dostał już pretekst, by bez awantur nie wykupywać z Legii Kuby Wawrzyniaka (kadrowicz Beenhakkera zbrodni nie popełnił, musiały przesądzić względy sportowe), to w kwalifikacjach bić się będzie pięciu naszych ludzi. (Boruca i Załuskę liczę jako jednego, obaj się w bramce Cetliku nie zmieszczą). Tyle że rezerwowy Arsenalu Łukasz Fabiański (jedyny młodzieniec w tym gronie) oraz Mariusz Lewandowski z Szachtara Donieck są w grupce pięciu drużyn, które w ostatniej rundzie - Ukraińcy mogą odpaść wcześniej - wpadną na kogoś z innej pięciodrużynowej grupki, w której znajdziemy Marcina Wasilewskiego z Anderlechtu oraz wspomnianych bramkarzy z Glasgow. Prawdopodobieństwo, że się nawzajem wylosują i - brzydko mówiąc - powybijają, jest spore. (Tutaj znajdziecie regulaminowe zawiłości). Zostaje jeszcze Olympiakos Pireus - zostanie przed ostatecznym starciem rozstawiony, więc Michał Żewłakow ma chyba największe szanse, by do Champions League awansować. Znów. Generalnie bida aż piszczy. Niebezpieczeństwo smutnego rekordu, potwierdzającego beznadziejną rynkową pozycję polskich piłkarzy, wygląda na realne. Ale wystarczy, żeby do Ligi Mistrzów przedarła się Wisła Kraków, a padnie znacznie ładniejszy rekord. W erze aktualnej formuły rozgrywek nigdy nie wystawiliśmy więcej niż dziewięciu polskich piłkarzy... 