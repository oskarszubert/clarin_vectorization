Sądziłem, że o Filippo Inzaghim - na mojego nochala najbardziej zachłannym na bramki napastniku świata - wiem prawie wszystko. Myliłem się. Włoch strzelił przed chwilą gole numer 302, 303 i 304 w swojej zawodowej karierze, a po meczu Adriano Galliani usłyszał sakramentalne pytanie, jakim cudem niespełna 36-letni napastnik wciąż utrzymuje tę nieprawdopodobną snajperską regularność. Prezes Milanu najpierw rzucił rytualną gadką o niezwykłych u Inzaghiego entuzjazmie i pasji do futbolu, ale potem ciekawie opowiedział o tym, jak gwiazdor z San Siro pojmuje odpowiednie przygotowanie do meczu. Parafrazuję z pamięci, sens jego telewizyjnej wypowiedzi był mniej więcej taki: - Pippo nałogowo ogląda mecze, zna wszystkich napastników i wszystkich obrońców. Analizuje grę nawet trzecioligowych napastników, bo jest święcie przekonany, że od każdego się czegoś nauczy. Ale przede wszystkim maniacko studiuje zachowania defensorów, przeciw którym ma grać. Dzień przed meczem potrafi opowiedzieć ze szczegółami o boiskowych nawykach każdego obrońcy przeciwnika. To wyjątkowe, mnóstwo gwiazd jego formatu, z największych klubów, nie ma pojęcia, kogo zobaczy na boisku. Zwłaszcza jeśli rywal nie należy do mocnych.Inzaghiemu brakuje jeszcze kilkunastu goli, by zdystansować Roberto Baggio (318 bramek w seniorskiej karierze) i zostać trzecim najskuteczniejszym graczem w historii calcio (a także najskuteczniejszym wśród żyjących). Lepsi będą już tylko snajperzy z czasów antycznych Giuseppe Meazza (338) oraz Silvio Piola (364). 