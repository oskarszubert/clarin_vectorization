18 października roku pańskiego 2008 z okazji kameralnego - spodziewałem się hucznego - blogowego jubileuszu ogłosiłem konkurs. Zadałem 18 piłkarskich pytań wymagających odpowiedzi „tak” lub „nie”, obiecując nagrodzić najlepszych repliką koszulki ostatniego zwycięzcy Ligi Mistrzów, swoją książką „Piłka sss… kopana” oraz trofeum najcenniejszym - honorowym tytułem jasnowidza roku. Pytania okazały się dość trudne, najprecyzyjniej czytający w przyszłości poprawnie odpowiedzieli na 14 z nich. Byli to właściciele jakże wdzięcznych nicków pajac_kultury oraz rambocyc, których niniejszym poproszę o informację, w jakim rozmiarze stroju sobie życzą - bo oczywiście nie wiem, czy bliżej wam gabarytami do Diega Buonanotte, czy raczej Nikoli Zigicia. Gdybyście się wstydzili przyznać, to dajcie znać mejlem (ja też zaraz dam znać laureatom listownie):-) Identyczny wynik uzyskali również grasujący w sąsiedztwie autorzy Supergiganta (występujący jak mrpw), którzy jednak ocknęli się po dedlajnie. I  nie odpowiedzieli na pytanie, czy od tamtego momentu do dzisiaj padnie polski gol w Lidze Mistrzów - nie odpowiedzieli, bo odpowiedzi udzielił swoją bramką dla Aalborga Marek Saganowski (jego losy pokazują, ile przez rok się w polskiej zwłaszcza piłce wydarza - wtedy popisywał się na salonach, teraz zbija bąki w trzeciej lidze). Gdyby się mrpw pospieszyli i przewidzieli jego wyczyn, zostaliby zwycięzcami tego prestiżowego konkursu. Tutaj wyklikacie tamtą notkę - z pytaniami i waszymi odpowiedziami. Zajrzyjcie i sprawdźcie, ile wam się udało wywróżyć. I z ciekawości, i dla sprawdzenia moich jurorskich kompetencji. Zastrzegam, że daję wyniki wstępne, bo mogłem się pomylić - nie czułbym się zresztą winny, to wy okazaliście się niekulturalni i tłumnym udziałem zmusiliście mnie do żmudnych obliczeń. Ale nic to, dostaniecie kolejną szansę. Niebawem, w drugą rocznicę istnienia blogowego brata felietonowej rubryki „A jednak się kręci”, ogłoszę drugą edycję konkursu. 