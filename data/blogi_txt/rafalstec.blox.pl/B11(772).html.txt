Wyobrażacie sobie, że Robert Kubica występuje o włoski paszport i na podium słucha włoskiego hymnu?Italia, gdyby nasz kierowca przesiadł się jeszcze kiedyś do Ferrari, zwariowałaby ze szczęścia, a jego decyzja byłaby poniekąd bardziej uzasadniona niż podwajanie obywatelstwa przez wielu innych sportowców, którzy przyszywają się do nowej ojczyzny, bo chcą np. wystąpić na mistrzostwach Europy lub świata, a konkurencję we własnym kraju mają zbyt mocną. Kubica nieprawdopodobną karierę zawdzięcza - talent by nie wystarczył - właśnie Włochom oraz determinacji i wizjonerstwu ojca, który uwierzył w niemożliwe, postanowił poświęcić życie talentowi syna i wyemigrował. Wyjechać musiał, bez wyjazdu sukcesu by nie było, Polska w sukcesie udziału nie miała.Trochę prowokuję, ale powód jest przyjemny. Na internetowej witrynie dziennika „La Gazzetta dello Sport” znalazłem w sobotę artykuł pod nie potrzebującym tłumaczenia tytułem Kubica fa il patriota: „Pole per la Polonia”, a w nim zwierzenia triumfującego kierowcy, który powtarza, że wygrywając myśli o swoim kraju, że wygrywa również dla fanów etc.W kibicowaniu chodzi m. in. o to, by się ze sportowcem utożsamiać i jego sukcesy traktować niemal jak własne, dlatego od dawna zastanawiałem się, czy nowy gwiazdor Formuły 1 nie stanie się raczej obywatelem świata, który nie będzie namiętnie przypominał, skąd się wziął. Jego dyscyplina stanowi przecież kulminację kosmopolityzmu i komercjalizacji w sporcie, narodowość kierowców spychając w cień nie tylko koncernów produkujących im samochody - zamiast klasyfikacji państw mamy klasyfikację konstruktorów, na kombinezonach nie widać flag, lecz loga sponsorów. A moje wątpliwości wynikały także właśnie z konstatacji, że Kubicy ojczyzna zaoferowała niewiele: kiedy przed laty byłem z nim na francuskim torze Le Mans (po raz pierwszy przesiadł się tam z gokarta do prawdziwego wyścigowego bolidu), wyczuwałem u jego ojca rozgoryczenie, że rodaków trudno namówić na finansowe wsparcie, bo niczyja wyobraźnia nie obejmuje obrazów tak fantastycznych, jak Polak pośród najszybszych kierowców świata.Postawa wszystkich była wówczas naturalna: i żal Artura Kubicy, i nieufność potencjalnych sponsorów. Dojeżdżając do pracy po dziurawych wertepach wszyscy mieliśmy prawo mentalnie oddalić się od wypolerowanych torów w Bahrajnie czy Malezji, a kariera krakowskiego kierowcy jest fenomenem jeszcze bardziej niezwykłym niż cud Małysza, który wyskoczył z tłumu nielotów. Kubica nie rywalizuje w dyscyplinie niszowej, Kubica ściga się z arcymocną konkurencją, w której nie trzeba nawet zwyciężać, by należeć do elity elit.Nie tylko dlatego z punktu widzenia wizerunku Polska, wciąż zbyt często kojarzona z obrażalskimi kartoflami i cywilizacyjnym opóźnieniem, zyskała skarb. Potencjalną megagwiazdę oplatającą swoim oddziaływaniem całą planetę, która odniosła sukces w dziedzinie symbolizującej supernowoczesność, prekursorstwo, przyszłość. I osobistość o niesamowitej sile rażenia: niewykluczone, że już wkrótce będzie Kubica najsławniejszym po Wałęsie żyjącym Polakiem. 