Kiedy właściciel Polonii Warszawa zatrudniał Josego Bakero, dostrzegałem w jego ruchu głównie zaściankowość naszego futbolu. Ach, jaki sławny z Bakero piłkarz był, więc pokłońmy się, pozwólmy mu zabawić się w trenera, nieważne, że w ojczyźnie nikt go nie chciał, że doświadczeń wielkich na ławce nie zebrał, u nas na pewno sobie poradzi. W końcu to fachowiec ZAGRANICZNY. Nie było żadnych poważnych powodów, by przypuszczać, że odniesie sukces. Kiedy przed obecnym sezonem właściciel Polonii zażądał od piłkarzy zdobycia mistrzostwa kraju, dostrzegałem w jego rozkazach głównie skrajną niekompetencję, szkodliwą zazwyczaj u szefa klubu porywczość, prymitywne przeświadczenie, że w sporcie zwycięstwo kupuje się z dnia na dzień. Wczoraj ledwie obronili się przed spadkiem, dziś biorą złoto? Nie, to w nawet na polskich trawach niemożliwe. Wciąż nie zmieniłem zdania, ale czy dziś - po derbowym 3:0 z Legią - nie powinna mi wreszcie zajrzeć do łba myśl, że mogę się mylić? Że w tej naszej plątaninie dziwacznych ligowych kopów nie obowiązują normalne reguły gry, dlatego należy unikać kategorycznych sądów, nawet pozornie najbardziej logicznych? Pytania rzucam, choć sam nadal nie dałem się przekonać, że opowieści niesamowite Józefa Wojciechowskiego mogą zamienić się w rzeczywistość. Triumfu nad Legią nie zamierzam przeceniać. Gospodarzom trafił się przeciwnik, który ostatnio dołował (przeżył najgorszy od lat sezon, dziś nie wygrał piątego ligowego meczu z rzędu); wziął nowego trenera, który już w zeszłym roku nie przygotował drużyny do gry z klasą od początku sezonu; wziął zgraję nowych obcokrajowców, których łączy tylko jedno - żadnego nigdy nie widzieliśmy w akcji, więc nie mieliśmy pojęcia, ile są warci. Na razie są warci 0:3 w derbach, ale nie radzę ich skreślać, składanie porządnej drużyny musi potrwać dłużej niż kilka tygodni - także wtedy, gdy piłkarze spędzili akurat przyjemne, sprzyjające wytężonej pracy lato, podczas którego nikt im nie zawracał głów europejskimi pucharami. Poloniści mieli zresztą dziś jeszcze jedną przewagę - w środę Adrian Mierzejewski grał u Franciszka  Smudy tylko pół godziny, tymczasem legionista Maciej Rybus biegać za Kameruńczykami musiał 45 minut i na pewno odczuwa już trudy sezonu.  Czy pewnego dnia selekcjoner powoła Smolarka? Piękny gol tego holenderskiego piłkarza - on akurat anonimowym obcokrajowcem nie jest, gdyby kierować się dotychczasowym dorobkiem, musielibyśmy nazwać go bezdyskusyjnie najjaśniejszą gwiazdą ligi - sprawił mi niewysłowioną przyjemność. To dopiero byłaby historia niesamowita, gdyby Smolarek, który jeszcze przed chwilą w najbardziej przerażających koszmarach nie widział siebie - siebie w sile wieku! - w polskiej lidze, właśnie w polskiej lidze sportowo zmartwychwstał... 