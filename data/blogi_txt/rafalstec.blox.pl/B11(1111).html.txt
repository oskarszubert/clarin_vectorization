Nasza gwiazda, jedna z faworytek turnieju tenisowego Agnieszka Radwańska odpadła w pierwszej rundzie singla. I w pierwszej rundzie miksta. I w drugiej rundzie debla. Inna faworytka Sylwia Gruchała, która sama siebie widziała na podium, przegrała w pierwszej rundzie floretu. Radosław Zawrotniak, który sam w sobie widział mistrza olimpijskiego, też przegrał już pierwszą walkę - w szpadzie. Podobnie jak Magdalena Piekarska (też szpada), Martyna Synoradzka oraz Małgorzata Wojtkowiak (floret). Główny wioślarz czwórki wagi lekkiej Paweł Rańda - i on w wywiadach widział siebie ozłoconego - ze swoją osadą nie awansował nawet do wyścigu finałowego. Gimnastyk Roman Kulesza faworyta w sobie nie dostrzegał, ale zapewne planował zająć w finale wieloboju wyższe miejsce niż 24., czyli ostatnie. Jego żona Marta Pihan-Kulesza wśród kobiet przetrwała dopiero kwalifikacje - na miejscu 26. czyli trzecim od końca. Swoje pierwsze walki w judo przegrali również Tomasz Adamiec oraz Katarzyna Kłys. W łucznictwie już pierwszy pojedynek przegrała Natalia Leśniak. Z Chinką, która odpadła z turnieju w następnej rundzie. Beata Bartków-Kwiatkowska strzelała w dwóch konkurencjach - w jednej skończyła na 44. miejscu (szóstym od końca), w drugiej na 35. miejscu (piątym od końca) Paweł Spisak Wszechstronnego Konkursu Konia Wierzchowego w ogóle nie ukończył, bo jego koń Wag przeszedł badań weterynaryjnych. Nie miał „czystości chodu”. Rower Macieja Bodnara psuł się podczas „czasówki” dwa razy. Polak zajął 25. miejsce (na 37 uczestników). W wyścigu ze startu wspólnego sprzęt mu działał, ale kolarz uczestniczył w kraksie. Na metę dojechał jako 86. I tak powiodło mu się lepiej niż Michałowi Gołasiowi, który do mety nie dojechał wcale. Pływacy? Startowali na razie 15 konkurencjach. Do finału dopłynął tylko Paweł Korzeniowski. I tam był już przedostatni. Sztangista Krzysztof Zwarycz spalił dziś cztery z sześciu prób. I w grupie A mniej od niego udźwignął tylko Sa Yae-Hyouk. Kontuzję miał Koreańczyk﻿, biedaczysko. Medale też przyjdą, jestem święcie przekonany, że mnóstwo krążków aż się wyrywa, by wreszcie uwiesić się na kształtnych polskich szyjach. Naszej obsesji na punkcie złotych, srebrnych i brązowych świecidełek jednak nie lubię. Gapimy się w tę klasyfikację medalową i gapimy, fetyszyzujemy ją do obłędu, z premedytacją zapominając - czasem przy dzieciach! - o szlachetnej idei samego uczestnictwa w igrzyskach. I zupełnie ignorujemy tych, którzy lądują na dnie olimpijskich klasyfikacji końcowych. A przecież wystarczyłoby odwrócić perspektywę - zacząć zliczać ostatnie i przedostatnie miejsca, porażki w pierwszych i drugich rundach, dyskwalifikacje i nieukończone konkurencje - by reprezentacja Polski miała ogromną szansę na sukces. Pod względem odsetka sportowców wysyłanych na igrzyska po to, by przegrali, zanim rywalizacja na dobre się rozpocznie, jesteśmy prawdopodobnie - opieram się na intuicji, statystyki nie istnieją - globalną potęgą. Drapieżną, nienasyconą, regularną w podbijaniu nizin tabel. No bo kto ma tylu ludzi tkwiących na samym końcu świata?﻿ 