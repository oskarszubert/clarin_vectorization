Barcelona wygrała (1:0 w Sewilli), ale w istocie przegrała. Odpadła z Pucharu Króla, ponosząc pierwszą bolesną porażkę - w naprawdę ważnym, rozstrzygającym o przetrwaniu w rozgrywkach meczu - od kwietnia 2008 roku. Pierwszą bolesną porażkę - w naprawdę ważnym, rozstrzygającym o przetrwaniu w rozgrywkach meczu - poniósł też w króciuteńkiej karierze samodzielnego trenera Josep Guardiola. Fantastyczna podróż przez stadiony Europy i tak ciągnęła się niemożliwe długo. Czasy nastały dla wielkich bezlitosne, kto uprze się przy wielomiesięcznym wygrywaniu bez umiaru, prze ku nieuchronnemu upadkowi - jak czterej kolejni triumfatorzy Ligi Mistrzów z lat 2004-2007, którzy w popucharowym sezonie nie przecisnęli się nawet do ćwierćfinału. Z reguły wyłamał się dopiero Manchester United, który był bliżej obrony trofeum niż wszyscy jego poprzednicy w bieżącej dekadzie. I maratończycy Aleksa Fergusona krztusili się jednak na początku roku 2008 - wygrywali jednobramkowo, w boleściach wywołujących podziw podszyty współczuciem. Jak skończy Barcelona? Część iberyjskiej prasy odruchowo histeryzuje, ale jej spazmy traktowałbym folklorystycznie, jako uroczą przypadłość tamtych okolic. Miesiąc temu po sensacyjnej wpadce Realu z Alcorcon w tym samym Pucharze Króla też wieszczono stołecznej drużynie katastrofę, tymczasem madrycka supergrupa pogrywa coraz efektowniej, czasem wprost koncertowo i uparcie naciska na lidera Primera Division. Katalończycy mieli powody martwić się wczoraj pierwszą połową, w której Sevilla zastawiła na faworyta taktyczną zasadzkę i wszelkie planowane przez niego akcje zaczepne zdusiła w zaraniu. Po przerwie nie widzieliśmy jednak barcelończyków wymiętoszonych sezonem, przeciwnie, z każdą minutą gościom przybywało wigoru i gdyby nie bramkarz Andres Palop (czy to nie najlepszy fachowiec wśród tych, którzy nie błyszczą nawet na ostatnich miejscach międzynarodowych plebiscytów?), być może odrobiliby straty z meczu na Camp Nou (1:2), który przegrali również wskutek zbyt brawurowych wyborów personalnych Guardioli (na arcysilnego rywala wypuścił tłum rezerwowych). Widzieliśmy też wreszcie ożywionego i biegającego bez wytchnienia Andresa Iniestę, a odzyskanie jego maestrii z wiosny minionego roku może mieć dla Barcy znaczenie kapitalne. Zwłaszcza wobec gaśnięcia Thierry’ego Henry’ego, który znów niedomagał w ważnym dniu i chyba nie zostawił już wątpliwości, że przeszedł smugę cienia. Jeszcze niedawno w tercecie z Messim i Eto’o nie odstawał od partnerów, teraz zwalnia, kopie bez inwencji, coraz częściej wygląda jak obca, brzydka narośl na katalońskiej trupie natchnionych wirtuozów. W tym sezonie zauważyliśmy go tylko raz, gdy ręką przepychał Francję na mundial, i w europejskiej elicie już raczej długo nie pociągnie. Odpadnięcie z najmniej prestiżowych rozgrywek Barcelony, tak jak wcześniejsze odpadnięcie Realu, nie jest niczym nadzwyczajnym, oba kluby razem wzięte w upływającej dekadzie wyściboliły ledwie jeden puchar, a w 2005 roku również odpadły przed ćwierćfinałami. Wpadki mogą wręcz supermocarstwom pomóc. Wymazały z ich kalendarza na najbliższy miesiąc cztery ciężkie mecze - ćwierćfinały i półfinały Pucharu Króla - dzięki czemu zachowają Barca z Realem więcej energii na Ligę Mistrzów, a także na ligę krajową. Dziś z jeszcze większym przekonaniem typowałbym, że w Primera Division przepaść między duetem liderów a konkurencją się pogłębi i na finiszu osiągnie gigantyczne rozmiary, niewykluczone, że wręcz rekordowe w całej historii Primera Division. 