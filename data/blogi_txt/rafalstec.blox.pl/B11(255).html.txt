Niebywałe. Tottenham zapłaci za Lukę Modricia 20 mln euro! Angielskie media poinformowały, że rozgrywający Dinama Zagrzeb poleciał dzisiaj do Londynu, by przejść testy medyczne, ustalić warunki indywidualnego kontraktu, a popołudniu obejrzeć z trybun mecz swoich przyszłych kolegów z Boltonem.(Z Boltonem, dzięki któremu przeżyjemy dzisiaj święto na naszą małą skalę - w jego ataku od pierwszej minuty zagra prawdopodobnie Grzegorz Rasiak. To jego drugi skok na Premier League. Na razie nieudany. Znów).Wyobrażacie sobie, że Tottenham ustanawia swój transferowy rekord, by skaperować polskiego piłkarza!? Że bije się o niego z Chelsea, Manchesterem City i Newcastle!? Wyobrażacie sobie, że Wisła Kraków sprzedaje jakąś swoją gwiazdę za 20 mln euro, czyli kwotę wyższą niż jej budżet na dwa sezony!?Nie wiem, czy Modrić zrobi na Wyspach karierę, czy nie zrobi. Pamiętam za to, że na naszym najdroższym ligowcu - wyjeżdżającym na podbój Glasgow Macieju Żurawskim - Wisła zarobiła marne 2,8 mln euro. Że za młodziutkiego Błaszczykowskiego, notabene rówieśnika Modricia, Borussia Dortmund dała jeszcze marniejsze 2,7 mln. Że za Matusiaka nie dało się z Włochów wydusić nawet marnych 2 mln.Tymczasem za innego Chorwata - Niko Kranjcara - Portsmouth zapłaciło Hajdukowi Split 5,5 mln. A Manchester City na Vedrana Corlukę - obrońcę! - zgodziło się zapłacić Dinamu Zagrzeb 12 mln...Nie, nie wystarczy znów powiedzieć, że Polacy są traktowani na europejskim rynku nieufnie. Oni uchodzą - wszyscy, gremialnie, z pogwałceniem świętej zasady nie stosowania odpowiedzialności zbiorowej - za potencjalne buble. Przez co kluby Orange Ekstraklasy tracą istotne dla europejskich średniaków źródło dochodów. Kto wie, czy Wisła Kraków nie wpadnie w eliminacjach Ligi Mistrzów właśnie na Dinamo Zagrzeb, które budżet na letnie zakupy może właśnie pogrubić o 20 mln euro. Starczyłoby pewnie na 10 największych gwiazd polskiej ligi...PS 1 Cena Modricia ponoć może jeszcze wzrosnąć, jeśli zostaną spełnione pewne warunki. Nie wiadomo, jakie. Zapewne chodzi o odpowiednio wysoką pozycję Tottenhamu w Premier League, awans do LM etcPS 2 Jeszcze jedno - działacze Dinama już ubiegłego lata zapowiadali, że chcą budować wielki klub, więc będą odrzucać nawet kilkunastomilionowe oferty za Modricia. I długo odrzucali. 