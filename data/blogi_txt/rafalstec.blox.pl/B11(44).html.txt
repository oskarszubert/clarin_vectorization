Ustawieni wzdłuż alfabetu i nie wszyscy. Byli oczywiście (anty)bohaterowie, którym poświęciłem osobne dziełka. Tekst pochodzi bowiem z dzisiejszej „Gazety”, w której obszernie, na siedmiu stronach, podsumowuję rok 2010 w futbolu krajowym i międzynarodowym. Kilka innych artykułów, choć nie wszystkie, wrzucę tutaj w nadchodzących dniach. Niektóre poszerzę, dołożę też drobiazgi, które w papierze się nie zmieściły. Lojalnie uprzedzam, że niekiedy wkładałem do nich akapiciki, które regularnym czytelnikom blogu słusznie wydadzą się znajome. Argentyna stała się największym eksporterem piłkarzy. W minionym sezonie sprzedała ich 1716, osiem razy więcej (!) niż pięć lat temu. Kluby i prywatne szkółki zarobiły ledwie 117 mln dol., bo coraz częściej oddają za grosze chłopców, którzy w ojczyźnie nie zdążyli zadebiutować. A ci coraz częściej wracają przegrani, zanim wydorośleją. Brazylia przestała być największym eksporterem. Sprzedała 1443 piłkarzy, coraz częściej zatrzymuje lub ściąga z Europy uznane nazwiska. Klubom sprzyja pomyślność gospodarcza kraju i rosnąca w siłę waluta (Ronaldo zarabia ponad 10 mln dol. rocznie, Robinho brał 4,5 mln). Chelsea nie zdołała wyrwać z Santosu uchodzącego za zjawiskowy talent Neymara. To ów znak czasów. 18-latka chwalono za lojalność, lecz przekonała go suta podwyżka. We wrześniu zrewanżował się szefom trzema kolejnymi przestrzelonymi rzutami karnymi oraz brutalnym werbalnym atakiem na trenera, który nie pozwolił mu wykonać czwartego. Dorival Junior postanowił młodzieńca ukarać, więc został zwolniony. Domenech Raymond, czyli ojciec chrzestny mundialowej draki we francuskiej szatni (patrz „Z”). Choć był beznadziejnym selekcjonerem, został wicemistrzem świata i pracował z kadrą od 2004 r. Dziś ćwiczy 11-latków. Organizacje broniące praw dziecka na razie nie zareagowały. Eldense. Wierniejszych fanów nie ma nigdzie. Jeden z nich poszedł w styczniową sobotę na stadion, zamiast na ślub, bo jego drużyna przyjmowała czwartoligowego lidera (FC Torrevieja). W przerwie na trybuny wtargnęła panna młoda. Obiegła wszystkie, znalazła delikwenta na głównej, dała po twarzy, wyprowadziła siłą. Gospodarze przegrali 1:2. Ferguson, Alex. Pobił rekord legendarnego Matta Busby'ego, bo prowadzi Manchester Utd dłużej niż 8810 dni. Ustanowił też nowy rekord w lekceważeniu przeciwników z grupowej fazy Champions League - rezerwowych wystawiał, zanim awansował; przyuczał do pracy w środku defensywy żółtodzioba Chrisa Smallinga, którego w lidze angielskiej wystawiać się bał; to tutaj regularnie grał Fabio, który w krajowych meczach murawy nie powąchał. Ghana. I Gyan, Asamoah. Gdyby nie przestrzelony w ostatnich sekundach mundialowego ćwierćfinału z Urugwajem rzut karny tego ostatniego, kibice nie pamiętaliby żadnego nazwiska tej niezwykłej drużyny. Jakże innej w swojej skromności i pracowitości od upadłych w RPA gwiazd z Europy - promowanych przez globalne koncerny Anglików, Francuzów, Portugalczyków czy Włochów. Jakże innej w swojej taktycznej sumienności od typowej reprezentacji z Afryki. Gdyby nie dramat Gyana, miałby ten kontynent pierwszy w historii półfinał... Harry Redknapp. Absolutny outsider w erze futbolu cyfrowego. W Lidze Mistrzów pokonał swoje przeciwieństwo, właściciela najbardziej jajowatej głowy wśród trenerów Rafę Beniteza. O swoim szefie z Tottenhamu opowiada Van der Vaart: „W szatni mamy tablicę, ale Harry nigdy nic na niej nie napisał. Mówi tylko, żebyś grał na lewej lub prawej, ciężko pracował, miał frajdę i pokazał kibicom, co masz najlepszego”. Ibrahimović Zlatan, najdroższy piłkarz świata. Ajax, Juventus, Inter, Barcelona i Milan wydały na niego 140 mln euro (wyjąwszy pensje). Jego agent Mino Raiola, zwany „Panem 10 proc.”, przewidywał już wiosną, że Zlatan pogra jeszcze osiem lat, nie skończy kariery na Camp Nou, zarobi na co najmniej dwóch lukratywnych transferach. W sierpniu Szwed wyjechał do Milanu. Katarska rewolucja. Wypasione na ropie naftowej państewko bez futbolowych tradycji zorganizuje mundial, a związana z jego władzami instytucja będzie reklamowana na nieskalanych dotąd komercją koszulkach Barcelony. Według prasy dyplomaci z Izraela namawiają klub do zerwania kontraktu, bo Qatar Foundation wspiera terrorystów z Hamasu. Kolejna rewolucja nadejdzie, gdy UEFA zgodzi się, by Katalończycy zachowali na koszulce - dotąd dopuszczalne było tam jedno logo - również znak UNICEF, któremu za ów przywilej płacą. A jeśli specjalnych praw zażądają inni? Przyzwyczajajmy się do strojów oblepionych przez biznes jak kombinezony Formuły 1? Leo Messi. Najlepszy. Jego pojedynek z C. Ronaldo staje się pojedynkiem ponad wszystkie, jak mecze Barcelony z Realem stały się meczami ponad wszystkie. Tylko oni tak często zostawiają wrażenie, że zwyciężają solo, a przy swoich wybitnych kolegach wyglądają na homo sapiens wyższej generacji. Messi to skromność, subtelność i urok drobiazgu, Ronaldo to pycha, dosadność i atletyczna potęga. Kto z Hiszpanów nie weźmie Złotej Piłki, obu doskonale odmiennych superbohaterów nie przyćmi. Maradona wciąż wszechmocny. Nie do zatrzymania jako gracz, teraz tylko on zatrzymał Messiego. W jego trenerskim rozgardiaszu zginął nawet geniusz, którego sam Diego typował na swego spadkobiercę. Nawrócony. Bert van Marwijk wykluczył z reprezentacji Holandii Nigela de Jonga, gdy ten w lidze angielskiej złamał Ben Arfie kość piszczelową i strzałkową. Trener zadziałał z gorliwością neofity. Na mundialu jego gracz zachowywał się brutalniej (inni Holendrzy też), choć z mniej bolesnym skutkiem - w finale kopnął Xabiego Alonso w klatkę piersiową, za co powinien był wylecieć z boiska. Może gdyby van Marwijk zaczął wychowywanie wtedy, Ben Arfy nie czekałoby pół roku leczenia. Oaza dobrobytu. Liga angielska popadła w stagnację, hiszpańską podniszcza duopol Barcy i Realu, włoskie calcio toczy poważny kryzys, tymczasem niemiecki futbol rozkwita. Reprezentacja? Medal mundialu i styl, który uwiódł świat. Kluby? Bayern po latach wrócił do finału Champions League, cała Bundesliga uciekła w rankingu UEFA lidze włoskiej, zaraz wyprzedzi być może hiszpańską. Młodzi? Szaleją na turniejach juniorskich, bierze ich Real Madryt (Ozil, Khedira), pięknie rosną w centralnym systemie szkolenia i zmuszonych do wychowywania przepisami klubach, na MŚ uczynili seniorską kadrę najmłodszą niemiecką w historii. Finanse? Najzdrowsze wśród potęg, wolne od powszechnego dziś gigantycznego zadłużenia, gotowe na podołanie regułom Financial Fair Play. Kibice? Kupują bardzo tanie bilety, gwarantują najwyższą frekwencję w świecie - na nowoczesnych stadionach, które oferują i komfort, i archaiczne sektory z miejscami stojącymi. Liga? Obfitująca w gole i pasjonująca, angażująca połowę drużyn w walkę o tytuł - jeśli Borussia D. utrzyma formę, będzie czwartym mistrzem w minionych pięciu latach. Padania. Nowy mistrz świata wśród reprezentacji niestowarzyszonych w FIFA. W finale turnieju rozegranego na maltańskiej wyspie Gozo północni Włosi pokonali 1:0 Kurdystan, który zorganizuje następny mundial (tegoroczny relacjonowała kurdyjska telewizja). Brąz wzięła Oksytania. Rafaela Beniteza annus horribilis. Przed chwilą był w elicie elit, wiosną wygrał ledwie 8 z 18 ligowych meczów Liverpoolu, a jesienią 6 z 15 ligowych meczów Interu. Stracił obie posady, na odprawach zyskał 6,5 mln funtów. I stał się najlepiej opłacanym w tym roku trenerem na świecie po Mourinho. Seszele. Odpoczywał tam trener z londyńskiej szkółki dla dzieci Andrew Amers- Morrison, gdy miejscowi działacze zaproponowali mu pracę z ich reprezentacją. Sądzili, że rozmawiają z innym Morrisonem - Andym, byłym obrońcą Manchesteru City. Pomyłkę odkryli, kontraktu nie anulowali. Dali anonimowemu trenerowi pół roku na udowodnienie, że się nadaje. Wstrząsy nigeryjskie. W lutym tamtejszą kadrę przejął Lars Lagerback. Najpierw ujawnił wyniki swoich analiz MŚ w 2002 r. - otóż piłkarzy Nigeria miała świetnych, ale ówczesny trener nie miał pojęcia o taktyce. Przemawiając nie wiedział, że dawny selekcjoner siedzi kilka metrów od niego. - Przez lata zastanawiałem się, co zrobiłem źle. Wreszcie ktoś mi wyjaśnił - komentował z godnością Adegboyega Onigbinde. Nigeria z Lagerbeckiem na MŚ w RPA też wypadła beznadziejnie, więc zezłoszczony prezydent kraju Goodluck Jonathan zabronił jej grać w międzynarodowych rozgrywkach. Dyskwalifikację cofnięto, ale wtedy Nigerię zawiesiła, też chwilowo, FIFA. Za pomysł ministra sportu, by anulować ligowe degradacje, i za postawienie kilku działaczy przed sądem... Czy Nigeria rozwija się taktycznie, nie wiadomo. Uziemiony. Peruwiański napastnik Paolo Guerrero, który leczył w ojczyźnie zerwane więzadła, w lutym miał wrócić do HSV Hamburg. W samolocie wpadł w panikę. Wsiadał, wysiadał, wreszcie przerażony kategorycznie odmówił ze stalowym potworem współpracy. Wracał na lotnisko kilka razy. Z bratem, z mamą, z narzeczoną. I ze środkami uspokajającymi. Bez skutku. Wchodził na pokład, by w histerii wyskakiwać na odjeżdżające od drzwi schody. Wcześniej nie miewał kłopotów - aż samolot, którym wraz z klubem wracał z meczu, wpadł w turbulencje i musiał awaryjnie lądować. - Nigdy się tak nie bałem - mówił potem piłkarz. Ale do Peru doleciał bez problemów. Lęk zdjął go nagle na lotnisku w Limie. Klub wysłał psychologa, rozważał też nakazanie piłkarzowi podróży statkiem (trwałaby cztery tygodnie). Kiedy Guerrero wreszcie się przemógł, Bundesliga zaraz zdyskwalifikowała go na pięć kolejek za rzucenie butelką w kibica. Wuwuzela. Gdyby nie tandetne mundialowe niby-trąbki, nie dowiedzielibyśmy się, że istnieje silniejszy dźwiękowy mózgotrzep niż konkurs Eurowizji. I jeszcze krytykować nie wolno, bo tubylcy łypali wściekle, że atakujesz ich kulturę z wyżyn cywilizacji białego człowieka. Zadymiarze francuscy. Popis wszech czasów dali na mundialu. Przeżyjmy to jeszcze raz w cytatach z całego roku: „Pier... się, skur...” - napastnik Anelka do trenera. „Tak, Yoann, wyjdź na boisko. Będziesz tam sam, każdy będzie patrzył tylko na ciebie, zostaniesz gwiazdą mediów” - skrzydłowy Ribery do rozgrywającego Gourcuffa, który rozważał bojkot ogłoszonego przez drużynę strajku i wyjście na trening. „Nie wierzę, by napisali to piłkarze. Było napisane na komputerze i nie miało błędów” - szef francuskiej federacji o liście wyjaśniającym przyczyny strajku. „Autorytet straciła federacja i trener, piłkarze wzięli władzę. Myślę, że to wyszło od kapitana. On jest odpowiedzialny. Proponuję, żeby nie postawił już nogi w drużynie Francji” - były kadrowicz Lilian Thuram apeluje o dożywotnią banicję dla Evry. „Lilian myśli, że jest nowym trenerem, szefem związku i prezydentem republiki. Chodzenie z książkami o niewolnictwie, w okularach i kapeluszu nie czyni cię Malcolmem X”- Evra odpowiada Thuramowi. „Nie przywykł do pracy” - nowy trener reprezentacji o piłkarzu Realu Benzemie. „Jest w Madrycie samotny, tęskni za mamą” - sławny trener Guy Roux, też o Benzemie. „Widziałem się z nim w Madrycie. Żyje sam, w domu bez mebli” - prezes Lyonu, znów o Benzemie. „W Milanie zepsuł wszystko. Zachowywał się źle, nie dawał z siebie tyle, ile mógł, spóźniał się i tak popisywał na treningach, że prowokował do ostrych wślizgów. Nawet nie zaczął się uczyć włoskiego. Został odizolowany. Aż zdarzyły się rzeczy, o których wolę nie mówić” - były kapitan Milanu Maldini o Gourcuffie. Tak, turniej w RPA był wyjątkowy - nigdy wcześniej najżałośniej na MŚ nie wypadli aktualni mistrzowie (Włochy) i wicemistrzowie (Francja). 