Gdy debatujemy, gdzie piłka nożna ma się dzisiaj najlepiej, wskazujemy Anglię bądź Hiszpanię, zadając sobie zarazem pytanie, czy obaj liderzy nie wspierają aby swojej potęgi na kruchych fundamentach, skoro ich kluby - także, nawet przede wszystkim czołowe - uginają się pod potwornym zadłużeniem. Tutaj znajdziecie pedeefa ze szczegółowym raportem, który umożliwia postawienie nieśmiałej hipotezy, gdzie futbol zdaje się mieć najbardziej obiecujące perspektywy. Przychody pierwszej i drugiej Bundesligi rosną nieprzerwanie - i dynamicznie - od pięciu lat, w minionym sezonie padła bariera 2 miliardów euro. Nie będę tutaj przytaczał wszystkich ekonomicznych wskaźników, zainteresowani niech klikną w tamten link, poprzestańmy na ogólnej refleksji, że dzielą się owe wskaźniki z grubsza na dobre, bardzo dobre i imponujące. Także dzięki temu kluby mogą obficie inwestować w akademie dla młodzieży (61 mln euro, 62, 69, 78 - to zaokrąglone dane z ostatnich lat), czego wymagają przepisy licencyjne, a ponieważ umiejętnie pielęgnuje talenty także tamtejsza federacja, niemieccy juniorzy zdobyli właśnie złote medale na mistrzostwach Europy we wszystkich kategoriach wiekowych - 17-, 19- i 21-latków. Co więcej, nie splamili tych turniejów ani jedną porażką! By dopełnić sielankowego obrazka, dodajmy, że Bundesligę ogląda się na lśniących, nowoczesnych stadionach, że nie zawładnęło nimi kibolstwo, że bilety są znacznie tańsze niż w innych czołowych ligach (kosztują przeciętnie 21 euro, we Francji 26, we Włoszech 27, w Hiszpanii 40, w Anglii 43), że sprzedaje się ich najwięcej w Europie (średnia frekwencja to 41 904 widzów, w Anglii 35 592, w Hiszpanii 28 478, we Włoszech 25 304, we Francji 21 034). W dodatku olbrzymia część fanów czuje się zaangażowana w rywalizację o najwyższe cele, w przeciwieństwie do wymienionych konkurencyjnych lig, które co sezon przygrywają na tę samą nutę. Czołówką targa rotacja jak tornado (trzej różni mistrzowie w trzech ostatnich latach), panuje w niej wieczny punktowy ścisk, walka o tytuł trwa po ostatnią lub niemal ostatnią kolejkę. Widać na tej niemieckiej ziemi obiecanej właściwie tylko jedną skazę. Bundesliga nie osiąga międzynarodowych sukcesów, po 2002 roku ledwie raz doturlała się do finału europejskiego pucharu, w dodatku był to mniej prestiżowy Puchar UEFA. Złote dzieciaki wydorośleją, triumfy to tylko kwestia czasu? 