Kiedy wypełniam blogerski obowiązek - a może to wcale nie obowiązek? - napisania czegokolwiek o kolejnym sparingu piłkarskiej reprezentacji Polski, zaczynam rozumieć jak czuje się reporter TVN24, który musi wypełnić ramówkę i wmówić ludowi, że dzieje się historia, także wtedy, gdy rzeczywistość akurat zastygła w dotkliwym nicsięniedzianiu, więc biegnie - ten biedny reporter, nie lud - pod najbliższe przedszkole i pyta, czy dzieci akurat nie urządziły głodówki z jakiegoś powodu, czy tego powodu nie dałoby się na wizji atrakcyjnie zrelacjonować, czy choć jedno protestujące dziecko - dwoje to byłby już absolutny hit - nie udzieliłoby ekskluzywnego wywiadu na żywo. W tym roku obejrzałem cztery towarzyskie wprawki piłkarzy Smudy, którzy kopali się z Mołdawią, Norwegią, Litwą oraz Grecją, i majta mi się gdzieś z tyłu pamięci, że z całą pewnością przeprowadzono w tych meczach jakieś akcje, bywały jakieś udane dryblingi, padły nawet gole. Ale kto komu i dlaczego je strzelał, słowo honoru, nie pamiętam. Przypominam sobie tylko, że zwłaszcza dwaj ostatni rywale złośliwie rzucili na naszych rezerwowych. I że mimo wszystko wszystkie wymienione mecze zakończyły się jakimiś wynikami, które zostaną w dodatku ujęte w rankingach.  Nie będę na razie wołał, by ostatecznie ukatrupić sparingi drużyn narodowych. Ale coraz częściej mam ochotę zawołać, byśmy wreszcie rozdzielili sezon klubowy od reprezentacyjnego - niech jedni grać skończą, a wtedy drudzy dopiero zaczną, jak w wielu innych grach zespołowych. Jeśli 30 kwietnia skończy się granie Barcelon i Kujawiaków, a zaczną boje Polsk z Seszelami - niech trwają np. półtora miesiąca - to może te ostatnie wreszcie przestaną być wydarzeniami tak bardzo wyrwanymi z kontekstu, że piłkarzom coraz ciężej przychodzi skupić się i udawać, że widzą w zgrupowaniach kadry coś więcej niż chwilę oddechu od prawdziwego futbolu? 