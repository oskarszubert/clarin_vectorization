Moim prywatnym wydarzeniem mijającego roku wcale nie był afrykański mundial, który wręcz mnie nieco rozczarował, wydarzeniem roku były wrocławskie (Era) Nowe Horyzonty, impreza nadal tak estetycznie sycąca i intelektualnie inspirująca zarazem, że po dziś dzień czuję nasycony i zainspirowany. Dlatego tym razem nie pozostanę w zgodzie z duchem miejsca i przed rokiem 2011 nie będę życzył wam, stali i przypadkowi czytelnicy, uniesień tylko sportowych. Wolę życzyć niezłomności oraz wierności sobie, w jakiej wytrwali mnisi z francuskiego „O bogach i ludziach”. Wolę życzyć duchowości bez łatwych wzruszeń, jak w misterium z „Lourdes”. Melancholii jeszcze piękniejszej niż genueńska z „Paszczy wilka”. Odmiennych stanów świadomości jeszcze bardziej porywających niż wyśnione w „Incepcji”. Psychodelii ciut mniej szkodliwej dla życia niż ta, która uniosła nad Tokio bohatera „Wkraczając w pustkę”. Staczania się i schlewania nie tak odrażającego, jak staczanie się i schlewanie w „Domu Złym”. Nonkonformizmu i odwagi znośniejszych dla otoczenia niż nonkonformizm i odwaga napędzające autora „Trash Humpers”. Bon motów równie błyskotliwych, lecz przyjaźniejszych ludziom niż wypluwane przez socjopatę z „Social Network”. Poczucia nieuchronności losu mniej dotkliwego niż tragizm ze wstrząsającego „Synekdocha Nowy Jork”. Śnieżnego puchu nie poplamionego krwią z „Essential Killing”. Pustki mniej rozpaczliwej niż pustka wokół „Samotnego mężczyzny”. Wypalenia nie tak beznadziejnego jak wypalenie z „Shit Year”. Miłosnego spełnienia szybszego niż w „Sekrecie jej oczu”. Rodzin cieplejszych niż ożywiona właśnie przez Gutka w „Tokijskiej opowieści”.  I oczywiście, jeśli wolno mi wrócić na chwilę do naszego futbolowego mikroświata, życzę wam rzadkich u nas idoli zasługujących na podziw także po zejściu z boiska, jak tytułowy idol z pasjonującego dokumentu „Puskas Hungary”. A poza tym zejdźcie czasem z trybun i posiedźcie trochę w ciemności. Tam, gdzie i ja, corocznym zwyczajem, zaraz zniknę. Niezapomnianego roku 2011! 