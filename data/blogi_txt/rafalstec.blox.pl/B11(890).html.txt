Pamiętacie tamtą małpę, która inwestowała w giełdowe akcje i po ruchach na chybił zarabiała więcej niż wielu zawodowych analityków? Jej, że tak powiem, strategię przypominają mi kolejne decyzje menedżerskie Romana Abramowicza. Ponieważ za ciężki szmal skupuje Rosjanin piłkarzy najwyższej klasy, to nawet przy losowym dobieraniu trenerów w losowo wybranych momentach musi mu się co pewien czas trafić sukces. Sukces nawet na miarę awansu do finału Ligi Mistrzów (podpisanego przez trenera anonimowego i tymczasowego) lub wręcz triumfu w Lidze Mistrzów (odniesiony w najbardziej sensacyjnym momencie, rzecz jasna z trenerskim nowicjuszem). Właścicielowi Chelsea niełatwo pojąć, że w futbolu konkurencja jest nieco mocniejsza niż w dziewiczych czasach rosyjskiej prywatyzacji, więc w cnocie cierpliwości się nie ćwiczy, trenerów wykopuje, kiedy mu się zachce, nie dba o styl, od śledzenia jego żonglerki można dostać małpiego rozumu. Abramowicza uważam za szkodnika, jak szkodnika widziałem w Józefie Wojciechowskim, byłego już na szczęście właściciela Polonii Warszawa. Obaj obniżają standardy, obaj są mentalnymi bliźniakami różniącymi się głównie skalą - polski byznesmen ma mniej pieniędzy, za to podwładnych traktował z jeszcze większą pogardą. No i deptał wszystkich - także graczy - podczas gdy Abramowicz skupia się na trenerach. Dlatego spodziewam się, że szanujący się, wybitni fachowcy zaczną mu wreszcie odmawiać. Ćwierkałem już na Twitterze, że kiedy zastanawiam się, jak mogą przebiegać kombinacje myślowe wirujące pod kopułą Romana, dochodzę do wniosku, że mógł nabrać przekonania, iż zarządza Chelsea znakomicie. Spójrzcie na jego bilans w Lidze Mistrzów: jeden triumf, jedna porażka w finale, cztery półfinały, jedno odpadnięcie w rundzie grupowej. A teraz spójrzcie na bilans z tego samego okresu Manchesteru United, tego królestwa stabilizacji: jeden triumf, dwie porażki w finale, jeden półfinał, dwa odpadnięcia w rundzie grupowej. Nieźle tutaj menedżer Abramowicz wypada, co? W tym roku londyńscy piłkarze kopiują styl szefa wszystkich szefów, rozhuśtali się na całego, niejedna małpa by im pozazdrościła wywijasów. Czasem biorą Puchar Europy, czasem zostają pierwszymi jego obrońcami w erze Champions League, którzy nie przetrwali w następnej edycji do wiosny. Co będzie jutro albo pojutrze, nie wiadomo, zdezorientowani fani Chelsea żyją w nieustającej niepewności, nie mają prawo wykluczyć żadnej opcji, ja bym był tylko lekko zdziwiony, gdyby Abramowicz pewnego dnia oddał piłkarzy w łapy szympansa - oczywiście wyłącznie szympansa najsławniejszego na planecie, oczywiście pod warunkiem, że szympans zażąda tłustego kontraktu.﻿ 