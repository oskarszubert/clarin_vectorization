To była jesień pasjonująca i zdumiewająca, a przecież w latach minionych przywykliśmy, że bywa raczej dość monotonna, bo przewidywalna. Teraz zdarzyło się tyle, że nie sposób o wszystkim nablogować z osobna. Zrekapitulujmy zatem. 1) Finisz w grupie D rozżarzył kibicowskie emocje jak wyjęta z naszej ligi kolejka cudów. Dinamo Zagrzeb w osobliwych okolicznościach daje sobie sobie wrzucić pękaty wór goli Lyonowi, sędzia Manuel de Sousa anuluje Ajaksowi Amsterdam gole całkiem prawidłowo strzelane Realowi Madryt. Ta kombinacja wyników (1:7 i 0:3) wyrzuca z rozgrywek mistrzów Holandii, a promuje Francuzów, co jeszcze przed chwilą wydawało się nierealne. UEFA powinna wszcząć śledztwo? 2) Zapomnijmy na moment o podejrzeniach, by oddać honory Realowi - wygrał wszystkie mecze w grupie, czego w obecnej formule Champions League nie dokonał nikt. Ostatnio równie bezlitosna była Barcelona (jesienią 2002 r.), w latach 90. żadnych strat w tej fazie nie ponieśli Milan, Paris Saint Germain i Spartak Moskwa. Real przebija wszystkich imponującym stosunkiem bramkowym - 19-2. To najlepszy grupowy dorobek w historii. 3) Piłkarze United to najmocniejsza po Barcelonie drużyna Europy minionych lat, piłkarze City to drużyna najdynamiczniej potężniejąca, która sąsiadów planuje zdetronizować. Pierwsi odpadli, bo najpierw lekceważyli rywali, a kiedy lekceważyć przestali, zagrali beznadziejnie i zebrali cięgi od Basel (to prześladowcy wyspiarzy, kiedyś skopali już Liverpool). Drudzy w elicie debiutowali, a debiutanci w tych rozgrywkach - niezależnie od budżetu - raczej zbyt wysoko nie podskakują, o czym zresztą boleśnie przekonała się również Borussia Dortmund. Szokującą klęskę poniósł cały Manchester, pozujący na miasto przyszłości w europejskim futbolu - miał zdystansować Mediolan i Londyn, które derbowo zabawiały się niedawno nawet w półfinale. Alex Ferguson w przededniu siedemdziesiątych urodzin ma tyle trosk na głowie, na zestarzenie się na pewno sobie prędko nie pozwoli. 4) Possession is nothing. Jeśli wyjąć najbardziej maniacko przywiązaną do piłki Barcelonę, najdłużej utrzymywały się przy niej Valencia, Manchester United, Manchester City, Lille. Wszystkie odpadły. 5) Do 1/8 finału awansował APOEL Nikozja (ba, wygrał grupę!), który przed sezonem zajmował 125. miejsce w rankingu UEFA. W tym stuleciu do wiosny nigdy nie przetrwał tak nisko sklasyfikowany klub. 6) Awansowały aż dwa kluby rosyjskie (CSKA Moskwa oraz Zenit St. Petersburg) oraz Napoli, co daje nadzieję na retusz futbolowej geografii kontynentu. W obecnej formule rozgrywek do ćwierćfinału dobijały się tylko dwie drużyny z miast położonych na wschód do Monachium (Fenerbahce, CSKA). Czy żelazna kurtyna, o której już pisałem, wreszcie zostanie przynajmniej lekko podniesiona? Trener Luciano Spalletti właśnie obwieścił, że Zenit potrzebuje jeszcze transferów dwóch-trzech prawdziwych mistrzów... 7) Bramki zdobywali dwaj Polacy (Lewandowski, Błaszczykowski) - nie widzieliśmy takiego dziwa od sezonu 2004/2005 (Krzynówek, Olisadebe). Ta z wtorku padła po akcji niemal stuprocentowo polskiej (strzelił Błaszczykowski, asystował Lewandowski, natarcie współorganizował Piszczek) - nie widzieliśmy takiego dziwa od sezonu 1996/1997. W ogóle nasi się w elicie tłoczyli. Niestety, wiosną zrobi się jak zwykle. Jesień przeżyli tylko bramkarze Arsenalu - Szczęsny i Fabiański. 