Carlo Ancelotti wymarzył sobie zostać włoskim Aleksem Fergusonem, ale nie zdążył - przeniósł się do Chelsea. W Milanie zastąpił go żółtodziób, który formalnie nie ma nawet prawa pełnić funkcji trenera. Fachowiec, który z Milanem dwa razy wygrał i raz przegrał w finale Ligę Mistrzów, wytrwał jak na standardy Serie A całą wieczność, od listopada 2001 roku. W europejskiej czołówce dłużej od niego posady szkoleniowców utrzymywali - i wciąż utrzymują - tylko Ferguson (od 1986 roku w Manchesterze United) oraz Arsene Wenger (od 1996 roku w Arsenalu). Milan systematycznie jednak osuwał się ze szczytu. W poprzednim sezonie nie zakwalifikował się do Ligi Mistrzów, w bieżącym - prędko stracił szanse na tytuł w kraju, odpadł z Pucharu UEFA i Pucharu Włoch. Zgodnie z nową tradycją, którą zamierzają pielęgnować szefowie klubu, Ancelottiego miał zastąpić zaufany członek „rodziny”, czyli były piłkarz Milanu. Wśród kandydatów wymieniano Franka Rijkaarda (wygrał LM z Barceloną), Marco van Bastena (prowadził reprezentację Holandii i Ajax) czy Roberto Donadoniego (włoska kadra, Napoli). Nazwisko 39-letniego Leonardo prasa rzuciła kilka tygodni temu. Autorski pomysł właściciela Milanu Silvio Berlusconiego zaskoczył wszystkich prócz tych, których zaszokował. Brazylijski mistrz świata z 1994 roku nie zaliczył jeszcze nawet wszystkich etapów trenerskiej edukacji i nie zdobył uprawnień, by oficjalnie zasiadać jako najważniejsza osoba na ławce rezerwowych. Stworzy tandem z Mauro Tassottim (główny asystent Ancelottiego poprowadzi większość treningów), wspierać ich będą specjaliści odpowiedzialni za rozpracowywanie rywali, doradztwo taktyczne i wykorzystanie - jak zapowiada sam Leonardo - nauki. Nowy trener we Włoszech anonimowy nie jest. Kamery i prasa go lubią (zna włoski, angielski, portugalski, francuski, hiszpański i trochę, jak sam twierdzi, japoński), uznanie zyskał intuicją na rynku transferowym. Za skromne 8,5 mln euro wynalazł rodaka Kakę, późniejszego najlepszego piłkarza globu, ściągnął Alexandre Pato, być może najzdolniejszego dziś nastoletniego napastnika w Europie. Jesienią poznamy klasę również rekomendowanego przezeń Thiago Silvy, który dostał misję godną postaci wybitnych - ma zastąpić w obronie legendarnego Paolo Maldiniego. Leonardo lubił rolę poszukiwacza skarbów, chciał rozwijać się jako działacz, a trenerski debiut odłożyć o kilka sezonów. Uległ perswazji Berlusconiego, który postawił na brawurowy eksperyment. Jego podwładni argumentują, że inny nowicjusz Josep Guardiola właśnie wygrał LM i w debiutanckim sezonie poprowadził Barcelonę do największych triumfów w historii. Analogia jest ciut naciągana. Guardiola, zanim zajął się seniorami, zdążył z powodzeniem popracować z trzecioligowymi rezerwami Barcelony, odziedziczył drużynę młodą i pękającą od talentu, usunął z niej primadonnę Ronaldinho, wydał na transfery ponad 100 mln euro. Leonardo nie ćwiczył nawet dzieci, przejmuje zespół o średniej wieku przekraczającej w skrajnych przypadkach 33 lata, w lidze włoskiej będzie się ścigał ze zdecydowanym hegemonem, stale wydającym fortunę na piłkarzy Interem Mediolan. Musi zapanować nad grupą czempionów, którzy wygrali już wszystko, miewają niekiedy ogromne kłopoty z motywacją, czują się nietykalni. Pozostaje wreszcie casus wspomnianego Ronaldinho, pupila Berlusconiego. Gdyby Ancelotti był bardziej posłuszny i nie osadził go na ławce rezerwowych (jego oraz innego zgasłego gwiazdora Szewczenki), być może utrzymałby posadę dłużej. Włoski premier liczy, że Ronaldinho wróci na boisko i odzyska blask. Na transferach oszczędza, od kilku lat woli kupować po cenach okazyjnych. Mimo to Leonardo obiecuje spektakularną grę. Chciałby wzorować się na niezapomnianej reprezentacji Brazylii z 1982 roku - uchodzącej za najwspanialszego finalistę mundialu, który nie zdobył złota. Nowy trener wzmocni wpływy kolonii brazylijskiej (pięciu seniorów w kadrze) i nie naruszy przyjacielskich relacji w klubie. Ci eksperci i fani, którzy oczekiwali wstrząsu, się zawiedli, choć jeszcze nie wiadomo, czy cechy nowego trenera okażą się zaletą, czy wadą. Arrigo Sacchi, który jako ostatni obronił Puchar Europy i zdaniem wielu zbudował w Milanie klubową drużynę wszech czasów, nigdy nie grał zawodowo w piłkę, zaczął zarabiać na życie sprzedawaniem butów, przed przybyciem na San Siro mało kto o nim słyszał. Jego następca Fabio Capello, podobnie jak Leonardo, wstał zza biurka, by zająć się trenowaniem. I przez całą karierę wszędzie odnosił sukcesy. Dziś uchodzi za jednego z najwybitniejszych fachowców na świecie. 