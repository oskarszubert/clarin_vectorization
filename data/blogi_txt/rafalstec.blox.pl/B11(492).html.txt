Dziennikarze znów zostali zdemaskowani, znów stało się jasne, że to oni rządzą światem. Prawdę ujawnili piłkarze ligi angielskiej, którzy wybierali najlepszego pośród nich w sezonie 2008/2009 i wskazali Ryana Giggsa.Leciwy walijski skrzydłowy całą karierą zasłużył na wyróżnienie, ostatnio również gra z klasą - najwyższą klasą - zawsze, gdy Alex Ferguson wpuszcza go na boisko. Tyle że trener wpuszcza go coraz rzadziej i zazwyczaj z ławki rezerwowych. W lidze Giggs wystąpił w podstawowym składzie 12 razy, czyli mniej niż wielu kolegów z szatni - Van der Sar, Evra, Ferdinand, Vidić, Carrick, Fletcher, Park Ji- Sung, Rooney, C. Ronaldo, Berbatow i Tevez. I pewnie znalazłoby się co najmniej kilku graczy MU, którzy zapracowali na pozycję lidera w okazalszym stopniu (mój faworyt nazywa się Rooney, Wayne Rooney).Ani myślę wypominać Walijczykowi nagrody, sam oglądam go z zachwytem i podziwem dla łagodnej ewolucji, jaką przechodzi - kiedyś wibrował na skrzydle i napędzał drużynę, dziś bliżej mu do pilnującego rytmu gry defensywnego pomocnika. Powątpiewam tylko, czy sami piłkarze postanowiliby go ozłocić akurat teraz, gdyby nie intensywna medialna kampania promująca żywy pomnik Premier League. Ich wybór kojarzy mi się z przyznawaniem honorowego Oscara twórcy, którym Akademia leczy wyrzuty sumienia - w porę nie doceniła wartości jego arcydzieł, żadnego nie nagrodziła statuetką, więc gapiostwo przykrywa gestem symbolicznym. (Czasem kończy się jeszcze gorzej - Martin Scorsese tak bardzo tęsknił za „normalnym” Oscarem, że wreszcie wytęsknił go za jeden ze swoich najmarniejszych filmów, przeróbkę świetnego kina akcji z Hongkongu).Giggs ma więcej szczęścia od reżyserów czy aktorów, bo jego triumf w kronikach nie będzie się niczym różnił od triumfów innych piłkarzy, których oceniano za tu i teraz, bez zaglądania w przeszłość. Ma też więcej szczęścia od Raula Gonzaleza z Realu Madryt - wyjątkowy wredny wydał mi się pomysł sprzed kilku miesięcy, by napastnikowi zaledwie 32-letniemu, wciąż marzącemu o mundialu, zorganizować pożegnalny mecz w reprezentacji Hiszpanii. 