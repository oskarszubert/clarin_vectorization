Całkiem świeże doświadczenia - dwa przegrane w beznadziejnym stylu mundiale - powinny nas dożywotnio wyleczyć ze ślepego optymizmu naiwniaków, którzy w pomyślnych eliminacjach widzą zwiastun równie pomyślnego turnieju finałowego. Kiedy najwybitniejsi piłkarze zjeżdżają się, by walczyć o najcenniejsze trofea, trzeba wzlecieć na pułap światowej elity, a polscy piłkarze przekonują nas od lat, że pozostaje on dla nich niedostępny. Przecież w średnich klubach i ligach jako tako sobie radzą, a wszelkie próby zaistnienia w klubach i ligach naprawdę mocnych oddają niemal walkowerem.Niestety (niestety!?), reprezentacja robi wszystko, by kibic znów oczekiwał od niej czarodziejskich sztuczek. Właśnie pobiła Czechów - osłabionych, prawda, lecz wciąż należących do europejskiej czołówki – i jeśli w następnych sparingach utrzyma formę, zwyczajnie nie będzie wypadało nie wierzyć w jej sukces na Euro 2008. Drużyny Engela i Janasa przed mistrzostwami świata dawały mnóstwo powodów do niepokojów, drużyna Leo Beenhakkera wygląda jak wyjęta z bajki o ropusze, która zmieniła się w księżniczkę. Tyle że zamiast składającego magiczny pocałunek królewicza mamy charyzmatycznego ojca chrzestnego z Holandii.Owszem, można się martwić lukami w defensywie, przez które Czesi momentami hulali po polskim polu karnym z zatrważającą swobodą. Można się martwić lekkomyślnymi stratami piłki w środku pola, które podczas mistrzostw, gdy rywale zagrają z pełną koncentracją, będą groziły nieszczęściem.To jednak zgryzoty selekcjonera, my przesadnie marudząc szukalibyśmy dziury w całym. Bo już np. problem braku klasycznego, skutecznego napastnika zdaje się nieco rozdmuchany. Polacy nie mają żadnych kłopotów ze strzelaniem goli, spośród 23 meczów z Beenhakkerem na ławce ledwie dwa zakończyli z zerowym dorobkiem. Nieobecność snajpera wielkoluda kontrolującego całe pole karne unieważniają stylem gry - dzisiaj znów preferowali prostopadłe podania za plecy obrońców, tymczasem Czesi parli na skrzydła, by rozrzedzić nasze defensywne zasieki i posłać piłkę na głowę zwalistego dwumetrowca Jana Kollera.Tak, reprezentacja Polski wypracowała własny, imponująco wydajny styl. Coraz wyraźniej widać powtarzające się schematy gry wpojone jej przez holenderskiego trenera. Pamiętacie pierwszego gola strzelonego w Chorzowie Portugalii i drugiego strzelonego teraz Czechom? Padły po identycznych akcjach - podaniu z prawej flanki, wycofaniu piłki przez stojącego plecami do bramki Smolarka i uderzeniu z dystansu Lewandowskiego. Tylko finał się zmienił. Teraz Lewandowski sam wsadził piłkę do siatki, półtora roku temu niezbędna była dobitka Smolarka.Tyle o krzepiących wrażeniach artystycznych, ciut tylko popsutych słabszą drugą połową (wcześniej był jeszcze karny zatrzymany przez Boruca!). Wyniki naszych piłkarzy zdają się bowiem jeszcze bardziej bajkowe niż gra. Za kadencji Beenhakkera reprezentacja czterokrotnie mierzyła się z finalistami Euro 2008 - z Portugalią (dwukrotnie), Rosją i Czechami. Dwa razy wygrała i dwa razy zremisowała.Wiem, ze sparingów nie wolno wyciągać pochopnych wniosków. Nie wyciągam. Stwierdzam tylko, że piłkarze wpędzili nas w matnię. Póki co znów jesteśmy skazani na starą przypadłość - upajający optymizm. 