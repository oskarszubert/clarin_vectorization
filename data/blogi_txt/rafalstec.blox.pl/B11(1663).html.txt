Zgrupowania reprezentacji Polski od lat przypominają zloty cierpiętników. Jeden nie gra od pół roku, bo ma wrednego trenera, inny rozpaczliwie szuka jakiegokolwiek gotowego go zatrudnić pracodawcy, jeszcze innemu właśnie nie powiodło się w kolejnym klubie, choć zwiedził już wszelkie mniej lub bardziej prowincjonalne ligi. Selekcjoner zwołuje zazwyczaj sforę piłkarzy specjalnej troski, których trzeba pogłaskać, pocieszyć i w ogóle dać im nadzieję, że skoro kadra pozwala im wreszcie kopnąć piłkę również poza treningiem, to jutro ani chybi będzie lepiej.Aż tu nagle, ni stąd ni zowąd, na zgrupowanie zjechali ludzie, którzy sesji terapeutycznych nie potrzebują. Wawrzyniak zadebiutował w Lidze Mistrzów, Wasilewski urządza sobie kanonadę na chwałę Anderlechtu, Dudka został bohaterem Auxerre, Żewłakow na powrót wydeptał sobie stałe miejsce w defensywie Olympiakosu i zdobył mistrzostwo Grecji, Mariusz Lewandowski awansował do ćwierćfinału Pucharu UEFA, Jeleń rozbrykał się w lidze francuskiej, do regularnego biegania po boisku wrócił w Hannoverze Krzynówek. Wybrańcy Beenhakkera albo przeżywają akurat lepsze dni (nawet przewlekle schorowany Błaszczykowski z choroby wychodzi, co jest ciut przyjemniejsze niż w chorobę wpadanie), albo - w najgorszym razie - regularnie grają w klubach. Jak na nasze standardy to prawie idylla.Okoliczności są tak nienormalne, że sam już nie wiem - dobrze to czy źle dla kadry, że z Irlandią Płn. zagrają piłkarze, którzy nie muszą czekać na mecz reprezentacji Polski, by wreszcie czuć się potrzebni i kopnąć sobie piłkę w celu donioślejszym niż treningowy? 