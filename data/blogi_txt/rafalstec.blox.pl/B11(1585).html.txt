Oznajmiać, że Polacy już właściwie capnęli medal i nikt im go z rąk nie wyszarpie, nie zamierzam. Zbyt wiele naoglądałem się doskonałych w ich wykonaniu turniejowych startów, z których wspomnienia zacierał marny finisz. W ogóle zbyt wielu naoglądałem się naszych sportowców, którzy do ćwierćfinałów mkną z minami nieustraszonych pogromców najpotężniejszych atletów świata, a po ćwierćfinałach łypią co najwyżej tak groźnie, jak wojownicze żółwie ninja.I ani ewentualne zwycięstwa nad Brazylią oraz Rosją, ani ewentualne porażki z oboma faworytami ze stanu ostrożnego wyczekiwania mnie nie wytrącą. Dochodzi jeszcze przecież specyfika siatkówki ostatnich kilkunastu miesięcy. Siatkówki pełnej zaskakujących zwrotów, z ostatnim aktualnym pewnikiem: że mecz można wygrać lub przegrać, ale nie można zremisować. Reszta pozostaje niepewna.Ale jedną przewagę Polaków nad ławą pretendentów do podium widzę wyraźną.Brazylijczycy kłócą się na treningach; dostali po głowach obuchem, czyli szokującą serią porażek, do czego się publicznie się przyznają; zaniepokojeni zerkają na obolały bark wciąż pauzującego Giby; wysłuchują zewsząd tęsknych westchnień do usuniętego z reprezentacji rozgrywającego Ricardo.Amerykanie musieli grać bez trenera. Hugh McCutcheon dopiero wczoraj wrócił do drużyny po rodzinnej tragedii - śmierci teścia, zabitego w Pekinie przez Chińczyka, który następnie popełnił samobójstwo.Włochów dziesiątkują kontuzje. Pomór trwa od miesięcy, na igrzyskach jeszcze się wzmógł. Dopadł Luigiego Mastrangelo, potem Mirko Corsano, ostatnio kostkę skręcił Alessandro Fei (spadł na stopę rywala), a uraz Emanuele Birarellego sprawił, że skrzydłowy Hristo Zlatanov kończył mecz z Wenezuelą w roli środkowego bloku. Libero też musiał zresztą zastąpić przyjmujący Alessandro Paparoni.Rosjanie, wiecznie borykający się z oryginalnym stosunkiem do profesjonalizmu swoich siatkarzy, jeszcze dwa tygodnie temu - w trakcie finału Ligi Światowej - usuwali na chwilę z drużyny Semena Połtawskiego, który wieczorami popijał nie tylko herbatę. Teraz unosi ich triumf nad Brazylią, ale tej drużynie potencjalną niestabilność zapisano chyba w DNA. Granicę między idyllą i harmonijnym ładem, a wojną i chaosem nie do opanowania wytyczyć u nich niełatwo.Bułgarzy jeszcze przed chwilą grali w jedenastu. Plamen Konstantinow, postać w grupie pierwszego znaczenia, poleciał do Sofii, by udowadniać, że się nie szprycował.Słowem, u wszystkich faworytów sporo się działo lub dzieje. Mniej lub bardziej zajmują sobie głowy sprawami pozasiatkarskimi, chorują i się leczą, popadają w kiepskie lub wręcz wisielcze humory. U Serbów niby wszystko OK., ale i oni, pognębieni serią niepowodzeń, nosy noszą jakoś nisko, mrucząc, że grają bardzo źle.Wokół hulają huragany, siatkarze Raula Lozano jako jedyni grają przy pogodzie bezwietrznej, pod idealnie czystym niebem, mogą medytować tylko o następnym meczu. Nie wyglądają na półżywych; uczciwie, z zapamiętaniem ze sobą współpracują; szatnią nie wstrząsają skandale i nie wypływają z niej donosy o tym, kto kogo nie lubi albo nie znosi; nikt nie podejrzewa, że grupie grozi pęknięcie (patrz siatkarki). W dodatku każdy mecz rozszerza Polakom uśmiechy. Jeszcze chwila, a nie starczy im twarzy i nawet z tyłu będą wyglądali na ubawionych. Nuda. Błogosłowiona nuda? 