Pomeczowy felieton o nieszczęsnym meczu z Austrią napisałem do „Gazety” (do portalu pewnie wrzucą rano), teraz tylko chciałem luźno trzy i pół refleksji. Wybaczcie ewentualną niezborność myśli, ale wyłaziłem się wściekły po pustonocnych ulicach Zurychu i padam na pysk.O rozczarowaniach będzie.Rozczarował mnie Leo Beenhakker słowami: Komuś zależało, byśmy odpadli. Nawet jeśli karnego dla Austriaków sędzia podyktował niesłusznie, wolałbym usłyszeć trenera z klasą, który zakłada, że się arbiter pomylił, a nie wziął łapówkę. Że się nawet pomylił skandalicznie, że nie powinien już nigdy dostać gwizdka do ręki. Wersję beenhakkerową przyjąłbym, gdyby Holender podał dowody lub chociaż poszlaki przestępstwa. (Dla jasności: moim zdaniem karnego podyktować nie powinien, choć pretensje mam również do Bąka i Lewandowskiego - przecież nie żółtodziobów - którzy dali mu pretekst).Rozczarował mnie Beenhakker słowami: Nie wierzę w awans do ćwierćfinału. Za dużo rzeczy musiałoby się stać. Ja też nie wierzę, ale chcę od selekcjonera reprezentacji Polski, by w publicznych deklaracjach wierzył zawsze, do granic śmieszności, póki szansa jest. Niech mnie okłamuje, niech opowiada ładne bajki - jak wtedy, gdy ściemnia, że polscy piłkarze umieją. (Nigdy mu nie wierzyłem, współczuję mu mizernego wyboru, podziwiam za awans do Euro 2008). Mam tylko nadzieję, że piłkarzy nie zdoła przekonać, że nie ma już o co grać.Rozczarowały mnie wnioski ze sprawy Rogera. Buntowałem się przeciw jego ekspresowej naturalizacji ze względów pozasportowych, merytorycznie popierałem ideę wklejenia go do reprezentacji w stu procentach. Ale nie spodziewałem się, że on - anonimowy przecież Brazylijczyk - z dnia na dzień stanie się liderem drużyny i tak boleśnie nam uświadomi, z jak ubogiego stawu łowił Beenhakker. Bez Rogera byłaby pustka, bez Rogera polscy piłkarze mogliby co najwyżej pogasić na Praterze jupitery, Roger obok przyszywanych rodaków zdaje się wzięty z innego wymiaru. Gdyby nad naszymi - naszymi pozbawionymi importu z Brazylii - pochyliło się konsylium złożone z Scolariego, Mourinho i Capello, wypadliby Polacy tylko ciut lepiej: jupitery gasiliby w doskonalszym ustawieniu taktycznym.Aha, pewnie niewystarczająco klarownie to sobie wyłożyliśmy: odpadliśmy z Euro 2008. Ja też nie wierzę w awans, ale skrobię małego bloga, a nie prowadzę kadrę (choć dziś zagrała „moja” jedenastka, po raz Leo wystawił to, co ja wystawiałem w swoich rozmyślaniach).Mam nadzieję, że Beenhakker poprowadzi naszych na mundial w RPA.Mimo wszystko dobrej nocy. Chociaż, tak mnie coś naszło, puszczę wam jeszcze kogoś, kto mnie nie rozczarował nigdy: 