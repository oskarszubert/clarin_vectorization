Sobotnie derby Madrytu - niekiedy brutalne, częściej zapaskudzane prymitywnymi boiskowymi krętactwami - nadzwyczaj sugestywnie przypomniały, jak chore są realia ligi hiszpańskiej, w której katalońsko-królewska elita nadludzi nie potrzebuje, jak mawiają na naszych murawach, dawać z siebie wszystkiego, by notorycznie rozdeptywać podludzi, czyli resztkę uczestników rozgrywek. Możesz wypracować, jak przed minionym weekendem Atletico, osiem punktów przewagi w tabeli; przeżywać rok wspaniały także międzynarodowo, uświetniony triumfem w Lidze Europejskiej; zderzyć się z faworytem permanentnie gubiącym punkty i przez to niespokojnym, okładanym ostrą medialną krytyką; wykreować atmosferę wyjątkowego wydarzenia, by maksymalnie się zmobilizować. Słowem, możesz przystąpić do prestiżowego pojedynku w okolicznościach ze wszech miar sprzyjających, a potem i tak wyjdziesz na murawę jak skazaniec, zatruty przeświadczeniem, że normalnie, znaczy, grając w piłkę, pokonać rywala się nie da. Trener Diego Simeone zwołał kibiców Atletico w sobotnie południe na stadion Vicente Calderón, by naładować drużynę pozytywną energią przed wieczorną wyprawą na sąsiedzkie Santiago Bernabeu. Jego piłkarze zdawali się we wspaniałej formie w perspektywie i krótkoterminowej - odnieśli ostatnio pięć zwycięstw z rzędu, nie tracąc gola przez 470 minut, i długoterminowej - jako jedyni wytrzymywali tempo Barcelony, choć ta tłucze punkty w rekordowym tempie. Kiedy zderzyli się z mocnym rywalem zagranicznym - Chelsea w Superpucharze Europy - to wychłostali go czterema golami, a kiedy musieli odprawiać pomniejszych zagranicznych konkurentów, to odprawiali ich przy minimalnym wysiłku, bez udziału gwiazd. Jesienią żadnego meczu w LE nie rozegrał ani bezlitosny snajper Radamel „El Tigre” Falcao, ani zaszczycony w tym sezonie „10” na koszulce Arda Turan, ani fundamentalny dla defensywy Diego Godín - a jednak Atletico w grupie prowadzi. Nie wiem, co jeszcze mogłoby się wydarzyć, żeby madryccy gracze nabrali pewności siebie. Niestety, dla derbów nie miało to żadnego znaczenia. *** Pędzący od zwycięstwa do zwycięstwa goście zachowywali się, jakby stanęli do nierównego starcia budżetów obu klubów, jakby czuli się kupką bilonu, na którą walą się sztaby złota. Chcieli zabić mecz i w brudnej grze się zatracili, Cristiano Ronaldo nie kopnąłby rozstrzygająco z rzutu wolnego, gdyby nie szokująco bezmyślne klepnięcie piłki ręką przez Ardę Turana wykonane tuż przed oczami sędziego, niegodne szlagierowych derbów. Piłkarze, którzy zdawali się bardziej gotowi mentalnie, by rozerwać panujący duopol, niż jakakolwiek inna trzecia siła w Primera Division ostatnich lat, w chwili próby zwyczajnie się poddali. Nie łudźmy się, nuda na szczytach jeszcze potrwa. Aż chce się westchnąć, że rozgrywki tak barwne, wśród lig krajowych prawdopodobnie najbogatsze w futbol wysokiej jakości, na tę monotematyczność rywalizacji o tytuł - mistrzostwo i wicemistrzostwo zarezerwowane dla Barcy i Realu - wręcz nie zasługują. Nadludzie katalońscy nie zaczną regularnie rozdawać punktów, bowiem ich styl pozostaje najwydajniejszym na planecie. Owszem, nie gwarantuje wygranych zawsze i wszędzie - ich nie gwarantuje żaden. Gwarantuje jednak najniższy odsetek porażek. Wpadki jak wiosenna w dwumeczu z Chelsea czy jesienna w Glasgow (towarzyszył jej rekordowy w Lidze Mistrzów czas posiadania piłki) mogą poważniej zaszkodzić w systemie pucharowym, ale w ligowym wywołają skutki uboczne niezauważalne. Typowałbym raczej, że barcelońskie rezerwy wygrają niebawem Segunda División. Realowi zwycięskiej powtarzalności brakuje, ale nadludzie z Santiago Bernabeu korzystają, jak przypomniały nam derby, na mentalnej ułomności rywali, których królewska biel madryckich koszulek albo wprawia w stany lękowe, albo budzi w nich głęboki kompleks niższości. Głęboki i, mam wrażenie, pogłębiający się wraz z każdym sezonem spędzonym ze świadomością, że kartel barcelońsko-madrycki wciąż ani myśli dzielić się dochodami z praw telewizyjnych ze słabszymi współuczestnikami rozgrywek. Tak jak czynią giganci w innym czołowych ligach. *** Giganci hiszpańscy to być może najbardziej krwiożercze pośród globalnych futbolowych korporacji. Zyski muszą stale rosnąć - jeśli w przyszłym roku wyciągną zaledwie tyle samo, to zapadną na stagnację, chorobę w kapitalizmie traktowaną jako śmiertelna. Wyżęli krajowy rynek do ostatniej kropli, teraz prą ku zachłannej ekspansji międzynarodowej, więc jako jedyni w kontynentalnej czołówce entuzjastycznie przyjmują plany Michela Platiniego (piszemy o nich na stronie obok), by kosztem likwidacji Ligi Europejskiej radykalnie poszerzyć Ligę Mistrzów. Prezes Barcelony nie zamierza wzmacniać krajowych rozgrywek, by zdołały wynegocjować od telewizji tyle pieniędzy, ile wynegocjowuje angielska Premier League, lecz chce uciec na poziom międzynarodowy. Rozmarza się o weekendowym - znaczy: bardziej dochodowym - graniu z Manchesterem United, dla atrakcyjności angielskich rywali chętnie poświęci hiszpańskich. I np. przyklaśnie zredukowaniu liczebności Primera Division. Sandro Rosell ma menedżerską przeszłość w Nike (zarządzał marketingiem w Ameryce Łacińskiej), ale firma z Camp Nou, której obecnie szefuje, bardziej przypomina Apple. Jak jabłkowy koncern wyróżnia się innowacyjnością, uwodzicielskim wzornictwem i otaczającym ją kultem wyznawców, ale też pazerną, agresywną strategią rynkową. Jak u Steve’a Jobsa artystyczna dusza spotyka się w niej z lodowatą bezwzględnością biznesmena wyhodowanego przez realia wolnorynkowej walki o ogień. *** Od tygodni odwlekałem spisanie felietonu o madryckim dziele trenera Diega Simeone, by zaproponować tę opowieść właśnie przy okazji konfrontacji Atletico z jednym z faworytów. W trakcie sobotnich derbów - dla mnie najbardziej przykrego w oglądaniu meczu w bieżącym sezonie - straciłem zapał, teraz zastanawiam się, czy piłkarze wicelidera na brudną grę postawią również w Barcelonie. Jadą tam za dwa tygodnie. Zastanawiam się też, kiedy Hiszpanie pójdą w ślady UEFA, która przed sezonem apelowała do uczestników Ligi Europejskiej, by na konferencjach prasowych koniecznie podkreślali, że jej mecze - często odbębniane przez rezerwowych, patrz Atletico - toczą się pod wysokim napięciem. Piłkarze i trenerzy w La Liga mogliby tak zaklinać rzeczywistość przed zwyczajowym zebraniem po pupach na Camp Nou albo Santiago Bernabeu. Czyli tam, gdzie urzędują megalomani przekonani, że są zbyt wielcy na swój kraj, więc niech tłuszcza siedzi cicho i doceni, że jeszcze ją wpuszczają na swoje stadiony.﻿ 