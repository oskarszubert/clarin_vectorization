Niby Inter był na triumf w Moskwie skazany, ale co z tego, przeżywaliśmy to już nie raz i nie dwa, skazany na triumf był Inter wielokrotnie, a pamiętamy, czym się tamte historie kończyły. Dlatego dzisiejsze 1:0 nad CSKA jest, a jakże, wydarzeniem niezwykłym. Po siedmiu latach - latach przeraźliwego żałobnego zawodzenia - mediolańscy piłkarze ponownie awansowali do półfinału Ligi Mistrzów. Od dziś szanujący się kibic z Italii wie już też, że każda generacja sztucznej murawy wymaga założenia butów innej generacji i zna na pamięć rozkład 13 gumowych korków, które mieli pod stopami mediolańczycy, gdy biegali na Łużnikach po jedynym nienaturalnym podłożu w całej LM. Zrozpaczeni klęskami Włosi obsesyjnie analizowali najdrobniejsze detale, bo wierzą, że w tych rozgrywkach właśnie najdrobniejsze detale rozstrzygają, a Inter ostał się w europejskich pucharach jako ostatni przedstawiciel Serie A. Boisko mistrzom Rosji nie pomogło, być może przekombinował też trener Leonid Słuckij, który powtarzał złowieszczo, że jeśli CSKA straci w rewanżu gola, sprawa będzie załatwiona. Chciał swoich ludzi defensywnie uczulić, ale zamiast tego mógł pozbawić ich resztek nadziei, kiedy już w 6. minucie prowadzenie dał gościom Wesley Sneijder. Holender potwierdził, że jeśli LM wypromowała w tym sezonie kogoś nowego na europejską gwiazdę, to właśnie jego (może jeszcze Miralema Pjanicia z Lyonu). Znów triumfuje Jose Mourinho, pierwszy trener, który pchnął trzy różne kluby do półfinału Champions League. Massimo Moratti zatrudnił go właśnie po to, by hegemonię w Serie A uzupełnić sukcesem międzynarodowym. Nie ma innej drużyny, której właściciel w minionej dekadzie zainwestował tak wiele, a uzyskał - w europejskich pucharach - tak niewiele. Co gorsza, odpadali mediolańczycy czasami po dwumeczach z klubikiem w skali europejskiej anonimowym (Villarreal), a czasami po zawstydzających boiskowych bijatykach (Valencia). Portugalski trener stworzył inną jakość. Wymienił mnóstwo piłkarzy, scalił ich w grupę charyzmatyczną i nieprzejednaną, nauczył perfekcyjnej współpracy i tłumienia atutów rywali duszącym taktycznym kaftanem. Ci wygrali w LM pięć ostatnich meczów z rzędu, co nie udało się nikomu innemu w bieżącej edycji, i podołali bardzo wymagającym wyzwaniom - jesienią przetrwali najsilniejszą grupę (tylko w niej grali wyłącznie mistrzowie swoich krajów), wiosną dwukrotnie pobili Chelsea. Przestali też tracić gole - jedyny dla przeciwników w minionych 514 minutach gry padł po strzale z dystansu i błędzie bramkarza Julio Cesara. Teraz mediolańczycy mierzą w zdobycie trofeum. Presji ubyło, jeśli im się nie powiedzie, Mourinho znów spróbuje za rok. Ale najpierw spróbuje w półfinale unieruchomić Leo Messiego, którego dzisiaj zeźlili - obejmując prowadzenie - gracze Arsenalu i na zdrowie im to nie wyszło. Argentyńczyk natychmiast odparował hat-trickiem, czwartym w roku 2010, ustrzelonym w 20 minut. Tego malucha naprawdę stać, by zwyciężać na mundialu w pojedynkę, wciągnąć Argentynę na podium, doścignąć Maradonę. O ile oczywiście trener Maradona zdoła mu nie przeszkodzić. Barcelona przetoczyła się przez 1/8 i 1/4 finału Ligi Mistrzów tak samo, jak w zeszłym sezonie. Remisowała na wyjeździe, rozjeżdżała przeciwników na Camp Nou. Przed rokiem dopiero w półfinale cierpiała, awansując po 0:0 i 1:1 z Chelsea, dzięki abstrakcyjnej pucharowej zasadzie wyżej ceniącej bramki uzyskane na obcych boiskach. Czy poddusi ją też Mourinho? Jeśli zadusi, to nazajutrz pewnie dojdzie do oczywistego wniosku, że swoje już uczynił i może wreszcie wniebowstąpić. Bo Messi to chyba zstąpił. 