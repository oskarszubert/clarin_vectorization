Dokazująca dzieciarnia z Łazienkowskiej to wątek w polskiej lidze zdumiewający. I w planie ogólnym - nasze kluby dotąd śmiertelnie się bały wypuszczać na murawę młodych, nawet biedujące wolały ratować się zaciągiem kopaczy w ostatnich przedemerytalnych podrygach. I w perspektywie lokalnej - Legia nie umiała ani wychować sobie juniorów własnych, ani sprawić, by rozkwitli cudzy. Więdli nawet najzdolniejsi, często oszołomieni światłami wielkiego miasta. Demoralizowały ich zwłaszcza te rozbłyskujące późną nocą, chętnie w rytmie stroboskopowym. Aż tu nagle na legijnych trawach rozkwitł cały ogród. Ariel Borysiuk jeszcze przed 17. urodzinami zaczął regularnie pełnić wymagającą szczególnej odpowiedzialności rolę defensywnego pomocnika - nie przypominam sobie, by we współczesnym futbolu równie wcześnie wtargnął na tę pozycję - w klubie z mistrzowskimi aspiracjami - ktoś poza Ceskiem Fabregasem, wypchniętym kiedyś w Arsenalu na zastępcę kontuzjowanego Patricka Vieiry. Strzelił zresztą Borysiuk gola jako najmłodszy piłkarz w historii Legii. Maciej Rybus, choć lubił pociągnąć ze szluga, debiutował jako 18-latek, w inauguracyjnym sezonie zdołał zadać oba decydujące ciosy bramkowe w szlagierze z Wisłą Kraków, dziś dobija do półtorej setki występów w klubie, w tym sezonie asystował przy golach częściej niż jakikolwiek inny ligowiec. Obaj wymienieni już dawno zakorzenili się w reprezentacji Polski. Do seniorskiej kadry bywa zapraszany również Michał Kucharczyk, który dla Legii zaczął kopać jako 19-latek. W inauguracyjnym sezonie wystąpił w ponad 34 meczach, w bieżącym strzelał już gole międzynarodowe - Spartakowi Moskwa oraz Rapidowi Bukareszt. Michał Żyro debiutował w lidze tuż po 17. urodzinach, ale ówczesnym epizodem w derbach Warszawy nie mógł zapaść w pamięć. Anonimowość stracił tej jesieni, coraz dłużej gra nawet w meczach Ligi Europejskiej. Anonimowość stracił jednak przede wszystkim Rafał Wolski. Nie dlatego, że choć na razie większość meczów rozpoczyna w rezerwie, to 341 minuty na boisku wystarczyły mu, by ustrzelić 4 gole i dołożyć asystę w pucharowym wieczorze z Rapidem. Do kibicowskiej świadomości wbił się pięknym strzałem z soboty, poprzedzonym podbiciem piłki jakby wyjętym z innej, bardziej kolorowej ligi. A potem, gdy już pokonał bramkarza Lechii Gdańsk, odważył się jeszcze rzucić przed kamerami, że inspirują go równie chucherkowaty Iniesta i Xavi, czyli wirtuozi rozegrania najwybitniejsi. Takie incydenty, choćby całkowicie odosobnione, oddziałują na wyobraźnię najmocniej. Niejakiego Marcina Smolińskiego właściwie jedna bramka, zdobyta w meczu z Austrią Wiedeń kopnięciem z dystansu, uczyniła bohaterem - obwołano go wręcz odkryciem roku 2004 w polskim futbolu. Nawiasem mówiąc, niech jego losy będą przestrogą dla skąpanego w pochlebstwach Wolskiego, gdyby Wolskiemu miało zawirować w głowie - Smoliński też oddał swój strzał emblemat w 19. roku życia, by szybko sprzeciętnieć i dziś, w kwiecie wieku, zarabiać na życie jako szary ligowiec. Borysiuk z Rybusem sporo zawdzięczają wypędzonemu z Warszawy trenerowi Janowi Urbanowi, a Kucharczyk, Żyro i Wolski - transferowym pudłom dyrektora sportowego Marka Jóźwiaka, które ośmieliły Macieja Skorżę do wypróbowywania kadrowych wariantów alternatywnych. Teraz powoli on popycha ku boisku jeszcze jednego młodzieńca - Jakuba Koseckiego. A przypadek legijny staje się jak na nasze standardy fenomenem. Zerknijcie poniżej. Pamiętacie, kiedy ostatnio polska drużyna mierząca w tytuł/podium była w stanie złożyć pomoc i atak z wyłącznie dwudziestoletnich seniorskich i juniorskich reprezentantów kraju, w tym kilku o więcej niż przyzwoitym stażu w lidze?﻿ 