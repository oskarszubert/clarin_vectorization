Nie chce mi się nawet komentować bzdurnych sugestii niemieckich dziennikarzy podejrzewających Michaela Ballacka o „mentalną kontuzję”, czyli lęk przed odpowiedzialnością gry w finale Euro 2008. Potrafię sobie wyobrazić, że nie wytrzymuje psychicznie Maciej Żurawski (choć nie sądzę, by kontuzję po meczu otwarcia symulował), który w zasmucającym stylu nie sprostał np. wyzwaniu Ligi Mistrzów, potrafię sobie wyobrazić strach w oczach wielu innych zawodników nieprzywykłych do bojów o najwyższą stawkę. Ale Ballack?! Ballack, który niemal w pojedynkę wygrywał bitwy w Lidze Mistrzów i na mundialach?! Ballack, który jutro będzie pewnie - jestem przekonany, że zagra choćby półżywy - najbardziej zdeterminowanym człowiekiem na boisku?W maju tego roku pomocnik Chelsea przegrał finał Ligi Mistrzów.Kilka dni wcześniej został tylko wicemistrzem Anglii, choć w szlagierowym starciu z Manchesterem United na finiszu rozgrywek był bohaterem.Kilka miesięcy wcześniej przegrał finał Pucharu Ligi Angielskiej z Tottenhamem.W zeszłym sezonie - swoim debiutanckim w Chelsea - też został tylko wicemistrzem. Przyjechał do Londynu akurat wtedy, gdy luksusowe cudeńko Romana Abramowicza przestało działać.W 2006 roku przegrał porywający, trwający 120 minut półfinał mundialu z Włochami.W 2002 roku w półfinale MŚ strzelił Korei zwycięskiego gola, ale w finale pauzował za kartki. Niemcy z Brazylią przegrali.W tym samym sezonie przeżył koszmar w Bayerze Leverkusen. W finale Ligi Mistrzów przegrał z Realem Madryt, bo fenomenalny wieczór miał akurat bramkarz Casillas, a Zidane wyczarował gola wszech czasów. W finale Pucharu Niemiec przegrał z Schalke. W Bundeslidze roztrwonił pięć punktów przewagi nad Borussią Dortmund i też zdobył zaledwie wicemistrzostwo.Anglicy mówią o takich jak Ballack „nearly man”. Wygrywa mnóstwo meczów, należy do najwybitniejszych piłkarzy świata, wielokrotnie obwołują go bohaterem. Ale też pozostaje wiecznym wicemistrzem, ostatecznie zawsze ponosi - biorąc pod uwagę jego aspiracje - klęskę. Trofea zdobywał właściwie tylko z Bayernem (czymże są - znów: przy ambicjach Ballacka - dwa skromne pucharki z Chelsea?), i to tylko krajowe. A przecież wygrywanie w Niemczech z Bayernem to normalka, żaden tam epokowy wyczyn. Równie dobrze możesz wsiąść na statek kosmiczny i triumfować, że dotarłeś na księżyc szybciej niż ci, którzy próbowali ścigać cię balonem.Ciekawe, czy jakiemuś hiszpańskiemu kibicowi przyjdzie do głowy, że jego desperackie, 24-letnie wypatrywanie jakiegokolwiek cennego sukcesu reprezentacji przypomina w gruncie rzeczy to, co przeżywa przez niemal całą karierę Michael Ballack. 