Wybrali piłkarze dwóch supermocarstw polskiej ligi idealny moment, by rozegrać porywający spektakl - po raz pierwszy w tym stuleciu podziwiali ich widzowie otwartej telewizji, czyli prawdopodobnie kilka milionów ludzi.Podziwiali z zapartym tchem. Już rzut oka na składy sugerował, że zobaczymy raczej bezkompromisową wymianę ciosów niż delikatne obmacywanie się drużyn onieśmielonych klasą przeciwnika. Jan Urban nie znalazł w jedenastce Legii miejsca dla ani jednego defensywnego pomocnika. Nigdy tak brawurowo zespołu nie ustawia, wariant wybitnie zaczepny zastosował akurat w meczu z mistrzem Polski, Wisłą Kraków.Opłaciło się i jemu, i nam. Przeżyliśmy wieczór napastników, choć mnie najbardziej utkwiły incydenty bez gola. Była np. taka perełka w pierwszej połowie - świetne dośrodkowanie z rzutu rożnego Iwańskiego, świetne uderzenie głową Grzelaka, świetne akrobatyczne dostawienie nogi przez Chinyamę, świetna obrona Pawełka. Cztery idealne zagrania z rzędu, w naszej lidze unikat.Ale dzięki napastnikom padały też gole. Pierwszego strzelił Paweł Brożek, bezwzględnie najlepszy dzisiaj ligowiec i bohater wielu innych akcji perełek. Niesamowicie wydajny (z każdego jego zetknięcia z piłką wynika coś sensownego), pomysłowy daleko od bramki i błyskawicznie reagujący pod bramką, inteligentny i podejmujący wyłącznie słuszne decyzje. Przez ostatni rok uzbierał więcej goli niż wcześniej w całym seniorskim życiu, gdyby został w Wiśle do końca kariery, przebiłby wszystkich najskuteczniejszych polskich snajperów naszych czasów, od Podbrożnego i Reissa, przez Śrutwę i Koniarka, po Frankowskiego i Żurawskiego.Wyrównał na Łazienkowskiej Bartłomiej Grzelak. Niesamowicie zmotywowany, szarpiący do utraty tchu, bohater obu rozstrzygających o triumfie Legii akcji. Napastnik, którego także z powodu kruchego zdrowia nie sposób do Brożka w ogóle porównywać. On marzy, by regularność utrzymywaną przez Wiślaka miesiącami utrzymać choćby dwa tygodnie.Decydujący cios zadał Chinyama. O nim z uznaniem pisać mi najtrudniej, bo choć gole kolekcjonuje, to zbyt często sabotuje natarcia Legii. Gdyby napastnik z Zimbabwe częściej na boisku używał rozumu, pewnie zaraz wzięliby go do naprawdę mocnej ligi. Niestety, nie używa, w każdym razie myśl mu się po zwojach mózgowych wlecze niemiłosiernie długo. Dlatego gwiazdą będzie co najwyżej u nas. On jest świetny, gdy trzeba zareagować instynktownie i bezzwłocznie uderzyć albo pognać przez pustą przestrzeń. Stojąc tyłem do bramki potrafi opóźnić każdą akcję. Sprawia wrażenia, jakby po przyjęciu piłki potrzebował stopklatki - zatrzymania gry i czasu na zastanowienie, co robić.Chinyama i Grzelak mają poważne wady, Brożek to w naszych warunkach snajper idealny. Gdyby nie trafił na natchnionego dzisiaj bramkarza Jana Muchę, krakowianie pewnie wywieźliby ze stolicy trzy punkty. Ich porażka jeszcze ubarwi wyścig o tytuł. Co do jednego przecież wątpliwości nie ma - mistrzem będzie, zwłaszcza wobec obowiązków w Pucharze UEFA Lecha Poznań, albo Legia, albo Wisła.Na koniec - a co tam, przyznam się - zaryzykuję herezję. Megahit polskiej ligi wydał mi się dzisiaj nawet bardziej interesujący - nie znaczy, że lepszy - niż popołudniowy bój na szczycie Premier League między Chelsea i Liverpoolem. 