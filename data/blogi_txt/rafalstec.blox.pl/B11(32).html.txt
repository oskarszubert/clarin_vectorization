Zgodnie z obietnicą daję tutaj kolejny fragment z piłkarskiego podsumowania roku, które w całości znajdziecie w najbliższym wydaniu „Gazety Sport”. Tym razem proponuję swoją drużynę marzeń, zapewne miejscami dyskusyjną, bowiem nie sposób znaleźć piłkarzy utrzymujących zachwycającą formę przez pełne 12 miesięcy - od zimy do zimy.Doborową jedenastkę układam w sposób chyba wciąż najpopularniejszy w europejskiej piłce, choć oczywiście przedstawiona taktyka 4-2-3-1 bywa modyfikowana i przybiera wiele wariantów pokrewnych. Moja propozycja jest, pomimo miejsca dla aż dwóch defensywnych pomocników, ma wskroś ofensywna, bowiem żaden z wyróżnionych graczy drugiej linii nie należy do gatunku skupionego wyłącznie na rozbijaniu natarć przeciwnika. Chciałem jednak uhonorować maksymalną liczbę piłkarzy, którzy najbardziej na pochwały za miniony rok zasłużyli, a gdybym miał ich wypuścić na boisko, liczyłbym, że będą bez końca utrzymywać się przy piłce.Wśród bramkarzy konkurencji nie miał Iker Casillas. Bez niego Real Madryt nie zdobyłby mistrzostwa kraju, bez niego Hiszpanie nie zdobyliby mistrzostwa Europy. W lidze był najbardziej zapracowanym golkiperem sezonu (licząc i obronione strzały, i w ogóle wszelkie ważne interwencje, musiał reagować częściej nawet od golkiperów spadkowiczów!), na Euro 2008 nie puścił gola w fazie pucharowej, w ćwierćfinale wygrywając prestiżowy pojedynek z Gianluigim Buffonem. Jesienią wypadał słabiej, choć i ją zwieńczył spektakularnym popisem na Camp Nou, broniąc rzut karny i zapobiegając wysokiemu zwycięstwu Barcelony. Skończył ledwie 27 lat, już zasłużył na miano najlepszego bramkarza w dziejach hiszpańskiego futbolu, na finiszu kariery ma szansę uzbierać stos zaszczytów wyższy od Santiago Bernabeu. Z absolutnego szczytu zamierza nie zejść do roku 2017... Rezerwa: Edwin van der Sar.Na prawej obronie wystawiam Maicona, w mojej superekipie jedynaka z przeżywającej chudszy okres włoskiej Serie A. Brazylijczyk występuje w niemal wszystkich meczach Interu Mediolan, potrafi niekiedy zasłużyć się dla trzech z czterech zdobytych goli (4:2 z Chievo), kiedy pewnej niedzieli kibice go wygwizdali, to szybko zrobiło im się głupio, bo wygwizdany okazał się grać z ciężką kontuzją, na własną prośbę, mimo sprzeciwu lekarzy nie dowierzających, że wytrzyma. No i ten fantastyczny finisz - ilu znacie bocznych obrońców, którzy strzelili ostatnio dwa gole (jak Brazylijczyk w sobotnim meczu w Sienie) i dali drużynie zwycięstwo 2:1? Rezerwa: Dani Alves (rodak Maicona, w przeciwieństwie do mistrza Włoch nie zdobył żadnego trofeum).Na środek defensywy wkładam Rio Ferdinanda i Nemanję Vidicia z Manchesteru Utd. To duet, powiedziałbym, klasyczny: dobry policjant obok złego, czysto grający elegant obok nieprzebierającego w środkach, szorstkiego nieokrzesańca. Razem wzięci nie do przejścia, zwłaszcza dośrodkowanie piłki nad ich głowy nie ma żadnego sensu, bo zawsze dopadną jej pierwsi i wybiją. Twardsza ludzka tarcza nie chroni żadnego bramkarza w Europie, choć pojedynczych obrońców dorównujących im klasą znaleźć się da. Carles Puyol i Giorgio Chiellini (obaj znakomici na Euro 2008) siadają jednak na ławce rezerwowych.Obsadzenie lewej flanki na tyłach sprawiło mi najwięcej kłopotu. Ta pozycja, niegdyś zdominowana przez Roberto Carlosa, nie ma osobowości formatu szalejących po drugiej stronie Maicona oraz Daniego Alvesa. Metodą eliminacji najłatwiej pozbyłem się Philipa Lahma i Jurija Zirkowa (bohaterów ME), po czym wybierałem między Erikiem Abidalem z Barcelony oraz Patricem Evrą z MU. Pierwszy jest bardziej uniwersalny (grywa także w środku), drugi huczniej hasa w ataku, więc niezdecydowany chciałem odwołać się do osądu prowadzącego reprezentację Francji - selekcjonera zresztą beznadziejnego - Raymonda Domenecha. Nie pomaga, wystawia obu, choć Abidala właśnie w centrum. Dlatego ja też wybieram obu. Będzie decydować, jak mówią trenerzy, dyspozycja dnia (słabszy wyląduje w rezerwie), z przewagą Evry w dniach, w których potrzeba będzie frontalnego ataku. I pomyśleć, że Barcelona widzi w krytykowanym za nieśmiałość w grze ofensywnej Abidalu słabsze ogniwo drużyny i szuka następcy...Tuż przed defensywą będą u mnie panoszyć się Xavi oraz Steven Gerrard, czyli przywódcy o zupełnie odmiennych właściwościach. Hiszpan kierował grą i kontrolował jej tempo u mistrzów Europy oraz bohaterów jesieni z Barcelony, pełniąc funkcję lidera - używam tego słowa z rozmysłem skażonym lękiem przed narażeniem się na śmieszność - intelektualnego, dbającego o równowagę w drużynie i wybór optymalnych opcji ataku. Anglik ustępuje mu techniką i talentem organizacyjnym, natomiast zdaje się panować nad emocjami wszystkich kolegów z drużyny. Rozpala je lub schładza, w zależności od potrzeb, a gdy sytuacja robi się zła, bierze sprawy we własne nogi i samodzielnie rozstrzyga mecze Liverpoolu. Rezerwa: Marcos Senna i Cesc Fabregas. (Hmm, zaczyna we mnie kiełkować herezja, że tak wyposażeni Hiszpanie mogą powalczyć o mistrzostwo świata...)Kwartet biegający najbliżej bramki przeciwnika oddałby się rozkoszom totalnej wymienności pozycji, wzorowanej na stylu Romy Luciano Spalettiego z jej najlepszego okresu. O skrzydłowych Cristiano Ronaldo oraz Leo Messim nie napiszę ani słowa, bo ogólnoplanetarna polemika, kto lepszy, wyczerpała już wszystkie istniejące argumenty. Są doskonali i basta, a kontrast między potworną mocą strzału Portugalczyka oraz delikatnymi trąceniami piłki Argentyńczyka żadnemu nie ubliża, lecz wzmaga zachwyt na bogactwem najfajniejszej z gier. W rezerwie dla obu wirtuozów trzymałbym Francka Ribery'ego oraz Arjena Robbena.Między skrzydłowymi hulałby Andriej Arszawin, triumfator Pucharu UEFA oraz gwiazdka mistrzostw Europy, który wciąż nie wyjechał z Sankt Petersburga tylko dlatego, że Rosjanie zastosowali brutalne metody szantażu - faraońską pensję, podstawianą na skinienie limuzynę i wszelkie inne dostępne luksusy. Fernando Torres natomiast wreszcie wyrwał się z madryckiego Atletico - jeszcze w roku 2007 - by wiosną skończyć debiutancki sezon w lidze angielskiej w glorii wicelidera klasyfikacji strzelców. Nie potrzebował kwarantanny, piekielnie konkurencyjne rozgrywki wziął szturmem, nawiązał wspaniałą współpracę z Gerrardem, by latem przyłożyć gola w finale Euro 2008. (Naprawdę, pomyślcie chwilę, Hiszpanom do mundialowego odlotu nie brakuje niczego...)Tandem na szpicy zmienników miałby w spryciarzu Davidzie Villi z Valencii, a także postrzelonym Zlatanie Ibrahimoviciu ze Interu, wirtuozie z najsprawniejszą piętą wśród futbolistów (zawdzięcza jej gole, asysty, kluczowe podania i sprawne obieranie cebuli pewnie też). Jeśli dojrzeje i wraz z trenerem Jose Mourinho wreszcie zainspiruje klub do międzynarodowego sukcesu, stanie się poważnym pretendentem do nagrody piłkarza roku 2009 - roku bez wielkiego turnieju reprezentacyjnego, więc nawet przeciętność jego szwedzkich kumpli z reprezentacji kraju nie będzie kulą u nogi.Jak już poświętujecie, to oczywiście czekam na wasze propozycje superjedenastki (koniecznie wraz z ustawieniem taktycznym). 