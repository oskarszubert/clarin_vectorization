Wiem, nie przyznacie się, nikt się nigdy nie przyznaje, każdy cierpi w pojedynkę i po cichutku, ale ja dobrze wiem, jak jest - wielu co bardziej neurotycznych typów pośród tych wszystkich rozumnych osobników, którzy kopali lub kopią piłkę, zadręczało się niekiedy pytaniem, czy nie oddają się aby zajęciu bezsensownemu, czy aby ostateczny kopania cel, czyli strzelenie gola i wygranie meczu, jest celem wystarczająco ważnym. Nie traćcie nadziei, już wkrótce wasze dylematy mogą bezpowrotnie zniknąć. SOccket przetestowały na razie dzieciaki z okolic południowoafrykańskiego Durbanu. To piłka, która pobiera energię kinetyczną powstającą przy wprowadzaniu jej w ruch, przetwarza i magazynuje tę energię w wewnętrznej baterii, a następnie umożliwia naładowanie urządzenia elektrycznego pobierającego niewielkie ilości prądu. Na razie sOccket jest ciut cięższy - co nie przeszkadza w grze - od tradycyjnej piłki, ale trwają prace nad modelem lżejszym, zresztą ze szczegółami zapoznajcie się sami tutaj i tutaj. Gadżet sprawdzano w Afryce, bo całe połacie tego kontynentu są pozbawione elektryczności, ich mieszkańcy przemierzają niekiedy wiele kilometrów, by podłączyć do jakiegoś gniazdka swój martwy telefon komórkowy. Miliard ludzi wciąż używa też lamp naftowych, które trują użytkowników jak obfite palenie papierosów i zanieczyszczają środowisko jak samochody. SOccket pomoże je wyeliminować, a 15 minut strzelania, dryblowania i podawania wystarczy, by przez trzy godziny paliło się to. Na pomysł wpadły studentki z Harvardu, a moja wyobraźnia - skażona czasami ekologicznego terroru oraz perspektywą wyczerpania zasobów paliw kopalnych - już podsuwa mi fantastyczne wizje dyktatury przyszłości, w której każdy, kto nie chce siedzieć po ciemku, będzie musiał najpierw rozegrać mecz. Zawsze podejrzewałem, że ludzkość osiągnie najwyższy etap cywilizacyjnego zaawansowania wtedy, gdy kopać będą wszyscy. 