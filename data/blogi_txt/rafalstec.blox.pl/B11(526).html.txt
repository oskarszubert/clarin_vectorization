Rozglądał się po Interze Mediolan i czuł się jak Michał Anioł na zlocie malarzy pokojowych - oczywiście fachowców solidnych, co to farbę położą jak należy, zacieków nie będzie, nikt tutaj nikogo nie zamierza obrażać. Widział Zlatan Ibrahimovic, że w tym towarzystwie fresku na miarę Pucharu Europy nie spłodzi. I postanowił odlecieć tam, gdzie pędzel podawać będą asystenci godni jego talentu. On wykona ostatnie maznięcie, padnie gol, padnie przeciwnik Barcelony, padnie - na kolana - ludzkość, a Ibrahimović może nawet ludzkości okaże łaskę i zgodzi się przyjąć zasłużoną nagrodę dla najwybitniejszego futbolisty na planecie. Minął rok, Zlatan znów się rozgląda. Patrzy na uwijających się w jego starej pracowni mediolańczyków i widzi, że mediolańczycy, choć uprawiają raczej sztukę nowoczesną, nie dającą się łatwo polubić, Puchar Europy mimo wszystko wzięli. Patrzy, kto wywija kończynami tam, gdzie dotąd wywijał on, i wcale nie widzi mistrza, który byłby godzien go zastąpić. Diego Milito? Nazwisko jakby znajome, z twarzy niepodobny zupełnie do nikogo. Ale ten niepozorny rzemieślnik, który przypałętał się z Genui, wywijał tak zamaszyście, że ustrzelił dla Interu 30 goli. O jednego więcej niż Ibrahimović w sezonie poprzednim. Patrzy Ibrahimovic na siebie w Barcelonie i czuje się jak malarz pokojowy na zlocie klonów Picassa - co próbuje napaćkać po swojemu i przyłożyć się do katalońskich malowideł, wychodzi bohomaz. Klony wyraźnie wolą pędzlować same, choć głośno nic nie powiedzą, nikt tutaj nikogo nie zamierza obrażać. Patrzy Ibrahimović na dzieła zebrane i od której strony nie spojrzy, wychodzi mu, że bramkowych machnięć wykonał o jedno mniej niż Pedro Rodriguez, krasnalowaty smarkacz, który miał na razie obserwować, jak pracują geniusze. Patrzy Ibrahimović na swoich mecenasów i widzi, że wiercą się z minami bezradnie markotnymi. Za drzwi go nie wystawią, kubeł szmalu za niego oddali. Ale w trakcie meczów łypią nań z trybun jak na żyrafę, która usiłuje popląsać pod stołem. Patrzy Ibrahimovic na swoją przyszłość na Camp Nou i widzi kolejnego gnoma, Davida Villę, który przebiega mu, lekko tylko się schylając, między nogami i jednym machnięciem stopy strzela siedemnaście goli. A potem widzi, jak spychają go na skrzydło, zabierają mu pędzel, każą przygotowywać ramę. Widzi też siebie zadąsanego i pod ławką rezerwowych. Niewyraźnie to wygląda. Patrzy Ibrahimovic na swoją przyszłość poza Camp Nou i ciemność widzi. Jednych na niego nie stać albo nawet nie zechcą spojrzeć, do innych - jak dorobkiewicze z Manchesteru City - nie chce odlecieć on sam. Patrzy Ibrahimović na siebie wśród rodaków, widzi, co razem zmalowali w eliminacjach mundialu - po 12 latach Szwecja znów nie awansowała do imprezy mistrzowskiej - i dochodzi do oczywistego wniosku, że miał rację. Miał rację jesienią, gdy otwarcie zeznał, że malować dla kraju mu się nie chce. Namacha się, a pomagierzy z kadry - przecież rzemieślnicy mniej solidni od mediolańskich - i tak zamażą obraz. Patrzy Ibrahimović na całokształt twórczości i widzi, że wciąż pozostaje wielki przede wszystkim w aspekcie krajowym. Gablotka na puchary międzynarodowe maleńka i prawie pusta.  Patrzy Ibrahimović całkiem z góry na wszystkie murawy świata i widzi, że ewidentnie nie moda teraz na autoportrety. Rozgląda się po wszystkich artystach najbardziej uznanych i desperacko szuka kogoś, kogo los potraktował w minionym roku złośliwiej. 