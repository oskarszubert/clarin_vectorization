Ten jedyny raz był magiczny i pouczający zarazem. Spotkałem się z nim kilka lat temu w Teatrze Ateneum, by pozamęczać go wypytywaniem o futbolowe fascynacje (na Legię chadzał z Dygatem i Konwickim). Siedzieliśmy w jego gabinecie, w dość znaczącym oddaleniu od siebie, przez co mogłem Gustawa Holoubka lustrować od stóp do głów. A na lustrowanie czasu miałem dużo. Doświadczyłem wówczas na własne oczy i uszy, czym jest owa słynna „dramatyczna pauza”, równoważna - z punktu widzenia dramaturgii - z kwestią dialogową.Kiedy zadawałem pytanie, zapadała cisza. Głucha, niekończąca się cisza. Nigdy, podczas żadnego wywiadu, nie czekałem na odpowiedź dłużej. I chyba nigdy bardziej się nie stresowałem. Bo cisza zapadała też niekiedy w trakcie odpowiedzi, a ja nie miałem pewności, czy oznacza zezwolenie na następne pytanie, czy zwiastuje kontynuację, nad którą aktor właśnie rozmyśla.Pięć sekund. Piętnaście. Pięćdziesiąt. Zaryzykować i się odezwać? Chrząknąć? Mruknąć? Wytrwać w znieruchomieniu jeszcze siedem sekund, żeby magicznej ciszy nie zabić skrzypiącym krzesłem?Chwile były magiczne, bo o ile rozmowy ze sportowcami właściwie nie wywołują we mnie ekscytacji (w przeciwieństwie do ich wyczynów), o tyle aura aktorskich legend oddziaływuje na mnie tym intensywniej, im bliżej tych żywych pomników się znajdę. Holoubka największych teatralnych dokonań choćby z racji wieku nie widziałem, dla mnie, maniackiego kinofila, jest on przede wszystkim alkoholikiem Kubą z niezapomnianej „Pętli” Hasa według Hłaski. Ale w jego gabinecie czułem się, co dla mnie samego było zadziwiające, jak na audiencji. I przypomniałem sobie sławną (tzn. chyba sławną, dalej tylko parafrazuję) definicję Petera Brooka: „Dajcie mi pustą przestrzeń i postawcie w niej człowieka, a drugi niech mu się przygląda. Oto nastąpił akt teatru.” Wokół nas nie było co prawda pusto, ale reszta się zgadzała - siedziałem na audiencji, a zarazem prywatnym spektaklu. Dla krytyków teatralnych pewnie śmiertelna nuda, dla mnie fascynujące.Z wywiadu utkwiła mi w pamięci przede wszystkim autentyczna złość Holoubka na powtarzane przez sportowych komentatorów frazesy o „teatralnych upadkach piłkarzy” i „aktorskich umiejętnościach graczy symulujące kontuzje”. Odbierał je jako wyraz pogardy dla jego zawodu, bo aktor - przekonywał - udaje w szlachetnym celu, a piłkarz zwyczajnie oszukuje. Od tamtego czasu wystrzegałem się w swojej bazgraninie jakichkolwiek podobnych skojarzeń. A to wspomnienie spisuję z jednego powodu - byście przeczytali tę rozmowę i przekonali się, że król polskiego teatru kochał futbol. 