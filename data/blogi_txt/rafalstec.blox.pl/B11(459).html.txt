Nie chcę się zagalopować, wiem, że wyciąganie z osobistych doświadczeń wniosków co do nastrojów całego - połowy? - miasta to zajęcie ryzykowne, ale w Madrycie naprawdę co chwilę mi się zdaje, że gospodarze sobotniego finału Ligi Mistrzów czują się, jakby Bayern z Interem zamierzali ich spoliczkować. Zresztą nie tylko Bayern z Interem. Żywe wyrzuty sumienia Realu wybiegną na murawę Santiago Bernabeu w koszulkach obu finalistów. I Arjen Robben, i Wesley Sneijder jeszcze minionego lata grali w Madrycie. Dziś Robben wywołuje wicher na skrzydle Bayernu, jest jedynym artystą o uwodzicielskim stylu w grupie zdominowanej przez rzemieślników, przesądzał o awansie monachijczyków do ćwierćfinału i półfinału LM. Sneijder reżyseruje natarcia mediolańczyków - od patrzenia na jego ruchy kibicom nie miękną nogi, ale bez jego przemyślanych, precyzyjnych kopnięć Inter byłby drużyną niewyobrażalnie uboższą. I też raczej nie dotrwałby do finału. Obu wypchnięto z Realu wbrew ich woli. Padli ofiarą czyszczenia klubu ze złogów holenderskich. Operacji będącej rewersem innej, głośniejszej - zaciągania do Madrytu kosmicznie drogich supergwiazd, by stworzyć superdrużynę - której nie dało się sfinansować wyłącznie kredytami. Kosztowała ponad ćwierć miliarda euro. Nigdy wcześniej klub piłkarski nie wydał tak wiele na tak niewielkim dystansie czasowym. Operacja poniosła fiasko. Przynajmniej na razie. Real w lidze hiszpańskiej ustąpił Barcelonie, w Champions League i krajowym pucharze przegrał totalnie. Tymczasem Robben poprowadził Bayern do mistrzostwa Niemiec i Pucharu Niemiec, a Sneijder mediolańczyków - do mistrzostwa Włoch i Pucharu Włoch (jedyny wcześniejszy dublet Inter zawdzięcza aferze Calciopoli, na boisku nie wygrał go nigdy). To nie koniec atrakcji. W sobotę jeden z Holendrów przeżyje chwilę historyczną - obaj finaliści stoją przed szansą na sezon z bezprecedensową kolekcją trzech najcenniejszych trofeów. Jako pierwsi w swoich krajach. Dotąd uzbierały ją tylko Celtic Glasgow (1967), Ajax Amsterdam (1972), PSV Eindhoven (1988), Manchester United (1999) i Barcelona (2009). Kiedy spaceruję po Madrycie, odnoszę wrażenie, że w ogóle wszystko sprzysięgło się przeciw Realowi. I że jego fani w sporej części przyjmują finał LM wściekli - najchętniej by się go zrzekli. - Nie mam zamiaru słuchać, że to święto, bo gościmy najlepszych. To ponoć dla nas grają najlepsi. Tak słyszałem, jak przychodzili. Tylko Perez [Florentino, prezes Realu] zapomniał nam powiedzieć, że najlepsi to oni już byli. W innych klubach - słyszę od zirytowanego Miguela, który po godzinach, gdy nie kibicuje, handluje sprzętem komputerowym. Rozmawiamy w środowy wieczór w barze przy placu Conde de Casal, patrzymy na Atletico bijące się w telewizji o Puchar Hiszpanii z Sevillą. Skąd poczucie, że wszystko na boiskach dzieje się wbrew Realowi? W środę lokalni rywale potentata - sąsiedzi biedniejsi, skazani na wieczną drugorzędność - co prawda przegrali, ale przynajmniej dotarli do finału. A tydzień temu wygrali Ligę Europejską, odnosząc największy międzynarodowy sukces od 36 lat. Zatem Atletico jedno trofeum ma. Sevilla też, to ona wzięła Puchar Króla. I Barcelona, która utrzymała panowanie w lidze. Real został bez niczego. Za obu kadencji Florentino Pereza - prezesa wizjonera, którego wizje najlepiej wyglądają w reklamach - królewski klub zdobył zaledwie trzy trofea z 22 możliwych do zdobycia. Jakby los nie układał się wystarczająco złośliwie, po LM rozbijają się ci, którzy obierają strategię jaskrawie odmienną od madryckiej. W Realu trener najbezpieczniej czuje się, gdy pełni funkcje administracyjne i nie przeszkadza herosom boiska. W szatniach Bayernu oraz Interu rządzą autokraci - nieznoszący sprzeciwu, manifestujący swoją wyższość i nieomylność, umiejący zgnieść rozrośnięte ego gwiazdorów do rozmiarów orzeszka. Wierzą tylko w siłę zbiorowości. Kto nie lubi się dla niej poświęcać, zostaje odsunięty. I nieważne, na ile wycenia go rynek. Co zrobił Louis van Gaal z jedynym w Bayernie mistrzem świata Luką Tonim? Tak go zniechęcił do futbolu, że Włoch zdążył się już wynieść do Rzymu. A co zrobił van Gaal z kupionym za ponad 30 mln euro - to najwyższy transfer w dziejach Bundesligi - napastnikiem Mario Gomezem? Osadził go w rezerwie, wypromował Thomasa Müllera. I 20-letni wychowanek, który sezon temu uganiał się za trzecioligowcami w drużynie amatorów, poleci zaraz na mundial. Co zrobił José Mourinho z jedynym w Interze graczem aspirującym do miana „galaktycznego”, zjawiskowo utalentowanym, ale nieuleczalnie egocentrycznym Zlatanem Ibrahimoviciem? Oddał go Barcelonie. W zamian wziął Samuela Eto'o - snajpera, z którego ulepił miłośnika boiskowej czarnej roboty. Oraz pieniądze, które wydał na kilku piłkarzy o małych nazwiskach i wielkich umiejętnościach. Real wielką trenerską osobowość posadził w bieżącej dekadzie na ławce tylko raz. Fabio Capello odzyskał mistrzostwo Hiszpanii i... został zwolniony. Powód - piłkarze wygrywali, nie zachwycając, co uderza w godność królewskich barw. Teraz Real rozżarza obsesja zatrudnienia Mourinho, choć on również uchodzi fachowca, który nie zwykł pytać, co podoba się fanom i szefom. Jeszcze zanim oderwałem się od warszawskiej ziemi, usłyszałem od stewarda w samolocie linii Iberia, że Portugalczyk urodził się, by służyć „Królewskim”. Nie jako trener. Jako guru od zwyciężania. A odkąd wylądowałem w Madrycie, słyszę, że wielu tubylców kibicuje w finale Interowi. „Aby Mourinho poczuł się w Mediolanie spełniony i już tam nie wracał”. Prasa zajmuje się tylko nim. Wytropiła, że nie zapisał dzieci do włoskiej szkoły na następny semestr, a jego żona szuka w stolicy Hiszpanii domu. I obficie cytuje swego przyszłego zbawcę, który obiecał związać przyszłość z Realem. Nie wie jeszcze tylko, czy przyleci teraz, czy za rok albo dwa. Na pewno nie kłamie, skoro jego ulubioną książką jest Biblia, a ulubioną postacią historyczną - Jan Paweł II. Tak przynajmniej rozumiem rozkład tekstów w brukowej madryckiej „Marce” - wcale nie nawiasem mówiąc, czy lamentujący nad poziomem włoskich mediów na pewno wie, w co się pakuje? Madryt - ten w bieli „Królewskich” - niecierpliwie czeka na decyzję, co rusz musząc znosić drobne przykrości. Jak wysłuchiwanie Estebana Cambiasso, który zwierza się, że finał na Santiago Bernabeu daje mu specjalną rozkosz. To kolejny wygnaniec, choć jego rany zaleczył czas - opuścił Real w 2004 roku. W tym klubie defensywni pomocnicy byli zbędni, więc czołowym piłkarzem na swojej pozycji stał się w Interze. Przybył też Walter Samuel - w Madrycie obrońca beznadziejny, na San Siro rewelacyjny. I wreszcie, jeśli zanurzymy się jeszcze głębiej w przeszłość, po drugą z rzędu potrójną koronę (triumf w LM, krajowej lidze i krajowym pucharze) przyleciał Samuel Eto'o, również odrzucony niegdyś przez „Królewskich", również odnajdujący szczególną przyjemność w zadawaniu Realowi ciosów.  Do Madrytu wracają ci, których sportowego geniuszu Madryt nie zrozumiał. I ten, który ma Madryt ocalić. Zasłużył się już w półfinale - gdyby nie zatrzymał Barcelony, dopiero poczuliby się gospodarze poniżeni. 