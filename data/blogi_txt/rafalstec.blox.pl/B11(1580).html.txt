Burzliwa w sieci reakcja na decyzję TVP, by w 1/8 finału Ligi Mistrzów transmitować mecz Borussii Dortmund z Szachtarem, ignorując naturalnie szlagierową wojnę światów madryckiego i manchesterskiego, oświeciła mnie w kilku kwestiach. I zdumiała zarazem. Jednak nie wszyscy kradną w internecie!? Nawet zapamiętali użytkownicy Twittera wolą staroświecko odpalić telewizor!? Wybierają w dodatku publiczną stację, za którą mało kto płaci abonament!? Kogoś jeszcze obchodzą ramówki? Najwyraźniej żyłem w błędnym - acz świętym - przekonaniu, sądząc, że do programu telewizyjnego już się nie zagląda, że fani futbolu nie wykupują także Canal+ ani pozostałych zamkniętych kanałów, lecz pływają w przelewających się przez internet pirackich streamach, osłuchując się przy okazji z arabskim, mandaryńskim albo innym klingońskim. Wybór TVP zdaje mi się oczywisty. Nawet ustawa specjalną ochroną otacza u nas mecze kadry narodowej, uważając za dobro podstawowe futbol rodzimy, nie zaś najlepszy. Borussia przynależy oczywiście do Dortmundu, ale role odgrywane w niej przez Lewandowskiego, Błaszczykowskiego i Piszczka sprawiają, że mieści w sobie więcej niż cząstkę reprezentacji Polski. Nie w sensie formalnym rzecz jasna, firma pozostaje niemiecka - myślę tutaj o uczuciach kibiców, którzy nadal utożsamiają się z rodakami kopiącym dla obcych marek, choć coraz częściej deklarują się fanami rozmaitych Manchesterów lub Reali. Nie ma też sensu oburzanie się, iż TVP wyróżnia tzw. sezonowców, którzy przylgnęli do Borussii chwilowo, wyłącznie ze względów, powiedzmy, patriotycznych. TVP była, jest i będzie platformą dla sezonowców, sport aplikuje od święta i w dawkach homeopatycznych. Kto uważa się za kibica wyczynowego, nie uzależnia od jej ramówki prywatnego harmonogramu oglądania. Sam wybiorę starcie wagi superciężkiej, czyli madryckie (Polaków obejrzę z odtworzenia), choć uważam, że jesienią Borussia oraz Szachtar wyglądały w Lidze Mistrzów okazalej niż Real z Manchesterem. Zainteresowanie mogę przekierować dopiero przed rewanżem - jeśli uznam, że rywalizacja supermocarstw została praktycznie rozstrzygnięta już na Santiago Bernabeu. Czy czytelnicy „A jednak się kręci”, w których wyczuwam wyczynowców, też trzęsą się z oburzenia?﻿ 