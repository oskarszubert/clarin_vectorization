Kupowanie kręci już kibiców jak wygrywanie, wielu szajbusów uważa ostatni dzień transferowy za najfajniejszy w roku, i ja na wstrętny merkantylizm naszych czasów stękał nie będę, właściwie też lubię te targi - toż w nich widzimy zapowiedź triumfów lub klęsk, a okazja do czytania przyszłości zdarza się rzadko. Teraz dzieje się gęsto, choć największe firmy gwałtownych rynkowych ruchów nie wykonują - raczej tkwią w bezruchu, w temperaturze zbliżonej do zera absolutnego - styczeń przebiega arcyciekawie. Dlatego postanowiłem poblogować o styczniowym handlu żywym towarem kilkunastogodzinnie, do wieczora. Tzw. okno zostanie zatrzaśnięte o północy.﻿ 13.48. Najdroższy, przynajmniej na razie, jest Mario Balotelli. Kosztował 20 mln euro (mogą jeszcze dojść kolejne 3 mln), a Włosi ogłosili, że ubili doskonały interes - Manchester City rozpoczął ponoć negocjacje z Milanem od 37 mln. Zastanawiam się, czy gdyby dla zgrywy wyspiarze zażądali na początek 50 mln, to kupujący zejście do ostatecznej ceny uznaliby za jeszcze większy sukces, bo sam mam co do sensowności tej transakcji grube wątpliwości. Przynajmniej ze sportowego punktu widzenia. Na San Siro wyrwy w składzie mają raczej pod własną bramkę, napastników potrzebują w dalece mniejszym stopniu. W dodatku wzięli towar wyjątkowo awaryjny i niezdolny do stałego funkcjonowania bez zarzutu. W tym sezonie ligi angielskiej strzelił Włoch całego jednego gola, do Ligi Mistrzów zajrzał na kilka chwil... Ale gwiazdor jest gwiazdor, a właściciel Milanu Silvio Berlusconi nade wszystko uprawia politykę, ten cytat jego intencje chyba wyjaśnia nieźle: „Kupiłem Mario, który strzelił dwa gole i doprowadził do płaczu Niemców [w półfinale Euro 2012 – red.], podczas gdy inny Mario [Monti, „techniczny” premier Włoch] doprowadził do płaczu Włochów”.﻿ Zerknijcie, jak go gazeta powitała. Ładne, tam chyba prasa jeszcze nie upada.  14.01. Niejaki Harry Redknapp, który kupuje kompulsywnie, kilka dni temu porównał rynkowe obyczaje do „wojny gangów”. Musi wiedzieć, co mówi, on wyrósł na wybitnego specjalistę od naciągania przełożonych na wariackie wydatki, co niekiedy kończyło się katastrofą. Teraz prowadzi Queens Park Rangers, które w minionych 18 miesiącach pozyskało 28 piłkarzy. Właśnie podpisało kontrakt z Chrisem Sambą, obrońcą uciekającym z Anży Machaczkała, jak twierdzi, przed rasizmem ligi rosyjskiej (z trenerem Guusem Hiddinkiem się nawet nie pożegnał). Kosztował 12,5 mln funtów, w ostatniej drużynie Premier League będzie zarabiał 100 tysięcy funtów tygodniowo... We wspominanej wyżej Serie A więcej biorą tylko Gianluigi Buffon i Daniele De Rossi.﻿ Słyszeliście coś o Finansowym Fair Play?   14.25. Królem – sułtanem? – zimowych zakupów został oczywiście Ünal Aysal, majętny prezes Galatasaray Stambuł, który zafundował sobie triumfatorów Ligi Mistrzów Wesleya Sneijdera i Didiera Drogbę. Czy jeśli w wyobraźni przytkniecie piłkę kopniętą przez tego pierwszego do głowy tego drugiego, to zaczyna się wam majaczyć awans do ćwierćfinału Champions League? Turkom robi się ciasno w napadzie, przecież jesienią kanonadę na miarę lidera klasyfikacji najskuteczniejszych urządził sobie Burak Yilmaz. Nawiasem mówiąc, ich rywale - Schalke Gelsenkirchen – mają powody, by psioczyć na przepisy pozwalające gruntownie przemeblowywać szatnię w trakcie sezonu. Stambuł rośnie w fortecę, a im właśnie uciekł do Tottenhamu Lewis Holtby, gracz z podaniem zdolnym rozerwać każdą defensywę... Wypożyczenie Michela Bastosa z Lyonu może na rekompensatę nie wystarczyć.﻿ 15.14. Transfer, którego zupełnie nie umiem ocenić: niespełna 19-letni rozgrywający Mateo Kovačić wzięty przez Inter Mediolan za 11 mln euro. Kupuje klub zarządzany, delikatnie mówiąc, kontrowersyjnie, ale przychodzi młodzieniec o fantastycznej reputacji. Nie tylko wedle kryteriów czysto sportowych (najmłodszy strzelec gola w lidze chorwackiej, już od dwóch lat regularnie w składzie Dinama Zagrzeb, 12 meczów w Champions League w dorobku), również mentalnych - to wzorowy profesjonalista, z uciech życia korzysta oszczędnie również dlatego, że jest głęboko religijny (były ministrant), kapitanem poprzedniej drużyny został w wieku 17 lat i 82 dni. Włosi twierdzą, że zabiegali o niego również Real Madryt, Chelsea i Manchester United, ale nie dowierzam. Czy gdyby naprawdę intensywnie zabiegali, to klub zwiędłej Serie A miałby szansę? Tak czy owak ciekawość mnie zżera.﻿ 15.21. Fraza, której na pewno dzisiaj nie usłyszymy, pomimo unoszącego się zapachu mamony w bardzo silnym stężeniu: „Wybrałem ten klub, bo dawał najwięcej pieniędzy”. Ja chyba nigdy jej nie słyszałem, wszystkimi piłkarzami świata kierują ambicje sportowe albo miłość do barw, wiadoma sprawa. A może wy znacie przypadek (z linkiem poproszę), by ktoś otwarcie wywalił do mikrofonu, że dla szmalu przyszedł grać?﻿  16.04. Dobra okazja, żeby przeprosić za oznajmującą w tonie notkę o Bartoszu Salamonie w Milanie – staram się stąpać po minowym polu plotek i nieplotek transferowych ostrożnie, ale tutaj uwierzyłem ludziom z Brescii, sądziłem też, że klub z San Siro upora się z kwestiami proceduralnymi, które nie pozwalają mu kupować w kraju, a pozwalają wysyłać miliony do Manchesteru. Błąd. Potem czytałem, że Mino Raiola (muszę tego typa kiedyś sportretować, przypomnijcie mi;-)) łazi po Londynie i tam szuka Polakowi pracodawcy, teraz mediolańczycy mają się nim podzielić z Pescarą. Tak czy owak w styczniu utrzymał się pozytywny trend na wykresie rynkowej wartości polskich piłkarzy. Biorą naszych w wieku szczenięcym, biorą do uznanych klubów i mocnych lig, wreszcie płacą przyzwoite pieniądze. Za 19-letniego Arkadiusza Milika wicelider ligi niemieckiej dał około 3 mln euro, w Bayerze Leverkusen wylądował wcześniej Sebastian Boenisch, w 20-letniego Rafała Wolskiego Fiorentina również zainwestowała 3 mln (plus kontrakt oczywiście), rzeczonego 22-letniego Salamona oglądają raczej firmy mocne niż słabe, Pawła Wszołka ciągnęła Bundesliga... Jeszcze chwila, a reprezentację będziemy składać z naprawdę doborowego towarzystwa, sądząc przynajmniej po markach, pod którymi kopią.﻿ 16.33. Wydarzeniem już w sporej mierzy zaledwie przysportowym, bardziej z dziedziny glamour, jest powrót w nasze okolice Davida Beckhama. Ciężko będzie upchnąć go w drugiej linii Paris Saint Germain, ale właściciele klubu wiedzą, co czynią, mamy powody wierzyć blisko 38-letniemu Anglikowi, kiedy zeznaje, że wybierał spośród 12 różnych ofert. To wciąż potężny marketingowy wehikuł, a jeśli szejkowie chcą Paryż – metropolię w Europie czołową, acz futbolowo zaniedbaną – wynieść ponad inne piłkarskie korporacje, nie mogą zawężać perspektywy biznesowej do szerokości boiska. Beckham wylądował tam, gdzie urzędują już dawni znajomi z jego epizodu w Milanie – dyrektor Leonardo i trener Carlo Ancelotti. I cała zgraja innych dużych osobistości – odkąd PSG przed niespełna dwoma laty spadli z nieba Katarczycy, na transfery poszło już ponad ćwierć miliarda euro, a do tego trzeba dołożyć jeszcze pensje, ja nie dołożę, aż tak dobrze nie rachuję. W każdym razie dotąd chyba nikt w piłce nie wydał tak dużo w tak krótkim czasie, bonzowie z różnych Chelsea czy Manchesterów City to przy Nasserze El- Khelaifim dusigrosze. Chyba jednak nie powinniśmy całkiem wykluczać, że pewnego dnia zamachną się na duet Jose Mourinho - Cristiano Ronaldo, oczywiście zamachną się worem szmalu w dziejach transferowego szaleństwa rekordowym. ﻿A Beckham po czołowym zderzeniu z pewnym latającym butem zwiedza wyłącznie metropolie - Madryt, Los Angeles, Mediolan, Londyn (ćwiczył z Arsenalem), Paryż... Światowiec.  16.50. „La Gazzetta” informuje na stronie internetowej, że Salamon jednak w Milanie. Na czołówce.﻿ 17.11. Lubię ten argentyński błękit w czarno- niebieskim Interze. Są już: kapitan Javier Zanetti, wicekapitan Esteban Cambiasso, Matias Silvestre, Walter Samuel, Rodrigo Palacio, Ricardo Alvarez, Diego Milito. Wczoraj przybył urodzony w Buenos Aires Ezequiel Schelotto. Latem nadciągnie (już się dogadały kluby) bramkarz Juan Pablo Carrizo. Jeśli mediolańczycy zechcą, to będą mogli chyba całą kadrę meczową uszyć z materiału południowoamerykańskiego – obok Argentyńczyków trenują jeszcze Urugwajczycy, Brazylijczycy, Kolumbijczyk... Zawsze mnie dręczyło, jak w takich prawie monotematycznie obcojęzycznych szatniach ludzie się zmuszają, żeby rozmawiać w języku tubylczym.﻿  17.13. Balotelli przestaje być najdroższą ekstrawagancją stycznia? Willian, który planował ucieczkę na zachód, odwrócił się ponoć na wschód. Ukraińscy piszą, że najlepszy wśród Brazylijczyków z Szachtara Donieck ma pójść do Anży Machaczkała za 35 mln euro. Ligę Mistrzów zamienia na Ligę Europejską, jak się domyślam, ze względów sportowych – zostało więcej rund do końca rozgrywek, więc uznał, że trudniej zdobyć, to dopiero będzie wyzwanie.﻿ 17.51. Bayern załatwił sobie Pepa Guardiolę; Borussia Dortmund spróbuje reanimować Nuriego Sahina; Real Madryt zaciągnął między słupki Diego Lopeza (nie wprost informując Antonio Adana, że widzi w nim co najwyżej atrapę bramkarza); Manchester United przygotował przyszły transfer Wilfrieda Zahy; Chelsea łata dziurę po wielkiej klasie Fernando Torresa ściągnięciem Demba Ba; Manchester City uwolnił się od Balotellego; Juventus wynajął Nicolasa Anelkę; o ruchach PSG (jeszcze Lucas Moura wylądował), Interu (jeszcze Zdravko Kuzmanović) czy Milanu (Urby Emanuelson wydalony do Fulham) stoi napisane wyżej; kluby wschodnie również wydziwiają. Milczy jeden moloch – Barcelona. Z lęku, że znów się nie uda przyswoić obcego (i lepiej nadal promować swoich chłopców)? Z poczucia, że sytuacja jest absolutnie opanowana? Że już nie ma czego polerować, wszystko ma błysk na miarę kolejnego Pucharu Europy?﻿ 18.04. Beckham nie weźmie od PSG ani eurocenta. Ogłosił na konferencji powitalnej, że odda pensję na cele charytatywne. Negocjacje w Mediolanie zakończone. Salamon już oficjalnie w Milanie. Za 3,5 mln euro.﻿ 18.37. Jak się wydaje, Milan bierze w Salamonie (przynajmniej na teraz ) obrońcę, nie defensywnego pomocnika. Polak zastąpi w kadrze Francesco Acerbiego. Będzie rywalizował w rewirze teoretycznie najsłabiej obsadzonym, w drugiej linii i napadzie konkurencja wyraźnie mocniejsza. Jeśli mi wolno trochę pofantazjować, to nasza reprezentacja może wkrótce składać się WYŁĄCZNIE z przedstawicieli najmocniejszych lig (nie czepiajcie się detali, spontanicznie zestawiam, bez głębokiego pomyślunku): Szczęsny (Arsenal) – Piszczek (Dortmund), Glik (Torino), Salamon (Milan), Boenisch (Bayer Leverkusen) – Polanski (Hoffenheim), Krychowiak (Reims) - Błaszczykowski (Dortmund), Wolski (Fiorentina), Obraniak (Bordeaux) - Lewandowski (Dortmund). A są jeszcze Boruc (Southampton), Perquis (Betis), Milik (Leverkusen), Sobiech (Hannover). Powtarzam: rynkowo nasi wykonali ostatnio nieprawdopodobny skok. I zwróćcie uwagę na metryki, to wszystko naprawdę młodzi ludzie...﻿  18.44. No musiał się Arsenal ruszyć, dlatego o nim nie wspominałem, pewnie też nie mieliście wątpliwości. Właśnie próbuje wyjąć z Malagi lewego obrońcę Nacho Monreala (a gdzie niby mieliby wyspiarze szukać, jak nie na trawach iberyjskich). Zrozumiałe zabiegi, warto wydać wiele, by już nigdy nie musieć wystawiać Andre Santosa... Hiszpan ponoć już leci do Londynu, 10 mln ma kosztować.﻿ 19.20. Przeskanowałem, co nablogowałem, i za kuriozum dnia uważam – bezapelacyjnie – kontrakt Chrisa Samby. 100 tys. funtów tygodniowo to inaczej 6,07 mln euro rocznie, czyli, tutaj poprawka, wręcz więcej niż pensja najwyżej wycenianych w Serie A Buffona i De Rossiego. I zapewne więcej niż płacił jakikolwiek klub jakiejkolwiek ligi świata sklasyfikowany na ostatnim miejscu w tabeli, zagrożony następującą po degradacji utratą ogromnych wpływów z praw telewizyjnych... Nawiasem mówiąc, Tony Fernandes, malezyjski właściciel QPR, jednak szejkom czy innym poradzieckim oligarchom ustępuje, według nie tak starych danych „Forbesa” zgromadził „tylko” 400 mln. Dolarów, nie euro.﻿ 20.27. Wstyd się przyznać, przegapiłem istotny drobiazg - otóż kilka dni temu wspomniane Anży Machaczkała umówiło się z Racingiem Club na przejęcie Adriana Centuriona, kolejnego cudownego dziecka argentyńskiego futbolu, za którym łaziły duże zachodnie firmy. Zapłaciło 7,5 mln euro, 19-latek przyleci po sezonie, a klub z Dagestanu kontynuuje politykę importowania niemal wyłącznie obcokrajowców spoza Europy - teraz bierze wspomnianego Brazylijczyka Wiliana, trzyma już jego rodaków Joao Carlosa, Jucileia i Ewertona, ma też Marokańczyków Mbarka Boussoufa i Mehdiego Carcelę-Gonzaleza, Kameruńczyka Samuela Eto’o oraz Lacinę Traore z Wybrzeża Kości Słoniowej. Tylko Lass Diarra pochodzi z Francji, ale i on jest czarnoskóry, co podkreślam dlatego, że liga rosyjska boryka się z zarazą rasizmu, jak wiadomo, poważną. Ciekawe tylko, kto obejmie władzę ﻿nad nimi wszystkimi po sezonie, w przededniu prawdopodobnego debiutu w Lidze Mistrzów – Guus Hiddink już zapowiedział, że kończy karierę trenerską.﻿  20.35. Czytelnikowi @salamander8 opowiadającemu na forum o Sambie z czasów Blackburn daję uroczyste słowo honoru, że doskonale kojarzę jego występy w lidze angielskiej, co więcej, bardzo ceniłem grę Kongijczyka. Tu nie chodzi o niego, tu chodzi o ostatnią drużynę w tabeli, która funduje sobie jednego z najlepiej zarabiających obrońców świata - ilu przytula więcej? Pięciu? Siedmiu? - choć jej budżet płacowy wykracza już poza roczne przychody. Finansowa Fair Play nie ma sensu ani, jak sądzę, szans powodzenia.﻿ 21.10. Takie tam cytaciki, czyli słuchajcie, co mówią, a z pewnością zabłądzicie. Berlusconi (Milan) przed kilkoma tygodniami o Balotellim: „To zgniłe jabłko”. Ancelotti (PSG) w grudniu o Beckhamie: „Nie jesteśmy zainteresowani”. Redknapp (QPR): „Mamy stadion na 18 tys. ludzi i nie powinniśmy płacić wysokich pensji”. A nasz Salamon gada Włochom, jak bardzo chce poznać Balotellego. Powiało grozą. Oby też ściemniał.﻿  21.31. Mircea Lucescu, trener Szachtara Donieck, potwierdza, że traci Williana. Za 35 mln. Jutro brazylijski bohater jesieni w Lidze Mistrzów ma przejść testy medyczne w Anży. Szkoda, że akurat teraz. Planowałem zobaczyć go w marcu na żywo, z dortmundzkich trybun... A zobaczę pewnie jego następcę i rodaka Taisona, ściągniętego z Metalista Charków za 20 mln. Nie bawią się tam za drobne, na tym dzikim wschodzie.﻿  22.07. Barcelona postanowiła przypomnieć, że istnieje. Pożycza Ajaksowi Amsterdam Isaaca Cuenca, tego skrzydlatego chłopca, o którym mogliście zapomnieć, leczył się ostatnio. Oba kluby będą mu płacić po połowie pensji. Ale generalnie trochę nużąco, bezruch zapanował wieczorem. Przydałoby się jakieś grubokościste, tłuszczem kapiące transferowe mięcho. Mógłby Harry Redknapp Małeckiego podebrać Wiśle, na niego starczyłoby i ćwierć poborów Samby przecież, albo Smudę wyjąć na szefa banku informacji czy informatyzacji nawet, cokolwiek niech się podzieje.﻿ No, może nie cokolwiek, łamańce jak przygarnięcie Luki Gusicia do Podbeskidzia sobie wypraszam, trzeba się szanować przynajmniej na poziomie pozorów. 22.35. Kosmiczne jaja wymalował, a może raczej rozbił Peter Odemwingie. Musiał usłyszeć, na ile naciągnął właściciela QPR Chris Samba, bo pojechał na Loftus Road wbrew woli swojego aktualnego klubu. Zdążyć przed dedlajnem Nigeryjczyk chciał, sami rozumiecie. Nie docenili londyńczycy determinacji, nie wpuścili go do budynku. 23.40. Sorry, trochę się oddaliłem mentalnie. Zacząłem planować podróż do Brescii, toż trzeba tambylców powypytywać o naszego zucha w okolicach, w których spędził szmat czasu;-) Tylko nie wiem, kiedy uderzać, trudny wybór. Tymczasem Real Madryt nabył 21-letniego Casemiro – środkowego pomocnika ponoć wyjątkowo wszechstronnego, i pomysłowego z piłką, i agresywnie broniącego bez piłki. Już debiutował w dorosłej reprezentacji Brazylii, białą koszulkę ma na razie zakładać tylko w rezerwach. Co przypomina nam, że Real jest też przegranym transferowego stycznia – znów nie zdołał wygonić Kaki. 23.51. Nakarmcie oczy dla relaksu. Estetyczna satysfakcja gwarantowana.﻿  00.15. Arsenal potwierdza, zaciągnął na lewą obronę Nacho Monreala. Piłkarze nadal wyfruwają z przywalonej gargantuicznym zadłużeniem La Liga, gdyby Hiszpanie nie mieli systemu edukacji na fantastycznym poziomie, to już by chyba nie istnieli. Poza Barceloną i Realem Madryt oczywiście, te stwory lewitują w innej galaktyce.﻿ Szkoda, że Tottenham nie dorwał podbramkowego predatora, fajny szwadron tam montują. Umieją grać te ich młode i głodne wilczki. 