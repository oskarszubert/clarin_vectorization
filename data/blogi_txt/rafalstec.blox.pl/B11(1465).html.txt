Ani myślałem bawić się dziś w rankingi kinowych arcydzieł, ale koledzy ze Zczuba tak mnie zeźlili, że nie pozostawili mi alternatywy. Zerknąłem na zachwalaną przez nich superkolekcję i w pierwszej chwili uznałem, że sporządzili dość przypadkowy spis filmów, które im się podobały, po czym beztrosko - jak to Zczubaki - obwołali je najlepszymi w historii. Ale nie, o przypadku nie mam mowy, bo na liście wyróżnionych tytułów tych rzeczywiście najlepszych nie ma właściwie w ogóle. („Właściwie”, bo dwa najlepsze - „Wściekły Byk” i „Rydwany ognia" - jakoś się uchowały.)Złośliwie usiłowali wyprowadzić was w pole zamiast przywieść do ziemi obiecanej? Zazdrośnie zataili pozycje szczególnie smaczne? Nie mam pojęcia, zgadywał nie będę, z poczucia obowiązku rzucę tylko garstką tytułów istotnie najlepszych, nie klasyfikując ich, lecz ustawiając chronologicznie. W nawiasie zaś dodam, że niemal wszystkie łączy pewna cecha: traktują o sporcie i o czymś daleko więcej niż sport równocześnie.„BILARDZISTA” (1961, reż Robert Rossen)Zczubaki nie wiedzieć czemu napomykają o ćwierć wieku późniejszym „Kolorze pieniędzy”, czyli - przepraszam za dosadność, ale się nie powstrzymam - popłuczynach po pierwowzorze, a o samym pierwowzorze milczą. Tymczasem tutaj to Paul Newman jest młodym aroganckim mistrzem - wpierw lekceważącym rywali i niewystarczająco głodnym zwycięstwa, a potem doświadczającym niszczycielskiej siły dążenia do sukcesu za wszelką cenę oraz niewłaściwego wykorzystywania fantastycznego talentu.„SAMOTNOŚĆ DŁUGODYSTANSOWCA” (1962, reż. Tony Richardson)Uczciwie zaznaczam, że sport jest w tym klasyku tłem dla ostrej krytyki społecznej i historii o buncie, którego nie zgasi nawet obietnica sukcesu i wynikających zeń nagród. Ale przy okazji można poznać poznać odpowiedź na zawsze intrygujące pytanie, kiedy warto zniweczyć własny wysiłek i na mecie oddać zwycięstwo rywalowi.„ROCKY” (1976, John. G. Avildsen)Tak dobry, jak złe są następne części - z wieńczącą cykl, która staje się niezamierzoną autoparodią. Nic więcej nie dodaję, wszyscy wszystko wiedzą.„KIEDY BYLIŚMY KRÓLAMI” (1996, reż. Leon Gast)O legendarnej walce Muhammada Alego z Georgem Foremanem. Oskar dla najlepszego dokumentu.„FUTBOLOWA GORĄCZKA” (1997, reż. David Evans)Luźno oparty na książce Nicka Hornby’ego. Z życia wzięte, czyli jak nie zdradzić piłki dla kobiety. (Radzę trzymać się z dala od amerykańskiego remake’u sprzed kilku lat.)„DZIECI NIEBIOS” (1998, Majid Majidi)Tak, irański, nie bójcie się, poza Hollywood też istnieje kino. W tym wypadku - oryginalne, poruszające, odwołujące się do najprostszych emocji. Wszystko zaczyna się od pary trampek, a kończy - znów - na wyzwaniu najtrudniejszym: jak pobiec możliwie najszybciej, by dobiec do trzeciego miejsca, a zarazem nieprzesadnie szybko, by nie ponieść klęski, zajmując miejsce drugie lub pierwsze?„O JEDNEGO WIĘCEJ” (2001, reż. Paolo Sorrentino)Inspirowany prawdziwą, tragiczną historią włoskiego piłkarza Agostino di Bartolomei, który kilkanaście lat temu popełnił samobójstwo. Ukazujący futbol z innej strony, o której zazwyczaj nie myślimy- usłiłujący choćby analizować związek charakteru i osobowości z pozycją na boisku. (Ten film będzie wam najtrudniej zobaczyć, dla chcących szukać wydanych za granicą DVD oryginalny tytuł „L’uomo in piu”).„CUD Z BERNA” (2003, reż. Sonke Woertmann)Przebój w niemieckich kinach. Opowieść o drużynie Seppa Herbergera, która w 1954 roku w najbardziej sensacyjnym finale mistrzostw świata pobiła węgierską „złotą jedenastkę”, przywracając narodową dumę cierpiącym na powojenną traumę Niemcom. (Dla koneserów film składający się z samych wad, ale oferujący dużo wstydliwych przyjemności. No i dający do myślenia - dlaczego nikt jeszcze nie sfabularyzował na ekranie losów podbijającej świat reprezentacji Górskiego???)„MILLION DOLLAR BABY” (2004, reż. Clint Eastwood)Wykraczającą daleko poza sport opowieść o prozie bokerskiego życia i ciemnej stronie ringu sławiłem już tutaj.„MURDERBALL- GRA O ŻYCIE” (2005, reż. H. A. Rubin, D. A. Shapiro)Rugbyści na wózkach inwalidzkich przygotowują się do igrzysk paraolimpijskich. Sportu powrót do źródeł - z dala od komercji, jako trudu służącego przezwyciężaniu samego siebie.Ufff, to był chyba mój najdłuższy wpis. Kto nie widział, niech szuka i ogląda. Najlepiej zaraz, bo tych najlepszych sportowych filmów uzbierałoby się drugie tyle i jeszcze trochę. Ale o nich innym razem. 