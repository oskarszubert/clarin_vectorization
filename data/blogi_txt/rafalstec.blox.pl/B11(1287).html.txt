Mourinho wychodzący z szatni. Mourinho siadający. Mourinho siedzący. Mourinho wstający. Mourinho stojący. Mourinho odwracający się plecami. Mourinho skupiony na grze. Mourinho rozbawiony. Mourinho analizujący. Mourinho zasępiony. Mourinho podnoszący ramiona w geście triumfu. Mourinho odprężony. Mourinho podnoszący ramiona w geście protestu. Mourinho zagniewany. Mourinho łypiący. Mourinho notujący. Mourinho zadowolony. Mourinho mrużący oczy. Mourinho intensywnie myślący. Mourinho zirytowany. Mourinho wstający. Mourinho poklepujący (piłkarzy). Mourinho znów zamyślony. Mourinho schodzący do szatni.Tyle zapamiętałem z transmisji sobotniego meczu Sampdoria Genua - Inter Mediolan. Znaczy Włosi pokazali pewnie więcej - i jednego gola, i drugiego, wyrównującego, i w ogóle wszystkie akcje - ale ja zapamiętałem głównie proroka z Portugalii.Nie pamiętam za to żadnego trenera - nie tylko w Serie A - któremu kamery poświęcałyby aż tyle uwagi. Żadnego, który usłużnie epatowałby repertuarem min bogatszym niż repertuar dryblingów Ronaldinho (swoją drogą zadebiutował w lidze włoskiej świetnie). Żadnego, który nawet na siedząco i milcząco przyćmiewa wszystkie gwiazdy boiska razem wzięte, łącznie z Ibrahimoviciami i innymi Materazzimi. Włosi zwariowali. Próbowali zajrzeć nawet do notesu, w którym nowy allenatore Interu coś tam uporczywie dłubał w trakcie gry.Mourinho oczywiście doskonale wie, co jest grane. Popularność lubi, wdzięczy się, robi miny groźne i niegroźne, wymachuje rękami rozzłoszczony i wymachuje rozradowany. Ten facet chyba rzeczywiście zdejmuje presję z piłkarzy. Jeszcze kilka kolejek i zapomnimy, że w drużynie Interu został ktoś poza trenerem. A może kamer w ogóle nie warto zwracać w stronę boiska? Może podstawić kilka pod właściwym wyjściem ze stadionu? Przecież Mourinho w końcu z szatni wyjdzie. Mourinho spojrzy. Może nawet się zamaszyście rozejrzy. Mourinho będzie szedł. Mourinho weźmie jeden oddech, a potem pewnie drugi i dziesiąty. Mourinho dojdzie do autokaru. Mourinho podniesie stopę. Mourinho oprze ją na schodach...PS Kto chce o misji Portugalczyka poczytać więcej, zapraszam do mojego felietonu „Jose Mourinho Superstar”. 