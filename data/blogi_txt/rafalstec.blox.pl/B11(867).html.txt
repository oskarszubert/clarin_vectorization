Tam był początek, tutaj kontynuuję relację.21.38. Do przerwy Manchester prowadzi, błysk Ronaldo dał mu komfort już na początku meczu, ale raczej nie widać, by faworyci przebieg wydarzeń całkowicie kontrolowali. Piłkarzom Porto wigoru nie brakuje, a jeśli Bruno Alves wygrywa główkowe pojedynki - w polu karnym wroga! - z Vidiciem, to znaczy, że wszystko się może zdarzyć. Manchesterscy stoperzy mają wady, ale ponoć w grze na ziemi, nie w powietrzu. Ten wieczór tego nie potwierdza, choć goście zdają się mimo wszystko pewni siebie. Oby duch Ligi Mistrzów przybył i dmuchnął jakimiś emocjami, niech ci wyspiarze chociaż trochę strachu się najedzą.Na Emirates Stadium sytuacja wydaje się klarowniejsza. Arsenal prowadzi 1:0, mógł prowadzić wyżej (podglądam prawym okiem), a lewy obrońca Villarrealu Capdevila wygląda przy ponaddźwiękowym smarkaczu Walcotcie, jakby mu obwiesili łydki worami z cementem. Na pocieszenie zwolennikom nieangielskiej reszty świata: na obu stadionach wystarczy jeden gol, by wszystko odwróciło się o 180 stopni...21.43. Są oficjalne dane. C. Ronaldo strzelił gola strzałem w odległości 39,6 jardów. Licząc w pamięci, to będzie jakieś 36 metry z 21 centymetrami i jakimiś drobiazgami po przecinku. Wznawiają. (Cholera, chyba nie wyjdzie ta relacja. Blox wysiada co 10 minut).22.13. Arsenal - Villarreal 3:0. Nudno się robi na obu stadionach. Na Manchester patrzę, na Arsenal rzucam okiem i tak się zastanawiam, co jutro wymyślą (i zaraz ogłoszą) szef FIFA Blatter z szefem UEFA Platinim, żeby hegemonię Premier League złamać. Na razie było: zasada 6+5 (ograniczająca liczbę obcokrajowców w drużynie do pięciu), podatek od luksusu (wysokich transferów i pensji dla piłkarzy), salary cup, kadra ograniczona do 25 graczy z profesjonalnymi kontraktami. Niczego nie wprowadzono i raczej - może poza ostatnim punktem - nic wprowadzone nie będzie. Co teraz wykombinują?22.41. Porto - MU 0:1, na kwadrans przed końcem gospodarze wymęczyli pierwszego kornera. Jedno kopnięcie - czy raczej: przyrżnięcie - Cristiano Ronaldo wystarczyło, by przepchnąć gości do półfinału. Bez fajerwerków, ale awans to awans. Trochę to wszystko wygląda jak w zeszłym sezonie, wtedy też „Czerwone Diabły” wygrywały z Barcelonami i Lyonami minimalnie, na zimno, w stylu do zapomnienia.Ale na razie historia pierwszego w sezonie kryzysu Manchesteru United wygląda tak, że piłkarze znoszą go - pomimo wpadek z Liverpoolem i Fulham - lepiej niż nieźle. Co z tego, że w meczach z Aston Villą i Sunderlandem ocaliły ich incydenty graniczące z cudem, czyli kopnięcia nastolatka znikąd Federika Machedy, skoro ich ocaliły? Skoro wciąż są liderami ligi angielskiej? I półfinalistami Ligi Mistrzów? I półfinalistami Pucharu Anglii? Klubowe mistrzostwa świata oraz Puchar Ligi Angielskiej już mają, to wciąż może być dla nich sezon wszech czasów.22.46. Arsenal na dobrą sprawę rozjechał Villarreal (skończyło się 3:0), więc powtórzę swoją mantrę, dla wielu pewnie złowrogą - trudno wyobrazić sobie bardziej wyrazistszy symbolicznie dowód na dominację ligi angielskiej, niż derby Londynu w finale. Barcelono, ratuj?:-)23.01. Nie oglądałem Arsenalu, więc nie ocenię Fabiańskiego sam, ale szanowana przeze mnie witryna Goal.com wyższą notę niż Polakowi przyznała Walcottowi (jego wyróżniła na pewno słusznie, tu wystarczyły rzut oka co jakiś czas). Autor recenzji chwali przede wszystkim sposób, w jaki nasz zuch inicjował akcje drużyny. Znów powtórzę mantrę, w nieco innym wariancie - jeśli niezwykłe przygody polskich bramkarzy w finałach LM (Młynarczyk, Dudek, Kuszczak) mają trwać, to może czas na Arsenal? W końcu Kuszczak od półtora miesiąca nie dochrapał się nawet ławki rezerwowych...23.21. Obejrzałem skrót z popisów Arsenalu i znów nie umiem wyjść ze zdumienia, że mgnienie oka wystarczy wybrańcom Wengera nie tylko na przyjęcie piłki i podjęcie właściwej decyzji co do podania, ale też na podanie arcyprecyzyjne oraz zmianę swojej pozycji na boisku. Ten jajogłowy rzekomy romantyk jest jednak genialny - tym, którzy nie czytali, polecam swoją opowieść o naukowej recepturze na sukces francuskiego trenera - kliknijcie tutaj.23.27. Nie udowodnię słuszności swego przypuszczenia, ale mam wrażenie, że trenerzy angielskich potęg już sobie uświadamiają, że liga angielska stawia wyraźnie wyższe wymagania niż Liga Mistrzów. Pamiętacie sytuację sprzed pierwszego Manchester - Porto? Ferguson mógł zdecydować, czy zagra w kraju z Aston Villą w sobotę, czy w niedzielę. I wybrał niedzielę, bo wolał, by po przerwie na eliminacje do mundialu piłkarze wypoczęli dłużej przed kolejką Premier League, nawet jeśli potem mieli ledwie 48 godzin, by dojść do siebie przed wieczorem w Champions League. Zawiłe, ale ciekawe. Ferguson ryzykował, niewiele brakowało, by świeższe Porto załatwiło sprawę już tydzień temu. Ale nie załatwiło. I wyszło, że Szkot kombinował sprytnie...00.01. Imponujący występ młokosa Theo Walcotta (rocznik 1989) prowokuje na dobrą sprawę dość oczywiste pytanie: gdzie szukać rysy na wyspiarskiej futbolowej superprodukcji, skoro ich największe kluby nie dość, że zebrały piłkarzy świetnych, to jednocześnie wciąż bardzo młodych? Wśród kluczowych graczy MU, Chelsea, Arsenalu czy Liverpoolu nie sposób znaleźć wielu, którzy mieliby zakończyć kariery jutro lub pojutrze. W porównaniu np. z potentatami Serie A są to wręcz zgraje smarkaczy, a przecież Premier League wciąż ma najwięcej pieniędzy na kolejne transfery. Gdzie szukać luki? W ewentualnym nasyceniu sukcesami? Czarach?00.38. Wstrzelił się w odpowiedni moment niejaki Kaka, jedna z ostatnich globalnych megagwiazd Serie A. Zastanawiał się dzisiaj publicznie, czy nie czas odnowić Milan i zaproponował transfer: Gdyby to zależało ode mnie, kupiłbym Gerrarda. To zawodnika kompletny - ofensywny pomocnik, defensywny pomocnik i skrzydłowy w jednym. Tyle że jego pomysł ma takie same szanse realizacji, jak ewentualny apel Rogera Guerreiro, by paniska z ITI wzięły do Legii Kakę. (Aha, Włochom został w Lidze Mistrzów już tylko trzeci bramkarz Arsenalu. A jutro z Pucharu UEFA odpadnie pewnie Udinese).00.43. Wstyd, znów zapomniałem o 17-letnim Machedzie, wykradzionym - zdaniem wielu Włochów, to broń Boże nie moja teminologia - przez MU z Lazio.01.09. Zaraz mnie szlag trafi - niejako Misza „nieśmiało zauważa” w esemesie, że na tzw. liście A Manchesteru figuruje niejaki Davide Petrucci, według terminologii wspomianych hipokrytów również „wykradziony” z ojczystej ziemi. Aż się boję, czy Messi nie ma czasem kamerdynera z Sycylii, którego jakimś cudem zgłoszono do Ligi Mistrzów.01.18. Rozochocony wyspiarskim wszechwygrywaniem „Times” deliberuje, czy wtorkowe 4:4 w wykonaniu Chelsea i Liverpoolu było najlepszym meczem w dziejach Ligi Mistrzów. Inne proponowane kandydatury na szlagier nad szlagierami: Liverpool - Milan 3:3, Monaco - Deportivo 8:3, Juventus - MU 2:3, Inter - Arsenal 1:5, Chelsea - Barcelona 4:2, Newcastle - Barcelona 3:2, MU - Real 4:3, Deportivo - Milan 4:0. Bezczelny anglocentryzm? Jak się komuś chce głosować, plebiscyt znajdzie tutaj.01.45. A ponieważ nie samą kopaniną homo sapiens oddycha, oddalę się w kierunku Umberto Eco i jego fragmentu o „moralistyce poczwar”:-) Dobrej nocy życzę. Bez poczwar:-) 