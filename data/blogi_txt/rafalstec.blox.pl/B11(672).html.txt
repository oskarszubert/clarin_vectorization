Duże włoskie stadiony piłkarskie, wyjąwszy osobny przypadek mediolańskiego San Siro, wyglądają albo nijako, albo paskudnie. Szare, ponure, pozbawione efektownych klubowych muzeów i sklepów z gadżetami w barwach drużyny, z trybunami oddalonymi i odgrodzonymi od boiska. Najokropniejsze straszydło stoi na północy Rzymu - kiedy swego czasu siedziałem tam za bramką, nie widziałem kompletnie nic, i prędko zrozumiałem, dlaczego 72-tysięczny gigant regularnie nie zapełnia się nawet w jednej trzeciej. A na meczach Lazio niekiedy wręcz w jednej piątej. Otwierana dziś Juventus Arena ma spełniać wszystkie standardy najnowocześniejszych obiektów. Nie będzie bieżni, nie będzie bariery oddzielającej trybunę od boiska, fani z pierwszych rzędów poczują przyspieszony oddech piłkarzy, pojawią się sektory dziecięce do szkrabów w wieku 3-6 lat i luksusowe loże dla bogatych. Ale nie dlatego turyńczycy mają zainicjować przełom w całym calcio. Najważniejsze w nowym stadionie jest to, że należy on do nich w sensie ścisłym. Włoskie kluby wynajmują bowiem obiekty od miast (dotąd własny posiadała tylko maleńka Reggiana) i nie mogą rozwinąć się komercyjnie. To dlatego prezesi lamentują, że zarabiają na meczach znacznie mniej niż zagraniczna konkurencja. Pamiętacie, jak Adriano Galliani z Milanu wzdychał, że na pojedynku z Arsenalem w Lidze Mistrzów wypracował dwukrotnie niższy przychód niż rywale w Londynie, choć San Siro przyjęło 80 tys. ludzi, a Emirates ledwie 60 tys? Turyńczycy jako pierwsi przeszli od słów do czynów. Spod ich stadionu zapewne znikną tradycyjne w Serie A obskurne, należące do prywatnych handlarzy budy z kanapkami, bo klub otworzy własne restauracje, bary, muzeum oraz centrum handlowe o powierzchni 34 tys. metrów kwadratowych. Stadion ma żyć siedem dni w tygodniu i przynosić trzykrotnie większe zyski niż jego poprzednik, choć pomieści mniej kibiców - tylko 41 tys. Prezes Agnelli przekonuje, że zapewni też piłkarzom 10 dodatkowych punktów w sezonie. Prasa pisze o rewolucji kulturalnej, a eksperci od biznesu sportowego prognozują, że jeśli turyńczykom się uda, znajdą następców, a cała Serie A rozpocznie wychodzenie z ekonomicznej zapaści. Na dzisiejszą premierę - sparingu z Notts County, od którego Juventus 108 lat temu przejął koszulki w czarno-białe pasy - przyjadą chyba wszystkie najważniejsze osobistości włoskiego futbolu i w ogóle sportu. Nową epokę zwiastuje zresztą promocyjny slogan: „Lo stadio che cambia il calcio”, czyli „Stadion, który zmienia futbol”. Zresztą pal licho kwestie biznesowe, skoro także w Polsce przekonaliśmy się, że działa sama magia stadionowych cudów architektury - piłkarze znienacka, jakby zauroczeni, zaczynają grać lepiej. Lech na nowiutkim obiekcie w Poznaniu poszalał z Juventusami i Manchesterami, Legia i Wisła na nowiutkich obiektach w Warszawie i Krakowie we dwójkę dopchały się do Ligi Europejskiej, wreszcie na nowiutkiej arenie w Gdańsku reprezentacji Polski zabrakło sekund, by odnieść historyczny triumf nad Niemcami.﻿ 