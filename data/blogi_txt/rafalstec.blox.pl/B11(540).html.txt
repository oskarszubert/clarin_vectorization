Wyczytałem właśnie w mądrej zagranicznej książce, że były właściciel Interu Mediolan Angelo Moratti mógł pozyskać w połowie lat 60. brazylijskiego futbolistę wszech czasów. Transfer organizował niejaki Gerardo Sannella, Santos - klub Pelego - otrzymałby niespotykaną w tamtych czasach kwotę 600 mln lirów, czyli odpowiednik dzisiejszych 5 mln euro. Moratti się jednak wahał z obawy przed - uwaga - reakcją opinii publicznej. Sądził, że ludzi oburzy nieprzyzwoicie wysoki wydatek. Kiedy wreszcie wygrał walkę z samym sobą i postanowił zaryzykować, włoska federacja zabroniła sprowadzać obcokrajowców, by ratować reprezentację kraju, która na mundialu przegrała z Koreą Północną. Syn Angelo Morattiego - Massimo - rozterek nie miał. W 1999 roku pobił transferowy rekord świata, płacąc za Christiana Vieriego 50 mln dolarów. I opinia publiczna, jak spodziewał się ojciec, zareagowała. Watykański dziennik „L'Osservatore Romano” uznał takie transakcje za niemoralne i obrażające ubogich. - Nie wiem, czemu wciąż jestem żywy. Sprzedali Vieriego za 50 milionów... Przecież pieniądze to nie wszystko - pisał w pożegnalnym liście kibic Lazio. Kilka godzin później rzucił się pod pociąg. Przez następne 10 lat Moratti junior zapłacił co najmniej 5 mln za 45 piłkarzy. Za więcej niż kosztowałby w przeliczeniu na dzisiejsze Pele, Inter wziął m.in. Grigorisa Georgatosa, Cyrila Domorauda, Vratislava Gresko, Stephane'a Dalmata, Mohammeda Kallona, Gonzalo Sorondo, Domenico Morfeo, Andy'ego van der Meyde i Davida Suazo... Teraz wracam do lektury mojego tomiku poświęconego biznesowej historii futbolu. Umilam sobie oczekiwanie na lato, podczas którego Florentino Perez prawdopodobnie wyda na piłkarzy więcej niż ktokolwiek przed nim, bijąc rekord Romana Abramowicza (transfery za 160 mln euro w sezonie 2004/2005). 