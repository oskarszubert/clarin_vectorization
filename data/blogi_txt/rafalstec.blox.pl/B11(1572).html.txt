Nieraz irytowałem się na chaos szalejący w głowach prezesów polskich klubów futbolowych, którzy zwalniają trenerów jak nakręceni, nie zauważając, że obnażają własną niekompetencję - w końcu to oni wylewane niezdary zatrudniali. Wracam do tematu tylko na momencik, z kronikarskiego obowiązku, bo nasi bossowie ustanowili chyba jakiś niesłychany rekord. Wejrzyjcie w kluby, które w minionych pięciu sezonach reprezentowały Polskę w europejskich pucharach. Stanislav Levy pracuje w Śląsku Wrocław 3 dni, Jacek Zieliński w Ruchu Chorzów - 1 dzień, Mariusz Rumak w Lechu Poznań - 6 miesięcy, Jan Urban w Legii Warszawa - 3 miesiące, Michał Probierz w Wiśle Kraków - 6 miesięcy, Piotr Stokowiec w Polonii Warszawa - 1,5 miesiąca, Tomasz Hajto w Jagiellonii Białystok - 8,5 miesiąca. Średniej nie chce mi się nawet podawać, klawiatura pod tą nędzą nie wytrzyma. Gdybyśmy zeszli ciut niżej i zerknęli do klubów o najwyższych budżetach pośród niewymienionych, znacznie stabilniej by się nie zrobiło. Bogusław Kaczmarek trzyma się w Lechii Gdańsk - 3 miesiące, Pavel Hapal w Zagłębiu Lubin - 10 miesięcy. Nie zamierzam przyrównywać obyczajów naszej tzw. ekstraklasy do znanej z wyjątkowej cierpliwości do trenerów Premier League, w której między startem ligi a październikiem nie został wyrzucony z pracy żaden od czasów Jose Mourinho wyproszonego jesienią 2007 roku z Chelsea. Wolę zwrócić uwagę na śniące o międzynarodowych sukcesach, bogate lub niebogate firmy wschodnie. Mircea Lucescu utrzymuje posadę w Szachtarze Donieck 8 lat, Jurij Siomin w Dynamie Kijów - 5 lat (z kilkumiesięczną przerwą), Myron Markewicz w Metaliście Charków - 7 lat, Wiktor Gonczarenko w BATE Borysów - 5 lat, Luciano Spalletti w Zenicie St. Petersburg - 3 lata, Kurban Berdyjew w Rubinie Kazań - 11 lat, Pavel Vrba w Viktorii Pilzno - 4 lata. W przeglądanych okolicach też oczywiście zwalniają, ale znajdźcie mi w Polsce klub z aspiracjami, który wytrzymuje z trenerem pełne trzy sezony. Tutaj porażek nie przebacza się nigdy, w porażki niezbędne, by zwyciężyć, nikt nie wierzy. Łatwiej zatrudnić trenera, który po utracie fuchy w piłce - patrz Maciej Bartoszek - bierze robotę na wysypisku śmieci.﻿ 