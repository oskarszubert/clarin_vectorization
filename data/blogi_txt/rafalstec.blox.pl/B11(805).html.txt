Jako bloger, który niejednokrotnie ostro krytykował trenera Macieja Skorżę, obiecuję, że w tym sezonie krytycznie już nawet o nim nie westchnę. Jego szefowie właśnie sprzedali mu trzech piłkarzy bezapelacyjnie kluczowych, których jesienią wkładał do podstawowego składu właściwie zawsze, gdy byli żywi. Co więcej, nie sprzedali ich 1 stycznia, lecz już po zakończeniu zimowych przygotowań do sezonu, po regularnym wystawianiu ich w sparingach, w przededniu wznowienia rozgrywek, kiedy nie ma czasu, by przećwiczyć nowe warianty gry. Nowych piłkarzy też pozyskała Legia Warszawa pięć minut temu, w przededniu wznowienia rozgrywek. Nie wykluczam, że Novo i Blanco się nadadzą, ale wiem, że tego nie wiem, tak jak nie wie tego Skorża. Musi sprawdzać w boju. Legia to klub kuriozum. Znajdźcie mi w Europie inny z aspiracjami - znaczy mierzący w mistrzostwo kraju - który trenerowi wycina podobny numer. Pozbywa się bardzo ważnych dla drużyny postaci tuż przed rozpoczęciem walki o tytuł, jakby chciał maksymalnie ją utrudnić, co więcej, pozbywa się postaci bardzo perspektywicznych - Komorowski skończył 27 lat, Borysiuk 20 lat, Rybus 22. Wyobrażacie sobie, że Barcelona eksportuje w podobnym momencie Pique, Busquetsa i Iniestę? Że Manchester United wystawia za drzwi Vidicia, Carricka i Naniego? Że Milan wyprasza z szatni Thiago Silvę, van Bommela i Robinho? To naprawdę wygląda tak, jakby ITI zwijało interes i zamierzało zaraz klub opchnąć. Jeśli jednak Mariusz Walter mimo wszystko pożąda tytułu, to mam wrażenie, że oczekuje wygrania konkursu piękności od atrakcyjnej dziewczyny, której przed wyjściem na scenę wyrwał trzy przednie zęby.﻿ 