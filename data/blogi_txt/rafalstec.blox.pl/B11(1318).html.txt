Aj, byłbym zapomniał, a przecież ta smaczna historyjka pochodzi z zamierzchłej już w naszych roztwitterowanych czasach przeszłości, bo z głębokiego przedwczoraj. Pamiętacie minione lato w podupadłej lidze włoskiej? Milan ogłaszał wielki plan odrestaurowania niejakiego Ronaldinho, który przybywał na ratunek po marnym sezonie w Barcelonie. Miał rzucić słodkie życie balangowicza dla piłki nożnej na najwyższym poziomie. Plan przedstawiano publice szczegółowo w punktach - kiedy Brazylijczyk odbuduje się (psycho)fizycznie, jak ciężko będzie dla pełnej odbudowy musiał, biedaczyko, harować, ile schudnie, na którą kolejkę Serie A odzyska dawną dynamikę, w której znów obwołamy go najlepszym futbolistą świata. A potem Ronaldinho wtruchtał na boisku i zanim naprawdę rozbłysnął, zgasł. Śledzicie bieżące lato w podupadłej lidze włoskiej? Milan ogłosił wielki plan odrestaurowania niejakiego Ronaldinho, który przybywa na ratunek po marnym sezonie w Milanie. Ma wrócić do piłki nożnej na najwyższym poziomie. Plan poznaje publika szczegółowo w punktach - kiedy Brazylijczyk odbuduje się (psycho)fizycznie, jak ciężko będzie dla pełnej odbudowy musiał, biedaczyko, harować, ile schudnie, na którą kolejkę Serie A odzyska dawną dynamikę, w której znów obwołamy go najlepszym futbolistą świata. Różnica między rokiem ubiegłym a bieżącym polega na tym, że teraz w kampanię zaangażował się sam Silvio Berlusconi, który ostatnio wpadał do Milanello głównie po to, by się jeszcze trochę odmłodzić (dziwne, przecież wygląda już na nastolatka - chce buzi przedszkolaka?) i wyruszyć na kolejne flirty z licealistkami. Premier Włoch zastosował najnowocześniejsze techniki wychowawcze. Zwołał mianowicie piłkarzy do sali kominkowej, usadził ich na kanapach (sam rozwalił się w białym fotelu), po czym rozkazał Ronaldinho, by ten wgramolił się na stół i stamtąd złożył przysięgę. Brazylijczyk ślubował kolegom z drużyny, że „przez cały sezon będzie zachowywał się jak profesjonalista”. Tekst podawał sam Berlusconi, piłkarz był ponoć - wedle relacji „La Gazzetta dello Sport” - wzruszony. Ronaldinho odniósł już zresztą konkretne, namacalne sukcesy. Jak twierdzi spec od przygotowania fizycznego Daniele Tognaccini, przygasły gwiazdor nie opuścił ani jednego treningu. Jakby tego było mało, w tydzień zrzucił 4 kilogramy! Wielu dietetyków by się pewnie skrzywiło, że zrzuca za szybko, ostatecznie chudnącemu w takim tempie człowiekowi grozi niechybne zniknięcie. Ale zostawmy fobie dietetyków, zadajmy pytanie najprostsze - jak musiał przebiegać udany ponoć program naprawczy w trakcie sezonu poprzedniego, skoro Ronaldinho znów znalazł w sobie taką kupę zbędnego cielska? 