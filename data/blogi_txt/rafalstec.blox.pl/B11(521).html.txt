Boję się wychodzić z pokoju. Boję się rano wyściubić nos z hotelowego pokoju nr 418, bo nigdy nie wiadomo, czy krok za progiem nie pośliznę się na polskiej klęsce albo nie wyrżnę o polską klęskę łbem.A jak wejdziesz w Pekin, to już w ogóle nie ma zmiłuj, polska klęska czai się wszędzie. Na basenie, macie, strzelnicy, torze, planszy. Zawsze zabraknie jakiejś złośliwej sekundy albo wrednych dwóch punktów, wszędzie rozpanoszyli się antypolscy sędziowie, gdzieniegdzie targają Polakami na ippon. Kiedy minionej nocy - tuż przed drugą - na cały Pekin i moją głowę spadła istna deszczowa klęska żywiołowa, oczywiście pomyślałem, że to ani chybi znowu polska klęska, że chmury musiały się przyszwendać gdzieś spod Zamościa.Muszę uważać, choć i tak mi się przyfarciło, bo wystarczy mi chyłkiem przemknąć na którąś z siatkarskich hal, by czasami - na razie co drugi raz - obejrzeć też polski triumf. No, na razie może tylko triumfik. Dobre i to. Niby się martwię, niby zazdroszczę Radkowi i Kubie, że chłoną igrzyska wszystkimi porami, gdy ja kibluję głównie pod siatką, ale przynajmniej ominęło mnie kilka polskich klęsk. Choć, niestety, i w halach się boję. Przecież kiedyś trzeba stamtąd wyjść, a kiedy wychynie kolejna polska klęska, nie wie nikt. Jutro rano, gdy zbiorę się na gimnastyczną batalię USA - Chiny, nogi znów nie będą chciały prowadzić. Na nic zda się samouspokajanie, że opuszczam głowę, wciskam ją w ramiona i po cichutku dreptam do celu. Przecież już nawet Togo wypływało historyczny medal w kajaku, a my nic.Dla jasności: ani myślę skarżyć się na swój los, nie chcę lamentować, że to ja cierpię jakoś szczególnie. Bzdura, igrzyska to i tak festiwal fantastycznego sportu, bilans korespondenta zawsze wyjdzie na plus. Z największym przerażeniem - i szczerym współczuciem - myślę o biało-czerwonym rewirze w wiosce olimpijskiej. Siedzą tam nasi sportowcy upchani jeden na drugim i codziennie zwalają im się na głowy kolejne polskie klęski. A to lezie klęska szermiercza, a to pływacka, zza węgła wyskakuje bokserska, za nią pełznie ciężarowa. Jeśli strach przed polską klęską ogarnął nas, dziennikarzy, którzy absorbują ją powoli, kropla po kropli, to jak oddziaływuje na nich, którzy z nią mieszkają, jedzą i śpią?Jak czują się sportowcy, którzy przyjechali po chwałę, a kiszą się w polskiej klęsce i tej polskiej klęski każdego dnia przybywa? Jak tu wyjść i bić się na śmierć i życie, uciekając od psychozy polskiej klęski? 