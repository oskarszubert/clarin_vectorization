Fantazja zrozpaczonych kryzysem Realu dziennikarzy/ekspertów/kibiców z Madrytu nie ma granic. Najpierw winni byli trener Bernd Schuster lub prezes Ramon Calderon, potem pomstowano na fatalny stan murawy, która prowokowała zatrzęsienie kontuzji, teraz zostało ujawnione, że pomór w drużynie wywołał klubowy specjalista od przygotowania fizycznego. „Wszyscy wskazują na Di Salvo jako odpowiedzialnego” - krzyczy dzisiejsza „Marca”, znów biadając nad 23 mniej lub bardziej poważnymi urazami - w sporej części mięśniowymi - które powaliły w tym sezonie gwiazdy „Królewskich”.Za pozyskanie Waltera di Salvo (rekomendowanego przez poprzedniego trenera Fabio Capello) Real zapłacił Manchesterowi United 600 tys. euro. Włoch leczy piłkarzy, mówi im, co mają jeść, kieruje nowoczesnym laboratorium medycznym. Zapracował na świetną opinię w całej Europie, zdobywał już mistrzostwo swojego kraju (z Lazio), mistrzostwo Anglii oraz mistrzostwo Hiszpanii.„Marca”, czyli pismo z ambicjami współsterowania Realem, już mu nie ufa. Nie zastanawia się, dlaczego niejaki Arjen Robben przesiaduje w gabinetach lekarskich przez całą karierę (także przed torturami di Salvo), jak podatny na kontuzje jest Metzelder, ile zniosły już kości, stawy i mięśnie 35-letniego Cannavaro, czy za schorowanego od dawna nie uchodzi czasem van Nistelrooy, brutalnie sfaulowany w meczu Ligi Mistrzów z Juventusem. Nie, werdykt zapadł błyskawicznie, kto by tam się zajmował wnikliwym procesem. (Niektórzy gracze przebąkują, że kontuzje wywołuje stres).Di Salvo już wojnę z prasą przeżył. W minionym sezonie zaatakowała go również wskutek kryzysu Realu, który potem zdobył mistrzostwo, nielubianą Barcelonę wyprzedzając o 18 punktów.Jak oni mogą, to i ja rzucę swoim kamieniem. Może by wreszcie dopaść dyrektora sportowego Predraga Mijatovicia (też krytykowanego, ale na mój gust każda krytyka będzie zbyt słaba), od lat odpowiadającego za politykę transferową Realu? 