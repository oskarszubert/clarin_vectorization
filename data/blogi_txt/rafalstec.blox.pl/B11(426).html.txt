Z moich informacji wynika, że Waldemar Fornalik wyrósł już bezapelacyjnie na głównego kandydata na selekcjonera reprezentacji Polski, promowanego przez mieszkającego niemal po sąsiedzku, na legendarnej wiślackiej hacjendzie Antoniego Piechniczka, dla wielu członków zarządu PZPN guru w kwestiach szkoleniowych. On nie pozwoli, by pluł mu w twarz zagraniczny przybłęda, z którym nie idzie się dogadać po naszemu, czyli doradzić na bazie wspomnień z 1982 roku. Właściwie to mnie zatkało. Rozumiałbym, że traktuje się chorzowianina jako jednego z pretendentów, pozycja zdecydowanego faworyta to historia wstrząsająca. Naprawdę szczerze doceniam warsztat trenera Fornalika, dzięki któremu Ruch zajął drugie miejsce w tym naszym ligowym wyścigu kulawych żółwi. Wierzę, że wyznaje się i na przygotowaniu fizycznym, i na taktyce, dostrzegam jego pomysły na stałe fragmenty gry, na finiszu ekstraklasy wręcz mu kibicowałem i w ogóle myślę o nim raczej ciepło. Ale, do cholery, ten facet całą zawodniczą karierę spędził w Chorzowie, jako trener też nie wyściubił nosa poza naszą zagrodę, jego międzynarodowe doświadczenie ogranicza się do rund wstępnych Ligi Europejskiej, w których jego piłkarze wyeliminowali Szachtior Karagandę, dwukrotnie zremisowali z maltańską La Valettą, zebrali ostre razy od Austrii Wiedeń. Naprawdę ciut lżejszą presję nosi się na sobie w klubie, od którego nikt nie oczekuje i nie wymaga niczego, niż w kadrze, na której siedzi cały kraj. Praca dla drużyny narodowej powinna podsumowywać okazały dorobek, a nie służyć za sposób na zbadanie, czy ktoś się nadaje. Fornalik to nie jest przypadek Josepa Guardioli, który zadebiutował jako samodzielny szef w największym klubie świata - Katalończyk najpierw wiele lat na Camp Nou grał, zdobywał Puchar Europy, przez całe życie chłonął lokalną specyfikę i przejął opiekę nad rozsądnie, spójnie prowadzonym projektem. Trener Ruchu Chorzów w kadrze nawet nie grał. Nie wiem, może Wembley podbiłby Fornalik w mundialowych eliminacjach z marszu, może drzemie w nim charyzmatyczny trenerski gigant, może ze zderzenia ze światem wyszedłby cało, a świat ledwie by potem dychał. Czy jednak na pewno musimy eksperymentować akurat na reprezentacji Polski?﻿ 