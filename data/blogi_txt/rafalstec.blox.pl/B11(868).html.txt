Future is now, czyli zaczyna się moment w operacji „Euro 2012” najciekawszy od dnia, w którym przyznano nam organizację turnieju (bądźmy dozgonnie wdzięczni Ukraińcom, że nas przygarnęli do swojego pomysłu). Za kilkanaście godzin dowiemy się, skąd przybędą rywale chcący skopać tyłki chłopakom Franciszka Smudy. A ja do późnej nocy zamierzam o tym blogować. Oczywiście ze zmienną intensywnością, bo równolegle będą zasuwał w redakcji - po godz. 19 będzie trzeba rąbnąć w kwadransik albo dwa artykuł do „Gazety”, a potem kończyć pierwsze wydanie. (Teraz też niebawem spać pójdę, coby zerwać się na siatkarzy). Godz. 1.42. W dzisiejszym show udział biorą: 15 najlepszych europejskich drużyn według rankingu UEFA oraz przybłędy sklasyfikowane na miejscu 28. - kochane, bo nasze. I nadal w większości biegle mówiące po polsku, co jest sukcesem przygotowań chyba najbardziej zaskakującym.﻿ 1.51. Podstawowa informacja: wreszcie nie trafimy na gospodarzy. Na Euro 2008 roku mieliśmy Austrię, na MŚ ’06 - Niemców, na MŚ ’02 - Koreę. Jak się skończyło, pamiętamy - jedynego gola wbiliśmy ze spalonego (wbrew legendzie sędzia Howard Webb skrzywdził Austriaków, nie Polaków). Aha, i wbił go - to nasz jedyny łup w dziejach Euro - Brazylijczyk Roger, po akcji zainicjowanej przez wyszkolonego w Holandii Smolarka (ten drugi biegle znający polski).﻿ 2.02. Grupa szlagierowa, w niej marzylibyśmy o punkcie: Polska, Niemcy, Portugalia, Francja. Podkreślam - to zestaw szlagierowy, ale absolutnie nie najgroźniejszy, co powszechnie usiłuje się nam wmówić. O najgroźniejszej za momencik.﻿ 2.11. Grupa horroru, bardziej niebezpieczna niż hałaśliwie reklamowane grupy śmierci: POLSKA, NIEMCY (nie pokonaliśmy ich nigdy), SZWECJA (nie wygraliśmy z nią od 20 lat, w ostatnich czterech meczach o punkty nie wyściboliliśmy nawet gola), DANIA (nie wygraliśmy z nią od 34 lat). Przegrywać w tym gronie byłoby bardziej przykre niż z Portugalią czy Francją, w dodatku na mecze nie dałoby się patrzeć, zwłaszcza Skandynawowie rozgnietliby nas tą swoją nudną solidnością i fizyczną tężyzną. Jeszcze raz, dla lepszego zapamiętania - prawdziwą grupą śmierci (że się odwołam do popularniejszego określenia) byłoby dla nas zesłanie między Niemców, Szwedów i Duńczyków.﻿ 2.24. Obcy jeszcze nigdy tak do Polski nie lgnęli. Michał Szadkowski i Kuba Ciastoń obdzwaniali wczoraj Europę, od każdego rozmówcy słyszeli, że chce wylosowania naszych.﻿ 2.30. Dlaczego do nas lgną? Włochy, Niemcy, Francja, Grecja, Ukraina, Hiszpania, Dania - z tymi finalistami Euro 2012 sparowali Polacy. Nie pokonali żadnego. Było 0:2, 2:2, 0:1, 0:0, 1:1, 0:6, 1:3. (Najbliżej sukcesu byli, o dziwo, w meczu z Niemcami, z którymi nie wygrali jeszcze nigdy).﻿ 2.51. Grupa nudy, w której marzylibyśmy pewnie o ćwierćfinale, ale nasi nie zderzyliby się tam z żadną europejską gwiazdą: POLSKA, ROSJA, GRECJA, CZECHY.﻿ 3.15. Grupa słowiańska, w której porażki byłyby szczególnie nieprzyjemne, takie trochę derbowe: POLSKA, ROSJA, CHORWACJA, CZECHY. Byłoby to też zestawienie wyjątkowo niemedialne. (A w ogóle to zachęcam do wygłupiania się na forum - poukładajcie finalistów w różne grupy, które można sprowadzić do wspólnego mianownika i jakoś fajnie nazwać). Oczywiście, jak nastanie dzień i ktoś tutaj zajrzy;-)﻿ 3.17. Inna grupa słowiańska: Ukraina, Rosja, Chorwacja, Czechy. Skupiałaby cztery reprezentowane na Euro kraje najmłodsze, istniejące krócej niż ćwierć wieku.﻿ Żaden nie wysłał drużyny na ostatni mundial... 3.45. Jeśli Ukraińców i Rosjan uznać za spadkobierców ZSRR, a Chorwatów za spadkobierców Jugosławii, to jedynymi uczestnikami Euro 2012, którzy nigdy nie zdobyli medalu mistrzostw, są Irlandia i Polska.﻿ 6.57. Grupa miłych, świeżych wspomnień, w której tłoczylibyśmy się z rywalami stosunkowo niedawno obitymi: Polska, Włochy, Portugalia, Czechy. (Pobudka, nasi siatkarze zaraz wskakują na Italię! W tej samej tokijskiej hali Yoyogi, w której siedziałem, jak zdobywali wicemistrzostwo świata).﻿ 7.29. Grupa goleadorów, w której naszej niby-obronie groziłoby rozszarpanie na strzępy: Polska, Niemcy (Klose, Gomez), Portugalia (C. Ronaldo), Francja (Benzema).﻿ 8.04. Grupa, w której Angole mieliby co najwyżej promil szans na awans: Hiszpania, Anglia, Szwecja, Irlandia. Uciecha byłaby nie z tej ziemi, znów byśmy się ubawili tradycyjnym podczytywaniem równie tradycyjnych dysertacji, w których Angole - tradycyjnie zdumieni, że ich kopacze tradycyjnie przerżnęli - wyanalizowaliby, dlaczego tym razem nie zostali mistrzami czegoś tam. A przecież nawet ten jedyny raz udało im się przy wydatnym wsparciu sędziów...﻿ 8.29. Grupa klasyków: Hiszpania, Włochy, Portugalia, Francja.﻿ 8.48. Grupa oszołomów: Holandia (kandydatów ciżba, osobiście wyróżniam brutali van Bommela i De Jonga, jak ich widzę, to mam wrażenie, że znów łamię nogę; mocną konkurencję stanowi duet Sneijder - van Persie, którzy tak się nie znoszą, że sobie nie podają), Włochy (Balotelli i wszystko jasne), Portugalia (jak Pepe emocje odetną dopływ tlenu do mózgu, to też wszystko staje się jasne), Dania (wykopany z Arsenalu do Sunderlandu Bendtner serio myśli, że jest najlepszym napastnikiem na świecie, zresztą zerknijcie tutaj, na oficjalną opinię psychologa).﻿ 9.19. Reprezentację piłkarzy może zdemontować pojedyncza kontuzja, reprezentacja siatkarzy głębokością kadry wprost oszałamia. Krasnal Ruciak wyręcza kolosa Kurka, Włosi obici, zaraz nasi będą na podium Pucharu Świata! Na trzecim podium w tym roku! 9.27. Grupa trenerskich matuzalemów: Polska (najstarszy w pierwszym koszyku Smuda będzie miał na Euro 64 lata), Anglia (Capello, 65), Szwecja (Hamren, 54), Irlandia (Trapattoni, 73). Ten ostatni to absolutny rekordzista. 10.45. Faworytami turnieju są Niemcy. Hiszpanie chyba się już trofeami obżarli, ostatnia ociężałość sparingowa może być spowodowana nie tylko wyniosłością starych mistrzów, którym znudziło się poważne traktowanie byle towarzyskich wykopków. To oni zatrzymywali piłkarzy Joachim Loewa na ostatnich turniejach (zeszłoroczny mundial, Euro 2008), ale powtarzam prognozę sprzed dwóch miesięcy - Niemcy wrócą na szczyt.﻿ 11.17. Polska euroreprezentacja składa się z kwartetu gwiazd (każda świeci w innej formacji: Szczęsny, Piszczek, Błaszczykowski, Lewandowski) i resztki już trudniejszej do spamiętania, bo ustawianej w przeróżnych konfiguracjach. Gdybyśmy byli w stanie wysłać na murawę czwórkę obrońców klasy Piszczka, czwórkę pomocników klasy Błaszczykowskiego oraz Lewandowskiego i klona Lewandowskiego jako graczy najbardziej wysuniętych, obstawiłbym gruby szmal i jeszcze owiniętego w ten szmal swojego kota, że nasi wylezą z grupy. Nawet z grupy horroru.﻿ 12.08. Niestety, od kadrowej biedy aż u nas piszczy. Kataklizmem byłaby kontuzja Lewandowskiego - znów, jak na Euro 2008, zagralibyśmy bez napastnika. Paweł Brożek od lat stawał się coraz bardziej niewyraźny, aż rozmazał się do własnego portretu pamięciowego. A za nim nie ma już w ogóle nikogo - Ireneusz Jeleń znów ostatnio chorował (choć po powrocie zdążył strzelić dla Lille dwa gole), Artur Sobiech grał w tym sezonie kilkanaście minut (zdążył dostać czerwoną kartkę), Ebi Smolarek wypoczywa w lidze katarskiej, najskuteczniejszy w naszej ekstraklasie Tomasz Frankowski (w czołówce strzelców wokół niego tłoczą się Łotysz, Izraelczyk, dwaj Serbowie, Burkińczyk i Holender) pomaga kadrze tylko jako trener. Zza pleców Lewandowskiego zieje nieskończoną czarną dziurą.﻿ 12.36. A propos mojego ulubionego polskiego ligowca. Wiem, że niedługo po Euro skończy 38 lat, ale gdybym był Smudą i nie mógł wziąć Jelenia, to jako trzeciego napastnika wziąłbym właśnie Frankowskiego. Kwadransik tu, kwadransik tam i może wcisnąłby jakiegoś gola - byłby drugim najstarszym strzelcem w historii mistrzostw, ustępowałby tylko Chorwatowi/Austriakowi Ivicy Vasticiowi (a wyprzedzałby, i to wyraźnie, Portugalczyka Nene). Aha, Vastić tamtą bramkę załadował Polakom. Z wiadomego karnego...﻿ 13.15. To jeszcze dam imponujące liczby z kariery Lewandowskiego. W klubach (Znicz Pruszków, Lech Poznań, Borussia Dortmund) strzelił 99 goli w 189 meczach, w reprezentacji strzelił 13 goli w 40 meczach. A w sierpniu skończył zaledwie 23 lata. Jak będzie zdrowy, poustanawia całą kupę rekordów.﻿ 13.43. Dla „Gazety”﻿ Szymon Kołecki, dwukrotny wicemistrz olimpijski w podnoszeniu ciężarów: „﻿Grupa marzeń to taka, w której gramy na zabój z rywalami, którzy wywołują największe emocje. Chciałbym poczuć, jak przez naród przechodzą dreszcze. I pod tym względem w drugim koszyku jest problem, bo i Niemcy, i Anglicy to przeciw-nicy, którzy kręcą Polaków, psychologicznie najcięższy kaliber. Grupa śmierci wygląda trochę inaczej: Z drugiego koszyka Włosi, którzy w spacerowym tempie i na luziku rozbili nas we Wrocławiu. Potem Szwedzi, z którymi ostatni raz wygraliśmy 20 lat temu, i chyba jednak znów Francja, choć mam dylemat, bo z Duńczykami też dostajemy lanie, przez ostatnie dziesięć lat nie wygraliśmy ani razu﻿". 14.29. W mojej wymarzonej grupie nasi wpadają na Anglię. Zastanawiałem się też nad Niemcami, ale oni wyglądają mniej atrakcyjnie, bo nie dają niemal żadnych nadziei na cokolwiek - są narodem, który generalnie umie grać w piłkę, natomiast Anglicy to naród znany z tego, że nie umie grać w piłkę. Dalej biorę Portugalię (chcę prawdziwego szlagieru i stopniowego przeobrażania naszych gier z nimi w klasyki) oraz Irlandię (ze względu na Trapattoniego). Ciekawy taki mecz o honor - katolickie derby.﻿  15.24. Zhierarchizowałem europejskie reprezentacje, sumując ich dorobek z mundiali i mistrzostw kontynentu. Miejsca trzecie oraz czwarte zrównałem ze sobą, bo na Euro od jakiegoś czasu pokonani półfinaliści już ze sobą nie grają. Do statusu potęgi to nam daleko, tamta niesamowita dekada to było krótkotrwałe zakłócenie normalnego biegu historii:  1) Niemcy 6 złotych   7 srebrnych      6 brązowych (lub 4. miejsca)  2) Włochy                               5             3 4  3) Francja                               3             1 5  4) Hiszpania                            3             1 1  5) Holandia                             1              3 5  6) Czechy/Czechosłowacja     1             3 3  7) ZSRR/Rosja                         1              3 3  8) Anglia                                 1             0 3  ﻿9) Dania                                   1              0 1 10) Grecja                                1             0 0 11) Jugosławia                         0             2 4 12) Węgry                                0             2 1 13) Belgia                                 0              1 2 14) Szwecja                             0              1 2 15) Portugalia                          0              1 3 16) Polska                              0              0 2 17) Austria                               0              0 2 18) Turcja                                 0              0 2 19) Chorwacja                         0              0 1 20) Bułgaria                              0              0 1﻿ 16.15. Tomasz Majewski, mistrz olimpijski w pchnięciu kulą: „Każda grupa to grupa śmierci, każde spotkanie to desperacki mecz o wszystko. Grupy marzeń brak, wszyscy są od nas daleko lepsi. Wyszukiwanie spośród nich słabeuszy, byśmy mieli choć znikome szanse, narusza moje poczucie godności. Nie wiem, jakiego musielibyśmy mieć farta, by wylosować Rosję, Grecję i Irlandię. I nawet gdyby jakimś cudem do tego doszło, do Rosji nie mamy co startować, pamiętam, jak świetnie grali w poprzednim Euro za Guusa Hiddinka. Grecja jest wyżej od nas w rankingu i też żałosny nasz los, podobnie z Irlandią. Tak czy siak chłopcy dostaną trzy szybkie strzały i grzecznie rozjadą się do domów, aby dobrą piłkę pooglądać w telewizji. Pozostali Polacy dzięki temu będą mogli się na niej skupić - w tym ja. Bo dobrą piłkę to nawet mogę oglądać”.﻿ 16.47. Ale mi się podoba wasza żonglerka możliwymi wynikami losowania na forum! Najbardziej lubię zaproponowaną przez karols013 „grupę największych dłużników w Unii Europejskiej/potencjalnych bankrutów”, czyli wór z Hiszpanią, Włochami, Grecją, Irlandią. Ja wymyśliłem sobie jeszcze grupę bez dostępu do morza, ale się nie uda - wśród finalistów odcięci od niego są tylko Czesi. Czyli bez słonej wody w gałę ani rusz?﻿ 17.05. Największą traumę jako korespondent z Euro przeżyłem w 2004 r., a wyspowiadałem się z niej na blogu w przeddzień turnieju w 2008 r. Zapraszam do lektury czytelników o mocnych nerwach.﻿ 17.35. Grzegorz Lato znów naciera otworem gębowym. Zadał w Kijowie takie ciosy, że aż z przejęcia postanowiłem spisać je co do przecinika. Na pytanie, czy podtrzymuje złożoną w „Przeglądzie Sportowym” obietnicę, że poda się do dymisji, jeśli Polska nie wyjdzie z grupy, prezes PZPN odpowiedział: „Powiem panu tak: ja powiedziałem nie dosłownie, tylko powiedziałem wprost, że jeśli, że mnie oceni się... Powiem panu, ja nie gram, nie. Grają, gra reprezentacja nasza... Że ocenią po wynikach reprezentacji, wie pan. Dobrze pan wie, że czym się buduje wizerunek. Wizerunek buduje się tym, jak pierwsza reprezentacja wygrywa, jest na świeczniku. Wie pan, to rośnie prestiż i zainteresowanie na ten... No nie wiadomo, no trzeba będzie podjąć po mistrzostwach twardą, męską decyzję, powiem panu, tyle w tej sprawie mam do powiedzenia”.﻿ 18.10. Ale nerwy... Obyśmy z najsilniejszym przeciwnikiem grali na początku, bo przekleństwa inauguracji i tak pewnie nie unikniemy. Imprezy mistrzowskie rozpoczynaliśmy ostatnio tak: 0:2 z Niemcami (2008), 0:2 z Ekwadorem (2006), 0:2 z Koreą Płd. (2002), 0:0 z Marokiem (1986), 0:0 z Włochami (1982), 0:0 z Niemcami (1978). Czyli ostatnią bramkę w pierwszym meczu zdobyliśmy 37 lat temu albo - licząc czas czystej gry - 578 minut temu. Zdobył ją Grzegorz Lato. Tak, bywało, że się do czegoś przydawał.﻿ 18.29. Czy turniej zaczyna się już? Czuję taką ekscytację, że mam ochotę napisać: stanęły zegary, przestała kręcić się Ziemia, rzeki znieruchomiały jak jeziora. Wyciągajcie już wreszcie te kulki ciepłe i zimne! I chrońcie nas przed Skandynawami!﻿ 18.31. Ale to całe przedlosowaniowe show kręci mnie jak archiwalia z Festiwalu Piosenki Żołnierskiej w Kołobrzegu.﻿ 18.44. 16 czerwca, godz. 20.45, Wrocław: Polska - Czechy. Z naszych doświadczeń wynika, że będzie to ambitny bój o honor.﻿ 18.47. 8 czerwca, godz. 18, Warszawa, inauguracja turnieju: Polska - Grecja. Czy to nie my uczyliśmy ich - mózgami trenerów Górskiego i Gmocha - grać?﻿ 18.52. 12 czerwca, godz. 20.45, Warszawa: Polska - Rosja. Okropna grupa. Ani jednego hiciora. Zerknijcie na mój wpis z godz. 2.51 - nazwałem to zestawienie grupą nudy. 19.03. Niemcy, Holandia, Portugalia, Francja, Anglia - wszystkie najatrakcyjniejsze drużyny poza Hiszpanią i Włochami zagrają na Ukrainie.﻿ 19.08. Z Kijowa płyną informacje o klasycznej reakcji w grupie słabiaków: wszyscy trenerzy wniebowzięci. W wyobraźni już pewnie planują bitwę o półfinał.﻿ 19.12. Robert Błoński rozmawiał z Kubą Wawrzyniakiem: przeszczęśliwy z powodu Greków. „Wyrzucili mnie, odpłacę im”. (Dla niezorientowanych: wyrzucili go z Panathinaikosu Ateny).﻿ 19.30. Zdrowy rozsądek podpowiada, że nie będziemy faworytami w żadnym meczu, ale ten sam zdrowy rozsądek podpowiada, że tylko w takiej grupie porażka oznacza nieuchronną dymisję Smudy. Przecież zaraz zacznie się medialna nawałnica wciskania do polskich głów, że nasi idą na medal. ﻿ 20.10. Jeszcze się zaraz rozbloguję na całego, ale na razie musiałem zwolnić, bo wydanie zamykamy. Dałem tytuł „Grupa marzeń, grupa nudy”. Powinienem był coś o finansach napisać - na zadłużonych Grekach czy sąsiadach Czechach (mogą wrócić do domów po meczach) to my się nie obłowimy. W ogóle najadą nas pogrążeni w kryzysie - Hiszpanie, Włosi. Bogate nacje skandynawskie, Anglicy czy Niemcy będą eksplorować Ukrainę.﻿ 21.34. Zerknąłem na wyniki meczów, w których podejmowaliśmy Greków na swoich włościach: 2:0, 1:0, 3:0, 2:1, 3:1, 5:2, 2:0, 4:0. Wygraliśmy WSZYSTKIE.﻿ 21.59. Gdybyśmy mieli wskazać obcą nację, która zawdzięcza naszej piłce najwięcej, to Grecy nie mieliby żadnej konkurencji. Pożyczyliśmy im Jacka Gmocha, a on dopchał Panathinaikos do półfinału Pucharu Europy (w dodatku jego piłkarzy skrzywdził sędzia, bez jego wpadek ateńczycy mieli szansę zagrać w finale na Heysel, na którym doszło do wiadomej tragedii) i uzbierał jeszcze całą kupę trofeów krajowych. Pożyczyliśmy im naszą ikonę - Kazimierza Górskiego, a on też poszalał w lidze greckiej. Daliśmy im Krzysztofa Warzychę, który nastrzelał dla Panathinaikosu 273 gole (w tym jeden - najsławniejszy - w półfinale Champions League) i w ogóle zasłużył się legendarnie, na miarę bycia żywym pomnikiem. Daliśmy im bramkarza Józefa Wandzika, który miewał serie niemal rekordowe - raz przetrwał bez straty gola 906 minut, innym razem 988 minut. Zdrowo przećwiczyliśmy też Greków przed Euro 2004 - wygraliśmy sparing w Szczecinie i do tego stopnia daliśmy do myślenia, że zdobyli zaraz potem złoto. Jesteśmy wreszcie mentalnymi braćmi albo przynajmniej kuzynami. Kiedy opowiadałem greckim dziennikarzom o uprawianym u nas procederze korupcyjnym, aż cmokali z uznaniem - zanim mnie spotkali, serio myśleli, że w futbolowym łapówkarstwie są absolutnymi mistrzami Europy.﻿ 22.06. Teraz sprawdziłem, jak radziliśmy sobie u siebie z Rosją/ZSRR: 3:1, 1:1, 1:1, 0:0, 1:0, 2:1. Tutaj już nie ma kompletu zwycięstw, ale też nie ma ani jednej porażki;-)﻿ 22.11. Z Czechami/Czechosłowacją u siebie? Po 1950 roku: 2:1, 2:0, 2:1, 1:0, 3:0, 2:1, 1:1. Czyli też bez porażki. Wcześniej, w czasach stalinizmu i przed wojną było marniej: 1:4, 1:2, 0:4. Ale to się działo tak dawno, że nie może być prawdą.﻿ 22.17. Jak już żonglujemy statystykami, to jeszcze jedna. Zestawiam wszystkie wyniki u siebie z Grecją, Czechami (ale nie Czechosłowacją) i Rosją (ale nie ZSRR): 2:0, 1:0, 3:0, 2:1, 3:1, 5:2, 2:0, 4:0; 2:1, 2:0, 2:1; 3:1. Czyli graliśmy z nimi 12 meczów. Wygraliśmy WSZYSTKIE;-)﻿ 23.37. Wyników grupy A nie będę prognozował, bo kibicuję naszym, ale z innymi chętnie się pobawię, żebyście za pół roku z okładem mogli sobie podrwić, że się nie znam. Z grupy B do ćwierćfinału przebiją się Niemcy i Portugalia, z grupy C - Hiszpania i Włochy, z grupy D - Francja i Szwecja. 23.54. Gdybym był selekcjonerem i miał powołania rozesłać teraz, to zaciągnąłbym na Euro 2012... Bramkarze: Szczęsny, Fabiański, Tytoń. Obrońcy: Piszczek, Wasilewski, Wojtkowiak, Perquis, Żewłakow, Komorowski, Wawrzyniak, Boenisch. Pomocnicy: Błaszczykowski, Peszko, Polanski, Murawski, Matuszczyk, Obraniak, Mierzejewski, Rybus, Wolski. Napastnicy: Lewandowski, Brożek, Frankowski.﻿ 00.21. Grupę „polską” i grupę śmierci łączy naprawdę dużo. Dużo złota. Tylko u nas (Rosja jako spadkobierczyni ZSRR, Czechy jako spodkobierca Czechosłowacji, Grecja) i u nich (Holandia, Niemcy, Dania) tłoczy się aż trzech byłych mistrzów Europy. Pozostałe grupy są co najwyżej pozłacane;-) Skoro zaraz minie doba, odkąd zacząłem blogować, to dlaczego mi się kompletnie spać nie chce?! Serio pytam, pomocy. 1.12. Ja poważnie twierdzę, że Hiszpanię implozja jakaś zaraz unieruchomi, przecież już trzymanie Ceska na ławce to było dla trenera wyzwanie nad wyzwaniami, a teraz rozkwitnięcie w Manchesterze City musiało Davida Silvę rozochocić, teraz Javi Navas przestał się lękać podróży, teraz Juan Mata w abramowiczowym luksusie urósł. Czy jest możliwe zapanowanie nad ego graczy, jeśli masz skromnych pięć miejsc w środku pola, a przed tobą stoją Iniesta, Xavi Hernandez, Fabregas, David Silva, Xabi Alonso, Busquets, Javi Martinez, Cazorla, Mata i Navas? Toż oni wszyscy zasługują na podstawowy skład każdej drużyny świata! Toż po rozdzieleniu między nich pięciu miejsc dla tercetu snajperów Llorente - Torres - Villa zostanie jedno... (Że o skandalicznie ignorowanym Soldado nie wspomnę, by nie rozpętać ﻿awantury podczas ciszy nocnej﻿). Nieprawdopodobne bogactwo. Dajmy sobie spokój z szukaniem Bursztynowej Komnaty, wymyślmy, co zrobić z tą szatnią. 01.37. Redaktor Szadkowski, który ewidentnie również lunatykuje, donosi esemesowo, że angolskie bukmachery Williama Hilla widzą w Angolach faworyta grupy. Nieuleczalne plemię. Ile razy trzeba dostać po łbie, żeby zrozumieć, dojrzeć, pogodzić się? Nie wystaczy nie awansować (nawet Polska awansowała) na poprzednie Euro? Nie wystarczy mundial, na którym zbiera się chłostę od Niemca, ledwie remisuje się z USA i Algierią, wygrywa (i to minimalnie) tylko ze Słowenią? 01.48. No tak, Angole jęczą jak my, Polacy. Oni żyją zaburzeniem z 1966, my próbujemy dostrzec obietnicę wiecznej pomyślności w zaburzeniu 1974 - 1982. To jest nieuleczalne. 