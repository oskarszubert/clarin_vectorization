Pamiętacie niesamowitą wiosnę 2004 roku, zwieńczoną sensacyjnym triumfem w Lidze Mistrzów Porto? Gdyby w 1/8 finału sędzia Walentin Iwanow się nie pomylił i nie anulował prawidłowego gola Paula Scholesa, to być może Manchester grałby dalej. A gdyby grał dalej, to Jose Mourinho nie podbiłby świata wzięciem Pucharu Europy na samym początku trenerskiej kariery. A gdyby nie podbił, niejaki Roman Abramowicz nie uznałby go za fachowca ponad wszystkich na planecie i nie zatrudnił w Chelsea. A gdyby nie zatrudnił, Mourinho nie zostałby niemal z dnia na dzień dwukrotnym mistrzem Anglii. A gdyby nie został dwukrotnym mistrzem Anglii, Massimo Moratti nie oddałby mu Interu. A gdyby nie oddał, Mourinho nie zdobyłby z mediolańczykami kolejnego Pucharu Europy. A gdyby nie zdobył, być może nadal o Realu Madryt by co najwyżej marzył... Oto efekt motyla po piłkarsku. Oto historia o tym - już o niej blogowałem - jak bliżej nierozpoznany Walentin Walentinowicz Iwanow pomógł Mourinho błyskawicznie stać się jednym z najbardziej rozpoznawalnych szkoleniowców naszych czasów. Choć oczywiście bez jego pomocy Portugalczyk fachowcem niekoniecznie byłby niższej klasy. Przypominam tamtą opowieść, bo od dawna korciło mnie, by przywołać tutaj incydent równie fundamentalny już nie dla pojedynczego człowieka, lecz całego klubu, i to klubu dziś najznaczniejszego. A właśnie poczułem, że moment na wpis od czapy nastał idealny. Chyba wszyscy pamiętamy, że Barcelona, choć bezspornie jest najwybitniejszą współczesną drużyną, najcenniejsze tytuły zdobywała dzięki drobnostkom wychwytalnym dopiero przez fotokomórkę. Nie dostałaby się do finału Ligi Mistrzów w 2009 roku, gdyby w ostatniej akcji półfinału Andres Iniesta nie strzelił gola, dzięki któremu dwukrotnie zremisowała (0:0, 1:1) z Chelsea. Trzy lata wcześniej też chybotała na krawędzi - w 81. minucie decydującego starcia jeszcze z Arsenalem nie wygrywała, a wcześniej przepchnęła Milan po dwumeczu złożonym z 1:0 i 0:0. Słowem, brakowało niewiele, by oba trofea jej umknęły. Naprawdę tyci-tyci od klęski dzieliło ją w sezonie 1991/1992, który stał się mitem założycielskim jej międzynarodowej wszechpotęgi. Do katastrofy mogło dojść już w drugiej rundzie Pucharu Europy, w zderzeniu z Kaiserslautern. Wygrywając Bundesligę, przeciwnicy legendarnego „dream teamu” wywołali sensację, ale była to sensacja wybitnie epizodyczna. Sezon wcześniej zajęli w kraju 13. miejsce, sezon później - 5. miejsce. I Barcelona zgodnie z oczekiwaniami pobiła Niemców na swoim stadionie 2:0. W rewanżu jednak przegrywała 0:3. Przegrywała, aż nadeszła ostatnia minuta gry. Wtedy motylem postanowił zostać nasz dobry znajomy Jose Mari Bakero, z braku skrzydeł używając głowy: ﻿ Bakero podfrunął, ale Katalończyków ocaliła też nieporadność Geralda Ehrmanna. Incydent, w której więcej było futbolowej nieudolności niż klasy, przesądził o losie sławnego dziś „dream teamu” - z Koemanem, Stoiczkowem, Laudrupem czy Guardiolą. Gdyby nie hipopotamia lekkość ruchów bramkarza, „dream team” nie wykaraskałby się z drugiej rundy Pucharu Europy, upadając pod ciosami zgrai zapomnianych dziś przeciętniaków... A gdyby się nie wykaraskał, Barcelona nie zdobyłaby trofeum. A gdyby nie zdobyła  wtedy, być może nie zdobyłaby go pod Johanem Cruyffem wcale (dwa lata później został wdeptana w murawę przez Milan Fabia Capella). A gdyby Cruyff go nie zdobył, nie zostałby duchowym patronem Camp Nou aż tak wyznawanym. A gdyby nie został, nie odcisnąłby aż tak silnego piętna na filozofii klubu. A gdyby nie odcisnął, prezes Joana Laporta nie szedłby za jego radami (rozkazami?) i nie oddał drużyny Frankowi Rijkaardowi oraz Pepowi Guardioli. A gdyby nie szedł, być może nie istniałaby dzisiejsza, wszechpanująca Barcelona. A gdyby nie istniała, to również Hiszpanie, zamiast brać złote medale na mistrzostwach Europy i mundialu, musieliby być może nadal znosić o kpiny z tych, którzy „grają jak nigdy, a przegrywają jak zawsze”. I jeszcze jeden wariant: wyobraźcie sobie, że sędzia Iwanow w meczu Porto - Manchester skrzydłem zatrzepotał, a Bakero nie zatrzepotał. Wtedy Laporta prawdopodobnie nie uległby Cruyffowi i nie spojrzał na Guardiolę, lecz zgodziłby się z większością klubowego zarządu i namówił do powrotu na Camp Nou Mourinho...﻿ 