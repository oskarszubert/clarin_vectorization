Najpierw włoscy dziennikarze bąkali między wierszami, że coś się tli, ostatnio otwarcie relacjonują już płomienny romans, dokumentując love story zdjęciami - a to 26-letnia Barbara Berlusconi muska ustami policzek 21-letniego Alexandre Pato, a to czule go ściska, a to para spędza wspólnie wieczór w restauracji. Więcej nie wiem i nie planuję wiedzieć, pod pierzynę nikomu nie włażę, jeśli pierwszy raz w historii blogu zajmuję się romansem, to z powodów wyłącznie merytorycznych, znaczy sportowych. Zwróćcie uwagę, że brazylijskiemu napastnikowi porywy serca służą - jak się zaczął przytulać do pani Berlusconi już niemal oficjalnie, to zaraz rąbnął dwa derbowe gole Interowi. A w kolejkach wcześniej wcale nie zanosiło się, że rąbnie, kopał jakoś niewyraźnie. Teraz też wygląda na ożywionego, we Florencji do przerwy uskładał bramkę i asystę, zresztą możecie odpalić Canal+ i sami sprawdźić, druga połowa jeszcze trochę potrwa. Sprawa jest jednak dalece donioślejsza niż dwa gole wte czy wewte. Berlusconi pełni przecież funkcję wiceprezeski Milanu i nawet jeśli nie awansuje wkrótce na prezeskę, to jako córkę właściciela klubu (i pokaźnej części Włoch) już teraz traktować należy ją jako półboginię, która w klubie może prawie wszystko. I o to właśnie się rozchodzi - oglądamy przypadek w dużym futbolu prawdopodobnie bezprecedensowy. Oto szef lub wiceszef klubu ma romans ze swoim piłkarzem. A romans, jak uczy grubo ponaddwutysiącletnie doświadczenie ludzkości, zadziwiająco często przechodzi w fazę małżeństwa. Nie trzeba wybujałej wyobraźni, by zobaczyć możliwe mediolańskiej opowiastki miłosnej konsekwencje. Po pierwsze, Pato będzie być może negocjował warunki nowego kontraktu z żoną, ewentualnie, dopiszmy dla pełnego równouprawnienia, Berlusconi będzie negocjowała z mężem. Po drugie, pozycja piłkarza w drużynie powinna wzrosnąć. Czy trener, jeśli np. będzie zagrożony dymisją, nie straci ochoty, choćby podświadomie, by osadzać Brazylijczyka w rezerwie? Czy jeśli Brazylijczyk poróżni się ze Zlatanem Ibrahimoviciem -  chemii między nimi nie ma na pewno, co wyraźnie widać w boiskowych gestach - to nie poczuje się bezpiecznie i nie pozwoli sobie na więcej niż pozwoliłby sobie, gdyby był zwykłym podwładnym? Po trzecie, bezpieczniej mają powody poczuć się fani - o ile na transfer Szewczenki do Chelsea nalegała żona piłkarza, a na transfer Kaki do Realu Madryt jego ojciec, o tyle w domniemanej rodzinie Pato - naturalnego następcy wymienionych - nacisków na wyjazd z Mediolanu raczej spodziewać się nie powinniśmy. Oczywiście wspomniane ponaddwutysiącletnie doświadczenie ludzkości nakazuje rozważyć również scenariusz, w którym piłkarz z prezeską długo i szczęśliwie nie pożyją. Nie żebym cokolwiek sugerował albo źle komuś życzył - zwyczajnie wiem, że Pato to nie tylko kochliwy młodzieniec, ale i rozwodnik, którego pierwsze małżeństwo przetrwało niespełna 10 miesięcy. A gdyby Alexandre miał się pewnego dnia z Barbarą rozstać (czy sformalizują związek, czy nie sformalizują), to, jak uczy ponaddwutysiącletnie doświadczenie ludzkości, niekoniecznie będzie się rozstawał w przyjaźni. Jeśli związek się rozpada, to jednak trochę częściej, pomimo stale czynionych postępów cywilizacyjnych, rozpada się w nieprzyjaźni. Tak, miłosne opowieści lubią zmieniać się w dramaty, ale romansidło mediolańskie frapuje ze względów sportowych. Tego futbol naprawdę jeszcze nie widział - fani Milanu będą uważnie nasłuchiwać, co się dzieje między kochankami, bo jak udany związek może dać im Pato na całą karierę, tak związek nieudany może im Pato przedwcześnie odebrać. A skoro dożyliśmy sławnego piłkarza, który może ożenić się albo zerwać z prezesem, to aż chce się powtórzyć: doprawdy, ludzkość czyni stałe cywilizacyjne postępy. 