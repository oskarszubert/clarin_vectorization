W polskim futbolu działała zorganizowana grupa przestępcza - dzisiejsze słowa sędziego Marka Poteralskiego z wrocławskiego sądu okręgowego ostro kontrastują z pamiętną frazą Michała Listkiewicza, który po wstrząsającej spowiedzi Piotra Dziurowcza, bąkał coś o „pojedynczej czarnej owcy”.Prezes, jak to nasz stary dobry prezes PZPN, dzisiejszych słów nie słyszał. Ciężko pracuje w Japonii, wysłany przez UEFA na klubowe mistrzostwa świata.A gdyby Listkiewicz przebywał akurat w Polsce, pewnie by słów sędziego Poteralskiego nie dosłyszał. On tezy, jakoby opowieści o korupcji toczącej niemal każde boisko w kraju były publicystycznym bajdurzeniem, broni jak niepodległości.Dlatego wygłoszona publicznie diagnoza Poteralskiego jest bezcenna. Wreszcie nie rzuca jej w świat dziennikarz czy prokurator, lecz przedstawiciel niezawisłego sądu. A my możemy - na razie znów publicystycznie, bez twardych prokuratorskich dowodów - analizować kolejne fakty i wyciągać kolejne wnioski.Otóż dzisiejszy wyrok dotyczył wycinka śledztwa obejmującego 41 meczów z udziałem Arki Gdynia, które ustawili jej działacze/piłkarze/trenerzy. Ale w całym akcie oskarżenia wymienia się ponad 150 spotkań. Ich pełną listę opublikował dziennik „Polska”, a wzięła się ona stąd, że w trakcie przesłuchań arbitrzy przyznawali się hurtowo - także do wielu innych, stopniowo wypływających aktów korupcyjnych.Zestawienie obejmuje okres między sierpniem 2003 a kwietniem 2006 roku, czyli niespełna trzy lata.Co daje średnią ponad 50 meczów na sezon. (A przecież prokuratura raczej nie wie o wszystkim...)Powiem szczerze: nie znoszę pisać na tematy wokółkorupcyjne, przytaczane dane są wstrząsające nawet dla ludzi, którzy nasłuchali się sporo, a ja nasłuchałem się sporo - w trakcie pracy nad książką „Piłka sss... kopana”. Przecież jeśli uznać cały futbol za synonim korupcji, moja - dziennikarza pasjonata - praca też traci sens. Dlatego np. nieprzyjemnie czytało mi się doniesienia „Suddeutsche Zeitung”, który kilka dni temu zasugerował, że korupcyjne śledztwo UEFA dotyczy niedawnego meczu w Lidze Mistrzów Liverpool - Besiktas, zakończonego rzeczywiście wynikiem dość podejrzanym (8:0), przynajmniej biorąc pod uwagę styl gry drużyna Rafaela Beniteza. Na szczęście Michel Platini sensacje niemieckiej gazety zdementował.Naszych sensacje potwierdzają sądy. Dlatego, choć nie znoszę pisania o korupcji, nie mam wyjścia. I to się pewnie nie zmieni, bo środowisko piłkarskie nie będzie się w stanie nigdy oczyścić, jeśli przedtem nie powie uczciwie, jak jest. Jeśli najważniejsze osobistości - od idącego w zaparte Listkiewicza po zdziwionego widzewskim procederem Bońka - nie skończą z hipokryzją i wreszcie nie przyznają: tak, to prawda, korupcja jest od dekad esencją naszego futbolu.I nie chodzi tu tylko o moralną higienę, lecz coś znacznie ważniejszego - bez prawidłowej diagnozy skuteczne leczenie nie jest możliwe.50 ustawianych meczów na sezon nie wystarcza. Ciekawe, jakich statystyk potrzebują giganci naszej piłki, by przyznać, że białe jest białe, a czarne jest czarne. 