Przedwczoraj dowodziłem tutaj, że polscy napastnicy wcale nie są najgorsi w Europie, a dzisiaj, już po złożeniu hołdu reprezentacji za ładny triumf nad Czechami, postanowiłem poszukać ostatniego snajpera pełną gębą, jakiego miał nasz futbol. Wracam do tematu, bowiem podczas środowego sparingu jeden piłkarz zostawił po sobie wrażenie okropne - Żurawski wypadł beznadziejnie, a że Wichniarek też nie błysnął (może nie zdążył? może dostanie jeszcze szansę?), to Leo Beenhakker wciąż musi szukać wsparcia dla goleadora Smolarka.Snajpera pełną gębą rozumiem jako napastnika, który: wyjechał za granicę; wytrwał tam szmat czasu; utrzymał się w miarę silnej lidze lub ewentualnie bardzo mocnym klubie średniej ligi, należącym np. do setki najlepszych w Europie; strzelał gole regularnie, sezon w sezon, nie popadając w typowe dla rodaków okresy odrętwienia. Badania znów ograniczyłem czasowo, wyruszając na łowy u progu naszego stulecia, czyli 1 stycznia 2001 roku. Znów też z premedytacją zignorowałem Smolarka oraz Olisadebe, bowiem nie interesują mnie kryteria paszportowo-genetyczne, lecz gracze wyszkoleni u nas i przez nas. I złożyłem coś w rodzaju raportu, dzieląc polskich asów napadu na kilka grup (wewnątrz nich stosuję kolejność alfabetyczną).GRUPA 1. Klęska:Tomasz Frankowski - nawet świetny start w Elche nie wystarczy, by nie sklasyfikować go lepszym gronie. To jednak druga liga.Cezary Kucharski - niewarte wzmianki epizody w Sportingu Gijon i Iraklisie Saloniki.Radosław Matusiak - W Palermo przesiedział pół roku na trybunach, w holenderskim Heerenveen - na ławce rezerwowych. Już wrócił.Piotr Reiss - pamięta ktoś jeszcze, że grał za granicą? A zaczął w Hercie od bramki w debiucie...Mirosław Trzeciak - nieliczne gole tylko w drugiej lidze hiszpańskiej.GRUPA 2. Miłe beznadziejnego początki, czyli klasycznie polska eksplozja tuż po podpisaniu kontraktu, po której było już tylko pikowanie w kierunku dna. Ewentualnie przebłyski tak incydentalne, że niemal niezauważalne:Paweł Kryszałowicz - jeden obfity w bramki sezon w Eintrachcie Frankfurt. Też w drugiej lidze.Marcin Kuźba - miał niezły rok w szwajcarskiej Lozannie. Po wzlocie w krakowskiej Wiśle kompletnie zawiódł w Grecji.Marcin Mięciel - też jeden przyzwoity, biorąc pod uwagę snajperską regularność, sezon w PAOK-u Saloniki. Teraz uciułał cztery bramki w Bochum.Marek Saganowski - jeden niezły sezon w przeciętnym klubie ligi portugalskiej, Vitorii Guimares, i ćwierć sezonu w drugoligowym Southampton.Maciej Żurawski - i... wszystko jasne.GRUPA 3. Zdobywali bramki regularnie, zyskiwali nawet sławę lokalnych bożyszcz tłumów, lecz podbijali rejony drugoligowe lub egzotyczne. Próby szturmu na elitę kompletnie im się nie udały lub nigdy ich nie podjęli, bo nikt nie dał im szansy:Andrzej Kubica - była gwiazda ligi izraelskiej. Dopadli mnie kiedyś tamtejsi dziennikarze i autentycznie zdumieni pytali mnie, jak znakomici napastnicy biegają po naszych boiskach, jeśli ich idol nie rządzi w polskiej kadrze.Łukasz Sosin - półbóg w Limassol, trzykrotny król strzelców ligi cypryjskiej.GRUPA 4. Najlepsi:Radosław Gilewicz - były król strzelców i czterokrotny mistrz ligi austriackiej. Grubo ponad sto goli poza Polską.Grzegorz Rasiak - w drugiej lidze angielskiej uzbierał kilkadziesiąt goli, w pierwszoligowym Tottenhamie poniósł klęskę. Teraz ponawia atak na Premier League w Boltonie.Artur Wichniarek - on również większość goli (niemieckich) strzelił w drugiej lidze, on też poległ w mocniejszym klubie (Hertha Berlin), ale w słabej Arminii satysfakcjonującą skuteczność utrzymuje od kilkunastu miesięcy. Trochę na wyrost w tym towarzystwie.Marcin Żewłakow - sześć z rzędu bardzo równych, przyzwoitych sezonów w lidze belgijskiej, w której nagrzmocił 80 goli. Próba w lidze francuskiej zakończona klęską. Dziś dogorywa - w sensie piłkarskim - w prowincjonalnym belgijskim FCV Dender.(Tutaj zastrzeżenie: świadomie pominąłem Jelenia i Janczyka, bo zagranicznych karier obu na razie nie sposób podsumowywać. Pierwszy miał niezły start w lidze francuskiej, lecz w drugim sezonie zgasł. Drugi jako nastolatek debiutował Lidze Mistrzów, lecz poza słowem „debiutował” wiele więcej o jego wyczynach powiedzieć nie można. Czekamy na więcej.)Całość można podsumować listą klubów, w których nasi najwybitniejsi współcześni królowie pola karnego byli gwiazdami (gwiazdkami?): Arminia Bielefeld, Derby County, Excelsior Mouscron, Tirol Innsbruck, Austria Wiedeń. Kto próbował wzlecieć wyżej, twardo lądował na ziemi po - w najlepszym razie - odosobnionym udanym sezonie. Polski napastnik zdaje się organicznie niezdolny do rozciągniętego w czasie zniesienia ostrej rywalizacji w klubie i gry pod presją. Ostatnim naprawdę rozpoznawalnym w Europie był Andrzej Juskowiak, choć i on miażdżącą większość zagranicznych goli nagrzmocił w średnim Wolfsburgu oraz słabiutkim Erzgebirge Aue.Dlatego po ostatniego, który rzeczywiście bezdyskusyjnie spełniałby moją definicję „snajpera pełną gębą”, muszę się cofnąć do minionego stulecia. To Krzysztof Warzycha, najskuteczniejszy gracz w dziejach Panathinaikosu, do dziś w Atenach wręcz czczony. Wciąż pamiętam jego gola wbitego w półfinale Ligi Mistrzów Ajaksowi Amsterdam (też obejrzyjcie - poniżej) i wciąż nie mogę się nadziwić, że takiego miał pecha w reprezentacji Polski, że był przez kolejnych selekcjonerów wręcz prześladowany...A może - to już pytanie do was, czytelników - o kimś zapomniałem?UPDATE: Przekonaliście mnie w komentarzach co do Juskowiaka, zdecydowanie go nie doceniłem. Poprawiam się tutaj, bo nie chcę zmieniać tekstu i udawać, że nie się nie pomyliłem :-) Ale generalnej konkluzji to nie zmienia - ostatniego snajpera pełną mieliśmy w XX wieku, bo w tym stuleciu Jusko już finiszował... 