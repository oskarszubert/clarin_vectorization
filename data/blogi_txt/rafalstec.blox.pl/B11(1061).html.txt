Kuba Rzeźniczak zrugał kibolstwo za dewastowanie własnego stadionu, ale się przestraszył (tak przypuszczam) i krytykę z Facebooka usunął. Właściwie trudno się dziwić, to on swego czasu dostał po twarzy od jednego z chuliganów, a Legia spieszyła się wtedy bardzo powoli, by dać mu wsparcie. I właściwie w ogóle mu go nie dała. Teraz wielu zarzuci warszawskiemu obrońcy tchórzostwo, ja piłkarzom przede wszystkim współczuję - choć publicznie z naturalnych względów się do tego nie przyznają, to pomeczowe wyprawy pod kibolską trybunę, by kibolstwu „podziękować”, bywają dla nich upokarzające. Tymczasem legijny kibol zajmuje się głównie sobą, dokazując w sposób, z którego większość ludzi wyrasta jeszcze w podstawówce. Rzuci na boisko papierki, rzuci mięsem, pobawi się zapałkami, narobi huku i dymu. A kiedy „dopinguje”, wydaje z siebie zazwyczaj jednostajny, zupełnie niezwiązany z przebiegiem meczu ryk, bo ryczy dla siebie. Ot, infantylny narcyz, który wpadłby w ekstazę, gdyby wszystkie kamery wycelować w niego, nie w boisko. Infantylny i wiecznie pokrzywdzony, przecież tylu złych ludzi zmówiło się, by zachwycające show kibolskich niewiniątek zniesławiać. Współczuję też trenerowi. Kibol szkodził Legii, gdy Jan Urban prowadził ją po raz pierwszy, a teraz, gdy próbuje po raz drugi, ponownie zanosi się na awantury pozaboiskowe, bo wojewoda będzie pewnie zmuszony zamknąć trybunę północną. W walce o mistrzostwo każdy niuans jest ważny, podła atmosfera też może negatywnie wpłynąć na drużynę i przyczynić się do tego, że tytułu i tym razem piłkarze nie zdobędą. Ale co to kogo? Nieważne, czy Legia będzie biedna, czy bogata, byle była kibolska.﻿ 