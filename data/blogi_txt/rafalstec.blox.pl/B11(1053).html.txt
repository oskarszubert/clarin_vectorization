Jawni homoseksualiści zostają premierami, ministrami, burmistrzami, wygłaszają kazania jako katoliccy księża i pastorowie, ba - coraz częściej toleruje ich wojsko, czyli instytucja teoretycznie buchająca testosteronem i skazana na tradycyjne pojmowanie męskości. Byliby wszędzie, gdyby nie sport. Ze szczególnym uwzględnieniem szatni piłkarskiej. Do niej niezakamuflowani geje nie mają wstępu nigdzie, nawet w krajach pozwalającym im zawierać małżeństwa czy adoptować dzieci. Cała historia zawodowego futbolu zna ledwie jeden wyjątek. Nazywał się Justin Fashanu, był angielskim synem imigranta z Nigerii, prawdę wyznał w 1990 roku, u schyłku kariery. Już wcześniej odsuwał go od drużyny trener, który odkrył jego upodobania. Po wywiadzie w „The Sun” - Fashanu opowiedział m.in. o romansie z żonatym konserwatywnym politykiem, wylądowali w łóżku natychmiast po spotkaniu w barze - miał problem z podpisaniem jakiegokolwiek kontraktu (również z powodu stanu zdrowia), wywołał wściekłe reakcje kolegów z boiska („dla gejów w tym sporcie nie ma miejsca”), został werbalnie zmasakrowany przez kibiców, publicznie wyparł się go brat, również piłkarz. Anglik do dziś pozostał jedynym na wyczynowym poziomie, który się odważył. Jego następcy - w skali świata dosłownie kilku śmiałków - albo ujawniali się po zakończeniu kariery, albo traktowali kopanie po amatorsku. A FIFA przyznaje się do 210 milionów zarejestrowanych graczy. Nawet gdybyśmy uznali, że odsetek gejów wśród nich jest radykalnie niższy niż w całej populacji, ich liczba i tak powinna iść w miliony. *** Homoseksualizm to największe tabu w futbolu. Niemal nie istnieje nawet jako temat dyskusji, jeśli go poruszysz w rozmowie z piłkarzem, to prędko zorientujesz się, że nie ma skuteczniejszej metody, by piłkarza spłoszyć. Dzieje się tak, mimo że w tym środowisku manifestowanie swojej seksualności jest wręcz w dobrym tonie, często świadczy o gwiazdorskim statusie. Tabloidy wypytują partnerki sławnych graczy, czy w łóżku gimnastykują się z gracją boiskową, więc kibice wiedzą, że Ronaldinho umie podrygiwać z „mocą młota pneumatycznego”, znają niekończącą się listę erotycznych łupów Cristiano Ronaldo, pochłaniają zwierzenia pornogwiazdek testujących najbardziej płodnych w polu karnym napastników, czytają o bożonarodzeniowych przyjęciach, na które futboliści Manchesteru United spraszają setkę dorodnych samic, oczywiście po uprzedniej zrzutce w szatni - tak ekskluzywne towarzystwo nie zaszczyca wizytą za darmo. Jeśli wybucha w tym światku afera niealkoholowa, to związana z seksem, ponadprzeciętnie często grupowym. Piłkarz to nienasycony buhaj, właściciele polskich burdeli wiedzą o tym doskonale. My też - dzięki brukowcom. Cała piłka nożna przypomina koszmar liberała pożądającego obalenia tradycyjnego międzypłciowego podziału na role. Jej żeńska odnoga też. Z 32 drużyn kobiecej ostatniej edycji Ligi Mistrzów tylko cztery prowadziły kobiety (w dodatku prędko poodpadały z rozgrywek) - pozostałymi rządzili faceci. Z 16 reprezentacji uczestniczących w ostatnim mundialu tylko pięć prowadziły kobiety - pozostałe faceci. W polskiej lidze też haniebnie mało szefowych, zaledwie jedna - i nie wiadomo, czy długo się ostanie, bo jej TS Mitech Żywiec ledwie wystaje ponad strefę spadkową. Nasza reprezentacja kraju? Selekcjonerki nie miała nigdy, zawsze kierował nią samiec. Słowem, także babom nie rozkazują baby, lecz chłopy, sytuację odwrotną znam tylko jedną - z drugiej ligi peruwiańskiej. *** Futbol, ale w sporej mierze również cały sport, pozostaje poletkiem osobnym, na obyczajowe zmiany impregnowanym. Bastionem prymitywnego często maczyzmu, w którym nawet ponadprzeciętna skłonność do czytania książek albo interesowania się modą wywołują kpiny w szatni i prowokują podejrzenia o niewłaściwą orientację seksualną. Kiedy selekcjoner reprezentacji Włoch oświadczył niedawno, że czeka na pierwszy coming out w lidze, bo każdy powinien żyć w zgodzie z samym sobą, środowisko natychmiast pospieszyło z radami dla homoseksualnych piłkarzy, by dla swojego własnego dobra milczeli, i zdiagnozowało, że Cesare Prandelli nie wie, w jakim świecie żyje. Trenerzy generalnie przyznają, że niezależnie od własnych poglądów niechętnie widzieliby zadeklarowanego geja w szatni, bo zdają sobie sprawę, że ryzykowaliby zatrucie atmosfery w drużynie, a bez niej nie sposób dążyć do najważniejszego dla nich celu - wygrywania. To fundamentalny problem. Nikt nie będzie przeprowadzał eksperymentów społecznych czy wychowawczych, jeśli ma za nie zapłacić przegraną walką o mistrzostwo, i to przegraną już pod prysznicem. A przecież nie tylko piłkarze nie lubią obnażać się przed ludźmi, którzy mogą spoglądać na nich jak na obiekty seksualne - inaczej zlikwidowalibyśmy zupełnie nieuzasadniony podział na szatnie żeńskie i męskie, obecny wszędzie, także w najbardziej postępowych krajach. *** Jeszcze większym wrogiem jawności są trybuny. O ile graczom zdarza się publicznie wyznać, że zaakceptowaliby geja w szatni, o tyle fani - w swojej masie, pojedynczy innowiercy tłumu nie zakrzyczą - żądają od swoich idoli bycia stuprocentowymi samcami. W wulgarnych przyśpiewkach przede wszystkim odbierają rywalom męskość, wyzywanie od „ciot” (podaję wersję najłagodniejszą) jako najcięższa obelga to nie jest fenomen specyficznie polski, lecz obowiązujący ponad granicami. W Anglii zdarzało się, że sprowokowani przez kibiców ligowcy publicznie zapewniali o swoim heteroseksualizmie, w Brazylii piłkarz „oskarżony” o homoseksualizm przez działacza rywali podał tego ostatniego do sądu, zarzucając mu zniesławienie. Sędzia skargę odrzucił, uzasadnienie brzmiało: „Futbol to jest męski sport. Jeśli Richarlyson nie jest gejem, musi się bronić przed zarzutami w tej samej telewizji. A jeśli jest, musi założyć własną drużynę i znaleźć inną, która zechce przeciw niemu grać”. Paradoks polega na tym, że piłką nożną moglibyśmy zwalczać homofobię skuteczniej niż jakąkolwiek ustawą wymierzoną w dyskryminację. Jej zasług dla skompromitowania rasizmu przecenić nie sposób. Jak chłopiec zakochany w Chelsea mógłby serio potraktować tezę o niższości czarnych, skoro to Didier Drogba strzela najważniejsze gole? Jakie szanse ma niemiecki przeciwnik multikulti w starciu z własną córką, gdy ta poprosi o takie same buty, w jakich biega arcyzdolny potomek tureckich imigrantów Mesut Özil? Ilu bezrefleksyjnie ksenofobicznych francuskich fanów było w stanie oprzeć się kopnięciom Zinedine'a Zidane'a, muzułmanina z algierskiej rodziny? W futbolu pytanie brzmiałoby: czy hiszpańscy kibice, którzy lubią wymyślać rywalom od „pedałów” („maricón”), nie ugryźliby się w język, gdyby Leo Messi wyznał, że ma chłopaka?﻿ 