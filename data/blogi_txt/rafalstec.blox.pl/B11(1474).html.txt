Wrogowie uprzyjemniania kibicom pobytu na trybunach (gdzieniegdzie brakuje już tylko aksamitnych poduszek pod pupy), bójcie się, wkrótce może zrobić się jeszcze bardziej multipleksowo. Teraz trendy chce wyznaczać Katar, który mierzy w organizację mundialu w 2022 roku. Rozpoczął już - wspierany m.in. przez lobbystów stojących za przyznaniem Rio de Janeiro organizacji igrzysk olimpijskich - kampanię pod hasłem „Spodziewaj się niezwykłego”. Gdy świat podniecał się wczoraj 828-metrowym wybrykiem architektury w Dubaju (nawiasem mówiąc, czy jak w tamtejszym apartamencie machniesz kilka przysiadów, to zaliczasz trening wysokogórski?), ja czytałem w „World Soccerze” o niepozornych otworach rozmieszczonych wokół boiska w Doha, należącego do klubu Al-Sadd - w Katarze bezkonkurencyjnego, w swej historii uskładał już ponad 300 trofeów. Nieopodal stadionu stoi chłodziarka, otwory wieńczą wychodzącą z niej kotłowaninę rur. Wokół boiska jest ich 150, mniejsze zostały schowane pod każdym z 15 tys. krzesełek na trybunach. Temperaturę osiągającą na zewnątrz 40 stopni system obniża do 20 stopni. Słowem, klimatyzacja na otwartym stadionie. Uprzyjemnia mecz i piłkarzom, i fanom. Kosztowała kilkanaście milionów euro, naukowcy pracują już nad udoskonaleniami, by uczynić ją przyjazną dla środowiska. Myślicie, że długo poczekamy na podobne cuda w Europie? Skoro można schłodzić (przyda się latem), to można i ogrzać… 