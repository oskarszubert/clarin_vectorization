Nie mam w zwyczaju pisać o wywiadach, których przeprowadzić nie zdołałem, ale muszę zrobić wyjątek, bo rozmowę z profesorką Magdaleną Środą, filozofką nader chętnie wypowiadającą się ostatnio o Euro 2012 i kwestiach (wokół)sportowych, publicznie obiecałem. Zobowiązywałem się na Facebooku, ale tamten wpis linkowałem i na blogu, i na Twitterze. Sądziłem, że zderzenie kosmicznie odległych światów (feministka kontra dziennikarz od fikołków) może dać inspirujący efekt, stanie się pouczające dla obu stron (a przynajmniej dla mnie), więc bardzo mi zależało, skróciłem nawet pobyt w Bielsku-Białej, rezygnując z obejrzenia cholernie ważnego dla mnie meczu Podbeskidzie - Legia. Niestety, poniosłem jedną z najboleśniejszych klęsk w swoim życiu zawodowym. Spotkanie trwało kwadrans, może 20 minut. Okazałem się zbyt „niedojrzały” i w swoim fachu „niekompetentny”, by wywiad doszedł skutku. Jednak było pouczająco - zrozumiałem, że realizacji projektów ryzykownie ambitnych lepiej nie obiecywać. 