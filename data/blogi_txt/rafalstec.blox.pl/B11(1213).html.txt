Pamiętacie mistrzów świata juniorów z Bahrajnu, najlepszych graczy z pokolenia ’77, których dojrzewanie zbiegło się z powolnym wskrzeszaniem polskiej siatkówki, przez ponad dekadę właściwie martwej? Koszmarna dla nas tegoroczna Liga Światowa jest szczególna również dlatego, że to pierwszy w XXI wieku turniej z wieloma meczami bez ani jednego przedstawiciela tamtej reprezentacji. Mieli oni udział – czasem fundamentalny, czasem większy, a czasem mniejszy – we wszystkich sukcesach, ale sukcesy najcenniejsze – srebro mundialu, złoto mistrzostw Europy, srebro Pucharu Świata i złoto Ligi Światowej – łączy jedna osoba. Paweł Zagumny. Tylko on współreżyserował wszystkie. Chyba jedyny z tamtej grupy, który zdobył reputację jednego z najlepszych na świecie na swojej pozycji, na pewno jedyny polski czterokrotny uczestnik igrzysk olimpijskich, na turniejach regularnie wybierany na rozgrywającego numer jeden (choć na mundialu niezasłużenie, sam oddał wówczas wyższość Ricardo Garcii). Zmieniali się przyjmujący i atakujący, w obłędnym tempie zmieniali się zwłaszcza środkowi, a Zagumny trwał. Nie wiem, czy stać go jeszcze na złote lub srebrne wzloty – w jego roli dokazują nawet 40-latkowie, on miniony sezon klubowy miał taki sobie. Wpadłem tutaj jednak, żeby o nim przypomnieć, bo wobec osobliwej polityki personalnej Anastasiego na pozycji rozgrywającego – zmonopolizowanej przez Żygadłę, niezależnie od przebiegu wydarzeń Drzyzga niemal nie dotyka boiska – nęka mnie pytanie, czy ze wstrząsająco beznadziejnym występem reprezentacji w LŚ jakiegoś związku nie miała utrata najbardziej utytułowanych rąk w naszej współczesnej siatkówce. I jak ewentualnie wpłynie na wynik wrześniowych mistrzostw Europy.﻿ 