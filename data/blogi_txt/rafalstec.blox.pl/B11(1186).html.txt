Mnie zawieść można tylko dwa razy: pierwszy i ostatni - tak Franciszek Smuda ogłaszał, że wypowie wojnę prawom natury i nie będzie tolerował wódczanych libacji w reprezentacji piłkarzy, zwłaszcza tajnych, organizowanych poza jego plecami (fundamentalisty nie zgrywa, wspólne pomeczowe piwo dopuszcza). Słowa selekcjoner dotrzymał, wczoraj wyrzucił z kadry Macieja Iwańskiego i Sławomira Peszkę, którzy napruci spływali hotelowymi korytarzami po przegranym sparingu z Australią. Spływ zakończył się konwersacją - ponoć mało wytworną w treści, acz bujną w decybelach - z asystentem Smudy, który usłyszał od panów piłkarzy, że się nie nadaje. Nic nowego, Leo Beenhakker też oczyszczał kadrę z balangowiczów. I selekcjoner siatkarzy Raul Lozano, dla którego zetknięcie z naszym nabożnym stosunkiem do flaszki w ogóle było - co wiem z wielu prywatnych rozmów - przeżyciem niemal traumatycznym. Widać, że o obyczajach plemion słowiańskich wiedzę zebrał przed przyjazdem skromną. Trener każdej polskiej drużyny, który ogłasza surowe reguły antyalkoholowe i jeszcze później chce je egzekwować, zawsze ryzykuje. Pół biedy, jeśli wyłowi z kielicha dwóch-trzech graczy. Ich usunięcie - o ile nie są megagwiazdami, a megagwiazd nie mamy - drużyny nie oszpeci. (Nawiasem mówiąc, teraz akurat padło na dwóch piłkarzy, których przydatności dla kadry nijak nie potrafiłem dostrzec). Ale co, jeśli schleje się cała jedenastka lub wręcz jedenastka z połową ławki rezerwowych? Wyrzucić wszystkich, choć np. futbolową reprezentację lepimy z takiej nędzy, że doklejamy do niej każdego obcokrajowca, który przyznaje się do polskich przodków? To są już dylematy iście antygońskie, usidlające Smudę w klasycznym konflikcie tragicznym. Albo selekcjoner zatka nos, uda, że niczego czuje, zapomni o własnych zasadach i straci autorytet, albo okaże się nieprzejednany, wytnie skacowanych i przywiedzie reprezentację do nieuchronnej klęski. Znam bardzo dobrego trenera, który najpierw zareagował stanowczo (bo nawaliły jednostki), a potem, tuż przed arcyważnymi meczami, odwrócił się od popijawy plecami (bo nawaliła cała grupa). Na boisku przegrał, ale gdyby w stanowczości wytrwał, przegrałby walkowerem. Od przeznaczenia nikt nie ucieknie, wóda zwana pieszczotliwie wódeczką to przecież nie tylko u nas najpowszechniej uprawiany sport amatorski, a zarazem arcypopularna rozrywka i technika relaksacyjna, którą wyprzedza co najwyżej obmacywanie pilota od telewizora.  Jeśli przybici przegraną lub uradowani wygraną piłkarze chcą się alkoholowo sponiewierać, a mają nad sobą oszołoma usiłującego zatrzymać gorzałę kijem, muszą tylko pamiętać o podstawowych zasadach bezpieczeństwa: zwołać na konsumpcję liczną grupę; pilnować, by nikt nie wytaczał się na hotelowy korytarz sam i nie narażał się przez to bardziej; dbać, by nikt nie wychylał mniej. Zgodnie ze staropolskim „kto nie pije, ten kabluje” muszą postawić na integrację totalną - wykluczającą czyjąkolwiek abstynencję (pomijam posiadaczy ważnych zwolnień lekarskich), angażującą wszystkich członków grupy, opartą na pełnej synchronizacji ruchów. Jeśli smutek po porażce z Australią rzeczywiście topiło 8-12 kadrowiczów, to Peszko z Iwańskim popełnili błąd, rzekłbym, juniorski i zdradzający ich niezrozumienie ducha gry zespołowej. Wyszli na występy solowe, zamiast śpiewać chórem. 