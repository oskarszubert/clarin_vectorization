Skra nie dobiła do finału Ligi Mistrzów, debiutujący jako samodzielny trener Jacek Nawrocki poniósł pierwszą bolesną porażkę w karierze. Skoro wiemy, że siatkarze z Bełchatowa - w większości obeznani z niebagatelnymi wyzwaniami multimedaliści - umieją grać lepiej i agresywniej niż dzisiaj z Dynamem Moskwa (1:3), to musimy wyrzucać ich dowódcy, iż akurat w najważniejszym momencie wyglądali na oklapłych (wyjąwszy Mariusza Wlazłego). Oby przykre doświadczenie Nawrockiego wzbogaciło i pozwoliło mu się trenersko rozwinąć. Obsobaczać go nie mam zamiaru, zresztą widzę w nim poniekąd ofiarę strategii zwierzchników, którzy obrali dla Skry drogę na europejski szczyt oryginalną. Jej przypadkiem na tle siatkarskich potęg włoskich zajmę się w felietonie do najbliższego wydania „Gazety”, teraz chciałbym tylko zwrócić uwagę, jak niewiele mamy czysto merytorycznych, sportowych powodów, by lokować bełchatowski klub w ścisłej czołówce kontynentu. Niby to wiemy, niby zdajemy sobie sprawę, iż działacze co rok załatwiają sobie udział w prestiżowej imprezie (turniej finałowy LM w 2008 roku, klubowe MŚ w 2009 roku, turniej finałowy LM w 2010 roku), ale dopiero wnikliwy przegląd wyników na dystansie lat uświadamia, jak głęboko kultura dzikich kart fałszuje rzeczywistość. Wyniki weryfikują wiarygodnie i bezlitośnie. Oto Skra jedynie w bieżącym sezonie Ligi Mistrzów zdołała wygrać swoją grupę eliminacyjną - należącą do najsłabszych w stawce, o ile nie najsłabszą. Wygrała pięć meczów i wolno nam wręcz oznajmić, że osiągnęła mniej od Resovii, również zwyciężczyni swojej grupy, która przetrwała jeszcze jedną rundę, wygrała siedem meczów, odpadła dopiero w ćwierćfinale, po dwumeczu z broniącym trofeum Trento. W sezonie 2008/2009 los wrzucił bełchatowian między wymagających przeciwników i mistrzowie Polski wydostali się z niej z najniższego, trzeciego miejsca. Dotarli do ćwierćfinału (tam ulegli Iskrze Odincowo), ale znów trudno uznać, że reprezentowali kraj okazalej niż młodziutcy siatkarze AZS Częstochowa, którzy skończyli rozgrywki na tym samym etapie - wtedy podobnie jak ostatnio Resovia nie sprostali Trento (późniejszemu zdobywcy pucharu), wcześniej sprawili sensację, pokonując Piacenzę. Sezon 2007/2008 dla zwolenników czystego sportu przebiegał wyjątkowo krępująco. Skrze wystarczyło pokonać Podgoricę i Vojvodinę oraz dwukrotnie ulec Panathinaikosowi Ateny, by z pozycji widelidera w grupie eliminacyjnej zostać wprowadzoną do turnieju finałowego jako gospodarz. Tam zajęła trzecie miejsce (przegrała z Dynamem Kazań, wygrała z Sisleyem), ale też trudno stawiać twardą tezę, że bełchatowianie osiągnęli więcej niż inni przedstawiciele naszej ligi. Siatkarze Jastrzębskiego Węgla również wyskoczyli z grupy z drugiej pozycji, by następnie przegrać ze wspomnianym Kazaniem. Znów - z późniejszym zdobywcą pucharu. Jeśli jutro łódzki turniej finałowy wygrają Włosi, trzy polskie drużyny - Resovię, AZS Częstochowa oraz Jastrzębie - będzie łączyć to, że wszystkie je eliminowali ostatnio z Ligi Mistrzów rywale, którzy zaraz potem zdobywali trofeum. Ich kibice paradoksalnie mają być może przyjemniejsze wspomnienia związane z LM niż kibice bełchatowscy. Występu Skry w sezonie 2006/2007 z krajowym konkurentem nie porównamy, bo wówczas wystawiliśmy tylko jeden klub. Nasi mistrzowie przetrwali pierwszą rundę na najniższym dającym awans miejscu (trzecim w sześciozespołowej grupie, pod Roeselare i Maceratą), by następnie nie podołać Portolowi Majorka (a ten odpadł rundę później). W jeszcze wcześniejszej edycji bełchatowianie debiutowali, rozglądali się po elicie (polskiej siatkówki nie pchało jeszcze zdobyte z reprezentacją wicemistrzostwo świata), więc w podium nie mierzyli. Nawet jeśli im jednak tamten sezon odpuścić, całokształt ich dokonań w Lidze Mistrzów wyglądałby średnio. I we wspomnieniach, i statystycznie - wygrali 22 mecze, przegrali 15. Oprócz nich tylko Dynamo Moskwa, Macerata i Trentino dwukrotnie wystąpiło w analizowanym okresie w turnieju finałowym, tyle że Skra ani razu do niego awansowała, w przeciwieństwie do 11 klubów - poza wymienionymi awansowały również Bled, Dynamo Kazań, Friedrichschafen, Iraklis Saloniki, Iskra Odincowo, Tours, Piacenza i Sisley Treviso. Znajdujecie tutaj jakieś poszlaki pozwalające mianować Skrę międzynarodową potęgą? Ja znajduję głównie dowody, że jest klubem najbardziej w Europie uprzywilejowanym. 