Po ostatniej piłce wczorajszego meczu z Niemcami argentyński trener wprost wystrzelił z ławki, euforia wyniosła go na plecy siatkarzy, potem rozanielony defilował w tzw. strefie mieszanej (tam przeprowadzamy wywiady), przybijał dziennikarzom piątki, pozdrawiał polskich kibiców, którzy notabene nawet do Pekinu przybyli w liczbie imponującej. Powiedzieć, że był Lozano bardzo zadowolony, to nic nie powiedzieć. On się unosił nad ziemią, zupełnie jakby jego ludzie wreszcie rozbili Brazylię.Dlaczego? Dlaczego aż tak intensywnie fetował ledwie przygrywkę do właściwych olimpijskich zmagań?Możliwości widzę dwie. Pierwsza: obawiał się inauguracji bardziej niż sądziliśmy, po rozmaitych wpadkach z ostatnich miesięcy czuł niepewność nawet przed starciem z solidnymi, lecz dysponującymi ograniczonymi środkami Niemcami. I odetchnął z ulgą. Teraz w najgorszym razie można z turnieju prędko odpaść, ale katastrofy nie będzie.Druga: na boisku zobaczył nie tylko zwykłe zwycięstwo, płynęło zeń mnóstwo sygnałów, że dzieje się dobrze. I z punktu widzenia gry, i z punktu widzenia mentalnej formy drużyny. On ją zna najlepiej, wie, jak wiele zależy do stanu ducha graczy, jak źle znoszą kryzysy, jak naładowuje ich pomyślny start. Jego reakcja - eksponująca silne emocje - potwierdziła moje wrażenie z meczu, że między polskimi siatkarzami krąży tym razem energia pozytywna, twórcza, zachęcająca do poświęceń i współpracy.Z czego nie chciałem się na blogu pochopnie zwierzać, bo nie jestem ani wystarczająco naiwny, ani wystarczająco skłonny do natychmiastowych uniesień, by po pojedynczym wieczorze i triumfie nad zespołem bez jakiegokolwiek międzynarodowego dorobku ogłaszać wielki powrót srebrnej drużyny Raula Lozano.Ale przed chwilą długo rozmawiałem z Andreą Zorzim, nie tylko wybitnym niegdyś siatkarzem, ale i najciekawszym znanym mi siatkarskim rozmówcą. Usłyszałem od niego: Do wczoraj martwiłem się o Polskę i nie umieszczałem jej w gronie poważnych medalowych pretendentów na turnieju olimpijskim. Już się nie martwię. Listę faworytów poszerzam do siedmiu drużyn.I postanowiłem, że wspomnieniem podfruwającego Lozano jednak się podzielę. Zorzi ma dobre przeczucia, to będę udawał, że ja ich nie mam?PS Włoch powiedział wiele ciekawych rzeczy (także o problemach Brazylii i całym turnieju), które spiszę i pewnie w odpowiednim momencie przeczytacie je - w formie wywiadu - na Sport.pl 