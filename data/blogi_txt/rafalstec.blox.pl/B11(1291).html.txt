Do nadludzkiej wydajności niemieckiego futbolu specjalny szacunek czuję od zawsze. Od zawsze z oczywistych przyczyn biograficznych - odkąd oglądam mundiale, czyli od mgliście zapamiętanego 1982 roku, Niemcy właściwie nigdy na nich nie przegrali. A nawet jeśli im się wydawało, że przegrali - jak w latach 1994 i 1998 - to ich poczucie klęski tylko dodatkowo uświadamiało, jak są potężni. Wściekali się, bo odpadali w ćwierćfinale. Na wszystkich pozostałych mundialach mojego życia wdzierali się na podium. Srebro, srebro, złoto, srebro, brąz, brąz. Nie zapomnę, jak przed mistrzostwami w 2002 roku całe Niemcy rozpaczały, że wysyłają najmarniejszą reprezentację w dziejach, a potem ci ich rzekomo niewydarzeni kopacze wzięli srebro. I oczywiście jako jedyni na planecie z każdego turnieju w bieżącym stuleciu przywozili medal. Na perspektywę kosmiczną nakłada się perspektywa lokalna - Polacy nie pokonali Niemców nigdy, a ja nigdy nie widziałem w czasie rzeczywistym, jak strzelają im gola. Kiedy ostatniego wbijał Boniek, ledwie wstawałem z czworaków. Zdobywanie niemieckiej bramki mogłem oglądać tylko w materiałach archiwalnych. Lapidarnie rzec ujmując, bundesreprezentacja to dla mnie Mechagodzilla, Magneto, Terminator i Darth Vader w jednym. Mechaniczna potworzyca nie do zarżnięcia. Rozsądniej iść z kosą na kombajn. Dlatego dzisiejszy mecz był pierwszym sparingiem od wielu, wielu lat, który naprawdę mnie porwał. Niczego nowego z niego nie wynieśliśmy - już wcześniej wiedzieliśmy, że Szczęsny to kandydat na bramkarza najwyższej klasy światowej; wiedzieliśmy, że na drugim końcu boiska ﻿biega kandydat na rozpoznawalnego w świecie napastnika (choć wolałbym Lewandowskiego jako ofensywnego rozgrywającego); że na przebłyski stać Błaszczykowskiego; że Głowacki w prestiżowych meczach to chodzące nieszczęście; że zamiast defensywy mamy gigantyczną wyrwę zapraszającą przeciwnika do kanonady; że jeśli mamy wierzyć w przyzwoity wynik na Euro, to tylko ze względu na szczególny urok futbol, w którym o wyniku decydują epizody, niekoniecznie odpowiadające przebiegowi gry. Mimo to wreszcie czułem, że piłkarska reprezentacja Polski uczestniczy w czymś ważnym. Że dotyka historii. Przecież po wojnie nigdy nie strzeliła Niemcom dwóch goli. Przecież nigdy nie prowadziła na sekundy przed końcem. Przecież osiągnęła dzisiaj ładniejszy wynik w meczu z nimi niż kiedykolwiek wcześniej, mimo że umiejętnościami tworzący ją piłkarze też mogli ustępować rywalom bardziej niż kiedykolwiek wcześniej. A jednak w pewnym sensie przeszli do historii. To był prawdziwy klasyk, z napięciem jak w grze o stawkę. I nie przeszkadzało mi, że jak zwykle superbohaterem musiał okazać się nasz bramkarz. Ani to, że chcący ścigać Hiszpanię brązowi medaliści mundialu zademonstrowali futbol skandalicznie byle jaki. Lubiłem ten niemal ﻿surrealistyczny klimat tuż po ostatnim gwizdku - polski piłkarz jest wściekły, że „tylko” zremisował z Niemcami.﻿ 