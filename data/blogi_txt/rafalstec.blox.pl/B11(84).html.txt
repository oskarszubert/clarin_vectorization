W niedawnym wywiadzie dla „Frankfurter Rundschau” mówił Jack Nicholson o swojej ulubionej, jak to ujął, idei politycznej: Zorganizować wielkie referendum równocześnie na całym świecie, nawet w jego najciemniejszych zakamarkach. I zadać w  nim jedno pytanie: Kto jest za tym, by już nigdy prowadzono żadnych wojen? I proszę pomyśleć, jakie mogłyby być wyniki. Przecież to nie jest całkiem absurdalny pomysł, to dałoby się zrobić! Ale nie z politykami, z którymi mamy teraz do czynienia. Oni wolą skoncentrować się na oduczaniu Jacka Nicholsona palenia papierosów. A nie na sprawieniu, by raz na zawsze skończył się koszmar wojen.Dziś, gdy uwaga opinii publicznej skupiła się na bestialstwie chińskiego reżimu, Nicholson zaproponowałby zapewne pytanie skromniejsze, zbawiające ledwie jeden region - „Czy chcesz, by Tybetańczyków nie uciskano?” lub coś w tym guście. Świat by się wypowiedział i mielibyśmy pod Himalajami sielankę.Swojego ulubionego aktora nie cytuję po to, żeby obśmiewać logikę małego Jasia, który marzy o lepszym świecie, ale pomysły na ulepszanie kończą mu się na głosowaniu nad ładnie brzmiącymi apelami. Dziecięca naiwność jego oglądu rzeczywistości zdumiała mnie po prostu akurat dziś, tuż przed przejrzeniem listy członków MKOl, do których kompetencji należy m.in. wybór gospodarza igrzysk. Listę przeglądałem i również nie mogłem wyjść ze zdumienia - że cała planeta się zdumiewa, że wspomniane gremium oddało święto sportu - mające promować, przynajmniej w teorii, wyłącznie szlachetne idee - złowrogiej, totalitarnej dyktaturze.Wśród dygnitarzy MKOl widzę nazwisko Unga Changa z Korei Północnej, który jest wiernym poddanym Umiłowanego Przywódcy Kim Dzong Ila, szefem Międzynarodowej Federacji Taekwondo i profesorem uniwersytetu w Pekinie. Widzę Witalija Smirnowa, który wiceministrem sportu w Związku Radzieckim został blisko cztery dekady temu, oraz jego rodaków, mniej lub bardziej oficjalnie współpracujących z prezydentem Rosji Władimirem Putinem - Szamilem Tarpiszczewem oraz Aleksandrem Popowem. Widzę wreszcie reprezentantów wielu innych - by nie zanudzać detalami - krajów, którzy do praw człowieka mogą mieć stosunek ciut mniej rygorystyczny niż my, ludzie cywilizacji zachodniej. Od pogrążonej w chaosie Nigerii, przez Algierię, Pakistan czy Arabię Saudyjskiej (szykuje się do rewolucji, czyli zezwolenia kobietom prowadzenia samochodu), po Kubę (Reynaldo Gonzalez Lopez karierę działacza w swoim kraju rozpoczął, gdy Fidel był 30 lat młodszy). Gospodarza igrzysk nie wskazują wyłącznie przedstawiciele państw widzących w liberalnej demokracji ład najbliższy doskonałości, lecz zbieranina z całej - bardzo niejednolitej - planety. Niekoniecznie nadwrażliwa na represyjność różnych wariacji rządów silnej ręki.Dlatego sam wybór Pekinu nie wywołuje we mnie emocji najskrajniejszych i nie skłania do rozpaczliwego skowytu, że ideał sięgnął bruku. W naturalnym odruchu nie podoba mi się prezent dla zbrodniczego molocha, którego systemowa pogarda dla jednostki budzi obrzydzenie i grozę, ale zarazem przywykłem, że prezenty wręczają mu firmy i rządy całego świata, i wiem, że MKOl nie przypomina zgromadzenia świętych Franciszków. To raczej kolejne przedsiębiorstwo, które podpisało z Chinami kontrakt. I jego decyzja wynika bardziej z kierunku przemian cywilizacyjnych niż nagłego moralnego skarlenia działaczy - oni nie od wczoraj kierują się względami komercyjnymi. Chińczycy zdołali przekonać Google do zaakceptowania cenzury, w zeszłym roku zarobili na eksporcie 1,2 bln dolarów, skupem obligacji finansują niepohamowaną konsumpcję Amerykanów, a rząd USA usunął ich państwo z listy najbardziej łamiących prawa człowieka. Słowem, Pekin w naturalny sposób dołączył do grupy potencjalnych organizatorów igrzysk. Grupy, dodajmy, wąziutkiej. Wysokie koszty przygotowania imprezy i niewydolność infrastruktury wyłączają z rywalizacji o olimpiadę całą południową półkulę (poza Australią, która jako jedyna je gościła - w Melbourne oraz Sydney), a jeśli dołożyć jeszcze kryteria przestrzegania praw człowieka i bezpieczeństwa wewnętrznego, okazałoby się, że sportowców zdolne są gościć tylko nieliczne kraje europejskie, północnoamerykańskie i Japonia. Rosja - z nierozwiązanym problemem czeczeńskim i jeszcze kilkoma, eufemistycznie mówiąc, kontrowersjami - pewnie już nie. Tymczasem zorganizuje igrzyska już za sześć lat, w Soczi. (A UEFA podarowała Moskwie majowy finał Ligi Mistrzów).Im dłużej rozmyślam o casusie pekińskim, tym trudniej uciec mi od wniosku, że przyznanie igrzysk Chinom, ubiegającym się o organizację od kilkunastu lat, było decyzją nieuchronną. By nie rzec - oczywistą. Albo wręcz na dobrą sprawę pożyteczną.Czy los wszelkich uciskanych - i mordowanych - ludzi zamieszkujących terytorium ChRL byłby dzisiaj lepszy, gdyby sportowcy pojechali gdzie indziej? Czy reżim, któremu ustępują wszystkie supermocarstwa, uległby akurat działaczom sportowym (zakładając optymistycznie, że ci chcieliby na nich wpłynąć)? Czy reszta świata byłaby bardziej świadoma zbrodni, które ten reżim popełnia? Spędziłem ostatnie dni we Włoszech i cała tamtejsza poważna prasa pękała od analiz, czy igrzyska warto zbojkotować, czy jednak wybrać inną formę protestu:Wróciłem do Polski - czytam, słyszę i widzę to samo. Gdyby nie wybór MKOl (chociaż jego członków o taką dalekowzroczność w żadnym razie nie posądzam), debaty by nie było, a chińscy komuniści zabijaliby jak dotąd. Wszyscy, poza specjalistami, wiedzielibyśmy mniej, ja nie poznałbym pewnie tego wstrząsającego raportu, choć najodleglejszą Azją się interesuję i czytam o niej sporo.Chinom zależy - w przeciwieństwie np. do odizolowanej od świata Korei Płn. - na swoim wizerunku za granicą. Kiedy Steven Spielberg zrezygnował z opieki artystycznej nad ceremonią otwarcia igrzysk, zadał im bolesny cios. Nie poczuliby go, gdyby reżyser nie miał powodu nawiązywać z nimi współpracy. Nie mieliby też obaw przed uroczystością inaugurującą zawody, gdyby jej nie organizowali. A tak politycy i najróżniejsi oficjele mogą grozić bojkotem, naciskając na Chińczyków i z nimi negocjując. MKOl też zresztą powinien działać, choćby symbolicznie, ale po nim akurat - jak wspominałem - wiele się nie spodziewam.Wreszcie sportowcy, którzy niekoniecznie pasjonują się na co dzień sprawami międzynarodowymi, dzięki wyjazdowi do Pekinu dostali szansę protestu. Mniejszego lub większego, obarczonego sporym ryzykiem bądź całkiem niewinnego. Zawsze głośnego, bo media wyłowią wszystko i jeszcze będą nagabywać na konferencjach prasowych. I nawet jeśli moc perswazyjna olimpijczyków okaże się ograniczona, to bez olimpiady nie mogliby latem 2008 roku wpłynąć na Chiny w ogóle. Teraz wystarczy, że jeden na tysiąc zdecyduje się jakiś gest, byśmy codziennie mieli wydarzenie pozasportowe. A jeśli jeszcze pośród nich trafi się kilku Kozakiewiczów... Wyobrażacie sobie, jaka wybuchłaby draka, gdyby MKOl chciał komuś zabrać medal za wyrażenie na mecie solidarności z ofiarami chińskiego totalizmu? To dla ulubieńców mas naprawdę wyjątkowa okazja - oni rzadko mogą zrobić coś bardziej spektakularnego niż rzucić pomysłem a la Nicholson.www.tybet2008.plhttp://tybet.org.pl/ 