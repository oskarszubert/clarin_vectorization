Nie powinniśmy organizować Euro wspólnie z Ukrainą, powinniśmy je organizować sami. Pospoliciej po naszemu ująć się tego nie da, po szkodzie to wszyscy Polacy jesteśmy mędrcami, ale cóż, bardziej konstruktywnych przemyśleń po decyzji UEFA - tfu, naszego rządu - w sprawie stadionów godnych przyjęcia piłkarzy nie wypociłem.Zlustrowałem minione wielkie futbolowe turnieje i upewniłem się, że żadne inne państwo nie zrezygnowało z pochwalenia się światu miastem o porównywalnym do Krakowa znaczeniu historycznym, kulturalnym, turystycznym i demograficznym. (Nawiasem mówiąc, mistrzostw nie dostały obie największe po stolicy metropolie - Kraków oraz Łódź). Nasz przypadek jest tym bardziej ekstremalny, że od co najmniej dekady pod Wawelem znajduje się też epicentrum polskiego futbolu - Wisła najczęściej zdobywała tytuł  i broni go teraz, najładniej zagrała w europejskich pucharach, wypromowała najwięcej ligowych gwiazd, dała najwięcej graczy reprezentacji kraju.Upewniłem się też, że tandem polsko-ukraiński to przy poprzednich państwach gospodarzach turniejów olbrzym nad olbrzymami. Tak pod względem ludnościowym, jak terytorialnym. Nikt większy mistrzostw Europy dotąd nie organizował. Wyobraźcie sobie, że Austria i Szwajcaria muszą się dzielić meczami z całymi Bałkanami - od Adriatyku po Morze Czarne - i jeszcze Czechami ze Słowacją na dokładkę. Szloch pominiętych (miast) słyszelibyśmy jeszcze na koniuszku Helu. W każdym razie dotąd w pary dobierały się wyłącznie państewka małe lub maleńkie, nasza koncepcja jest tworem trochę sztucznym.Podnoszę kryterium geograficzne, bo zacząłem wspominać cztery mistrzowskie imprezy, na które wyjeżdzałem jako korespondent. Ponieważ zawsze stawiam na wariant ambitny  - czyli intensywne eksplorowanie: niemal codziennie inny stadion, piszę na dworcach, odsypiam po turnieju etc - zawsze wracam do kraju z przeświadczeniem, że zjeździłem cały kraj i zajrzałem w jego każdy kąt (a raczej rzuciłem okiem, na dogłębne oglądanie nie ma czasu). Poszwendałem się po całej Japonii, Portugalii, Niemczech, Austrii i Szwajcarii.W Polsce będzie to niemożliwe. Wystarczy połączyć linią prostą punkty oznaczające na mapie Warszawę, Wrocław, Poznań i Gdańsk, by uświadomić sobie, jak skromną połać kraju obejmą swoim zasięgiem mistrzostwa Europy: O rozległej Ukrainie nawet nie wspominam, gdyby rzeczywiście ostały jej się jedynie dwa miasta, byłoby wręcz trudno utrzymywać, że organizuje ona ME. Po prostu odbyłoby się tam kilka meczów. Polska i Ukraina są zwyczajnie zbyt duże, by się mistrzostwami dzielić. Żeby poczuć pełną satysfakcję, wystawić na pokaz wszystkie godne wystawienia miasta i naprawdę pogonić zagranicznych gości po całym kraju, każdy z nich musiałby zorganizować turniej samotnie. Żałuję odpadnięcia Krakowa, ale tak samo żałowałbym odpadnięcia Gdańska czy Wrocławia (moich ulubionych polskich metropolii), poza tym chciałbym zaprosić piłkarzy jeszcze do Szczecina, na Śląsk (do Chorzowa tylko pod warunkiem, że stadion by zburzono i postawiono nowy) i gdzieś na wschód kraju. To dla mnie absolutne minimum, inaczej Polski nie zaprezentujemy jak należy.Niestety, to Ukraińcy wymyślili Euro 2012 (dlatego niesmaczne są te nieskrywane nadzieje, że ich ostatecznie wysiudamy). Nam, Polakom, nie strzeliło do głowy, że i my potrafimy. Zabrakło wyobraźni, a także działaczy pokroju Surkisa, którzy liczą się nie tylko PZPN. 