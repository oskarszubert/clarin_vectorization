Zadaje to pytanie Michał Pol, po czym unika odpowiedzi, więc chętnie, po wyczyszczeniu mózgu nudną błahością oskarowej nocy, odpowiadam ja. Otóż należy ukarać winowajcę zwyczajnie, jak przepisy traktować wszystkich sprawców podobnych przewinień nakazują. Nie ma mowy o dożywociu ani żadnych innych torturach. Nie ma mowy, bowiem Martin Taylor popełnił faul, jakich w lidze angielskiej wiele.Zastanawianie się nad specjalnymi sankcjami wynika z naturalnego odruchu moralnego i emocji, lecz z logiką, zdrowym rozsądkiem i poszanowaniem reguł nie ma nic wspólnego. Nie wolno karać dla przykładu, nie wolno po zdarzeniu, które nami wstrząśnie, wymyślać przepisów, które zadziałają wstecz. Boisko piłkarskie to jest miejsce specjalne, uczestnictwo w meczu zakłada pewne ryzyko, ba!, piłkarze muszą pewne zasady czasem łamać, bo inaczej nie dałoby się w ogóle grać. Dlatego ich zachowań nie mierzymy skutkami - zgadzamy się np., by nieudany wślizg grożący ciężką kontuzję karać łagodniej niż uderzenie w twarz, które nie wyrządza spoliczkowanemu żadnej fizycznej krzywdy. Wybitnie srogie sankcje nakładamy nawet za sam gest zdradzający zamiar wymierzenia ciosu, choć przecież sama intencja krzywdą nie grozi. (Dlatego Michała porównanie faulującego gracza do przekraczającego prędkość kierowcy jest kompletnie chybione: na ulicy nie ma specjalnych okoliczności, interesują nas tam przede wszystkim skutki sprzecznych z prawem działań, intencje mogą co najwyżej nieco złagodzić wyrok).Co więcej, potworny efekt faulu bardzo rzadko bywa wprost proporcjonalny do brutalności zagrania. Winowajca potrzebuje poniekąd „współpracy” ze strony ofiary, oczywiście współpracy niezamierzonej - ofiarą staje się wspólnikiem w tym sensie, że np. opiera stopę o ziemię i stawia opór. Jej - czy raczej jego - pech polega na tym, że niesprzyjający zbieg okoliczności wzmacnia działanie zawodnika faulującego. Tymczasem nie tylko po angielskich boiskach biega mnóstwo patologicznych brutali, którzy z premedytacją ignorują położenie piłki i polują wyłącznie na nogi rywali, lecz trafiają w nogę „wiszącą” w powietrzu lub stawiającą zbyt słaby opór. I nic się nie dzieje. Sędzia gwiżdże, piłkarze wstają i grają dalej.Trener Arsenalu wycofał się ze swojego pierwotnego, poczynionego na gorąco żądania dożywotniego wykluczenia dla Martina Taylora, zapewne także dlatego, że zreflektował się, iż jego zawodnicy reagują niekiedy na boisku tam samo jak antybohater z minionej soboty. Tylko cele ich ataków mają jak dotąd więcej szczęścia. Na boisku niełatwo ocenić, do jakiego stopnia koszmarne złamanie kości lub zerwanie więzadła wynika z: a) bezpardonowości faulującego; b) wyjątkowo pechowo ułożenia stopy lub kolana faulowanego; c) złej kondycji psychofizycznej i szczególnej tego dnia podatności na urazy faulowanego. W skrajnych przypadkach - niedawny casus Ronaldo - pechowcy padają bez niczyjej pomocy. Kto jednak wie, czy o ich nieszczęściu nie przesądziły trzy wcześniejsze incydenty, które poszły w zapomnienie, a osłabiły wrażliwą część ciała ofiary?Taylora nie wolno karać specjalnie, można natomiast energię wyzwoloną przez nasze współczucie i oburzenie przeznaczyć na debatę, czy nie zmienić przepisów w ogóle, czy nie są one - zwłaszcza na Wyspach - zbyt pobłażliwe dla amatorów ściniania nóg przeciwnika, czy nie wyposażyć sędziów w zupełnie nowy regulamin. Czy Eduardo nie stał się przede wszystkim ofiarą obyczajów Premier League. Czy wreszcie miliony ludzi sławiących graczy ligi angielskiej za twardą walkę na granicy brutalności nie chcą stylu gry, który w wyjątkowo tragiczne popołudnia może komuś zrujnować karierę.PS Tutaj przeczytajcie, jak kończyli ci, którzy doznawali podobnych kontuzji. Reguły nie ma - pechowcy już nigdy nie wracają do wyczynowego sportu, szczęśliwcy, jak Djibril Cisse i Henrik Larsson, odzyskiwali wręcz znakomitą formę. 