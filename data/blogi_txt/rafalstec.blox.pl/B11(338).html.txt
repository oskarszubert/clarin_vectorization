Naprężmy mózgowe zwoje i popodziwiajmy w wyobraźni, jak polscy piłkarze odzyskują wielką formę, w eliminacjach kładą na łopatki Maltę, Wyspy Owcze oraz Liechtenstein, następnie przepychają w zaciętych barażach Cypr, by po tej imponującej kampanii awansować na mundial. Bez tego ćwiczenia nigdy nie obejmiemy rozumem skali sukcesu osiągniętego przez Nową Zelandię. Hipotetycznych przeciwników biało-czerwonych dobierałem tak, by sąsiadowali w rankingu FIFA z przeciwnikami, których wystarczyło pobić reprezentacji z Antypodów, żeby dostać zaproszenie do RPA. Vanuatu, Nowa Kaledonia, Fidżi, Bahrajn - oto pełna lista nowozelandzkich ofiar. Ostatnia poległa po bataliach barażowych, remisując 0:0 i przegrywając 0:1. Wszystkie wywodzą się z nie zawsze niepodległych państewek, które dopiero zlepione w jedno zajmowałyby więcej powierzchni niż województwo mazowieckie. Żyje w nich tylu ludzi, ilu w Warszawie z przyległościami. Większość mieszka w dodatku na wysepkach zbyt wąskich, by pomieścić pełnowymiarowe boiska, dlatego nie wypada szydzić, że tamtejsi piłkarze kopią niezręcznie. Kopią jak umieją, gdyby kopali zręczniej, mogliby zdetronizować Nową Zelandię i Nowej Zelandii nie spadłby z nieba drugi w historii awans na mundial. A gdyby nie spadł, wielu jej piłkarzy nigdy nie zetknęłoby się z poważnym futbolem. Owszem, są pośród nich zawodowcy pełnymi gębami, jak Ryan Nelsen (Blackburn) czy Chris Killen (Middlesborough, przeszłość w Celtiku). Inni chwytają się jednak każdego sposobu, by pograć serio, szukanie okazji to w ogóle podstawowa aktywność w nowozelandzkim futbolu. Czołową drużynę klubową - Wellington Phoenix - przygarnęła liga australijska. Reprezentacja rozgrywa średnio 5,8 meczu rocznie - zdecydowanie najmniej wśród uczestników mundialu, zdarza jej się pauzować blisko rok (!), między majem 2007 r. a marcem 2009 r. działacze nie zorganizowali kadrowiczom żadnego sparingu. Odkąd Australia wyniosła się do strefy azjatyckiej, sąsiadom z południa łatwiej zakraść się na MŚ, ale zarazem zniknął im z oczu jedyny w okolicy konkurent, który byłby murowanym faworytem starcia z Wichrem Kobyłka. Dlatego Nowozelandczycy znajdują czas, by kształcić i ciało, i umysł. Andy Barron, pełnoetatowy doradca inwestycyjny w banku, poleciał na mundial tylko dzięki przychylności szefów, którzy dali mu bezpłatny urlop. Nelsen, wspomniany weteran wielu bitew na trawach ligi angielskiej, mówi o „brutalnej rzeczywistości nakazującej zakładać, że na każdy mecz MŚ przegramy pięcioma golami”. I apeluje w swojej biografii, by pozostawić futbolową strefę Oceanii „tym dziesięciu małym wysepkom”, wzorem australijskim przenosząc federację do Azji. Czy Nowozelandczycy zasługują na mundial? Owszem, w Europie też znamy rozczulające historie o amatorach, którym futbolowa demokracja pozwala kilka razy w życiu zmierzyć się z wirtuozami. Listonosze i księgowi z San Marino dostają jednak tę przyjemność w eliminacjach, nie w finałach, na które - można by sądzić - ściąga się najmocniejszych. Piłkarze Rickiego Herberta są oczywiście mocniejsi, ich rzutu karnego być może Łukasz Fabiański by nie obronił, ale sam selekcjoner uważa prawdopodobnie, że na MŚ nie zasługują. Inaczej nie obrałby znajomej nam strategii i nie tropił po świecie delikwentów z korzeniami nowozelandzkimi, którzy gdzie indziej są nikim, a w ojczyźnie przodków stają się bożyszczami. Wziął reprezentanta duńskich młodzieżówek Winstona Reida, reprezentantów angielskich młodzieżówek Tommy'ego Smitha i Rory'ego Fallona (korzenie maoryskie, ojciec trenował Nową Zelandię na MŚ sprzed 28 lat) oraz reprezentanta szkockich młodzieżówek Michaela McGlincheya. Wszyscy dorastali w Europie, dwaj ostatni debiutowali w nowej drużynie w zeszłym roku, ale zdążyli zostać bohaterami baraży z Bahrajnem...  Nawet jeśli Nowa Zelandia zagra w RPA ładnie (w sparingu pokonała Serbię, zaraz podejmie Słowację, która awans zawdzięcza głównie Borucowi i Gancarczykowi), to przyglądając się jej eliminacyjnym dziełom, wyraźniej dostrzegamy, co różni mundial, czyli główną imprezę drużyn narodowych, od Ligi Mistrzów, czyli głównej imprezy drużyn klubowych. Pierwsza pożąda pełnej reprezentatywności w sensie geograficznym, druga stawia na czysty sport. Pierwsza chce obejmować całą planetę, druga chce ściągnąć wszystkich najlepszych. Dla klubowego odpowiednika Nowej Zelandii wstępu do elity nie ma. Gdyby był, co pewien czas zaglądaliby tam na chwilunię nawet mistrzowie Polski, oczywiście pod warunkiem, że akurat zdołaliby sensacyjnie przechytrzyć mistrzów Estonii. Może dlatego mundial - mimo systematycznie puchnącej komercyjnej narośli - wciąż uwodzi romantycznym czarem, którego nie odbiera mu dyskusyjny poziom sportowy wielu meczów. 