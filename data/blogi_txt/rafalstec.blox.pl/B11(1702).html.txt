Zapytał mnie pod jednym z wpisów gwal76, czy „mam pomysł na nowego prezesa PZPN”, czyli - jak to ujął - „pokojowe rozpędzenie tego towarzystwa”.Zwlekałem z odpowiedzią, bo planowałem opublikowany w dzisiejszej „Gazecie” artykuł o problemie moim zdaniem istotniejszym niż dyskusja - choć również bardzo ważna - o tym, czy Leo Beenhakkera z Polski wykopać, czy zostawić mu reprezentację na następne dwa lata. Kto nie czytał, znajdzie wynurzenia tutaj (lojalnie ostrzegam: znów antypolsko smędzę o imporcie obcokrajowca, choć tym razem na stanowisko mniej eksponowane niż selekcjoner i tylko tymczasowo).Oba tematy się ściśle ze sobą wiążą, bo sądzę, że moja propozycja zainstalowania w PZPN jeszcze jednego obcego wynalazku - szefa wydziału szkolenia - pozostanie marzeniem ściętej głowy, jeśli utrzyma się obecny układ. Układ zdeterminowany, by kontroli nad interesem nie stracić.Moim zdaniem układ oczywiście się utrzyma. I odpowiedź na pytanie czytelnika brzmi: przykro mi, nie znam żadnego sposobu na pokojowe zmiany w związku, nie wierzę w zmiany inne niż pozorne, jestem bezwzględnym pesymistą.O cechach, jakie powinien posiadać idealny prezes, pisałem wielokrotnie, nie będę tutaj powtarzał litanii o menedżerze spoza środowiska, który biurokratycznego potwora uszczupli i zmieni w przystającą do naszych czasów firmę - najzwyklejsze przedsiębiorstwo, tyle że nie zorientowane na zysk, lecz na zapisane w statucie cele sportowe. Nie wierzę, byśmy takiego prezesa prędko się doczekali. Pezetpeenowscy przywódcy nie są zdolni do refleksji sięgającej dalej niż selekcjonerskiego stołka i nie są nią zainteresowani, a autonomia świata futbolu sprawia, że nikt nie sprawuje nad nimi realnej kontroli. Minister sportu może co najwyżej sobie pogadać i poprychać, związek nie zależy od niego nawet finansowo.Zdemontować molocha dałoby się tylko ruchami radykalnymi. Wtargnięciem z buciorami do związku przedstawicieli władz państwa i wojną totalną z FIFA, co miałoby ogromne koszta i stanowiłoby ogromne ryzyko. Po pierwsze, na piłce położyliby łapy politycy. Po drugie, reprezentacja zostałaby wykluczona z eliminacji do mundialu, czyli skrzywdzilibyśmy wielu ludzi, od piłkarzy po kibiców. Po trzecie, nie zorganizowalibyśmy Euro 2012. (Choć tutaj pewności nie mam - a gdyby np. operację przeprowadzić na trzy miesiące przed turniejem?)Zagrożenia wymieniłem tylko z grubsza, ale chyba wystarczy: radykalna interwencja rządu jest nierealna.Osobiście bliski mi jest pogląd byłego szefa Wydziału Dyscypliny Michała Tomczaka, który w świetnej analizie opublikowanej kiedyś przez „Politykę” pisał, że PZPN-u nie da się zreformować, że trzeba go zlikwidować i budować system od podstaw. Tylko wtedy byłaby szansa, że za jakiś czas - liczony w latach - niemal każdy utalentowany, wychowywany u nas dzieciak nie byłby już na starcie skazany na porażkę, czyli opisywane przeze mnie bezlitosne zabijanie piłkarza w piłkarzu.Na razie Michał Listkiewicz przygotowuje doskonały plan. 1) Dotrzymać słowa (wreszcie!) i zrezygnować z prezesury w PZPN - publika się ucieszy. 2) Wziąć prestiżową posadę w stworzonej przez UEFA firmie zarządzającej organizacją Euro 2012. 3) Wykatapultować na szczyt związku Grzegorza Lato, który okaże się szefem tak niekompetentnym i pod każdym względem beznadziejnym, że ludzie dojdą do wniosku: Listkiewicz wcale nie taki zły. 4) Wrócić z fanfarami.A wy jak uważacie? Pofantazjujmy i pospekulujmy trochę. Ile warto byłoby waszym zdaniem doraźnie poświęcić, by kiedyś - po dłuuugim czekaniu, nic szybko się nie poprawi - odzyskać normalność w polskiej piłce? 