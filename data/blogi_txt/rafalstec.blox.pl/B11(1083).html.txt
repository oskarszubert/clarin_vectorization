W ogóle nie rozbawił mnie dowcip Zbigniewa Bońka, który obwieścił - pewnie się chichrając, aż do czkawki - że idealnego kandydata na następnego selekcjonera widzi w Jerzym Engelu. Wolałbym, żeby nasz wybitny piłkarz rehabilitował się za swoją kompromitującą rejteradę ze stanowiska trenera kadry sprzed kilku lat na poważnie. I np. zadzwonił do Luciano Spallettiego, jeszcze przed chwilą prowadzącego Romę, który właśnie zrezygnował z gigantycznych pieniędzy i podał się do dymisji. Zachował się z rzadką klasą, honorowo, ewidentnie liczy się dlań nie tylko szmal. Drużynę w swojej stolicy klecił za grosze (biorąc pod uwagę standardy międzynarodowe), ale nauczył ją grać skutecznie (ćwierćfinał Ligi Mistrzów, potrójne wicemistrzostwo Serie A) i ładnie zarazem. Ba, wręcz zniewalająco, w konkursach piękności przegrywałaby tamta Roma co najwyżej z Barceloną i Arsenalem. Pomysł szalony? Księżycowy? Może i tak. Dopóki nie spróbujemy, pewności nie będzie. Skoro Zibi paraduje na rzymskich salonach, skoro Roma chce go mianować międzynarodowym ambasadorem klubu, to niechże wreszcie na jego koneksjach zyska nie tylko on sam. Niech Boniek Spallettiego zagadnie, niech opowie mu swoim barwnym włoskim, którym czaruje w telewizji RAI, o niezwykłym wyzwaniu - wyjechać do kraju egzotycznego, lecz nieodległego, i spróbuje ocalić go przed wstydem na Euro 2012.Wiem, że będzie trudno. Ale wiem też, że zachowałby się wówczas nasz rozgadany mądrala konstruktywniej, niż błaznując o Engelu. Kasa? Spalletti pobierał sporo, bodajże dwa miliony euro z okładem. Co nie znaczy, że prędko dostanie zbliżoną ofertę. Serie A zbiedniała, połowa pierwszoligowych trenerów ma pensje niższe lub ciut wyższe od beenhakkerowej. Zresztą zawsze można ponegocjować. Przynajmniej zacząć rozmowy. Żaden selekcjoner Mesjaszem naszego zdechłego futbolu nie zostanie, ale i tak trzeba szukać możliwie najlepszego. Jeśli Spalletti kategorycznie odmówi, to czy Boniek nie zna innego dostępnego włoskiego fachowca, który dysponuje mózgiem niekoniecznie ustępujacym talentami „analitycznymi” mózgowi Engela? Sam bym pogrzebał w pamięci, ale teraz - wybaczcie chaotyczny wpis i ewentualne literówki - klawiaturę mam zajętą siatkarzami doskakującymi w Izmirze do podium. No, chyba że Boniek wciąż nie dojrzał do konstatacji, iż reprezentacja Polski zasługuje, by przynajmniej od święta nie robić sobie z niej jaj. 