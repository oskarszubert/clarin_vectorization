Swoją ocenę występu reprezentacji - i selekcjonerskiej kadencji Leo Beenhakkera - spisałem w artykule do jutrzejszej „Gazety Wyborczej”, w której wyliczam jego błędy i okoliczności dla niego łagodzące. Nie odtrąbiam przy tym triumfalnie i ekstatycznie, że znów się nie udało (pokazaliśmy Holendrowi, że nie umie, hehe), nie żądam też bezzwłocznej deportacji trenera, który swoją niekompetencją sprowadził hańbę na kraj piłkarskich bogów. Ale tym pewnie nie zaskoczę stałych bywalców bloga.Tutaj mimo wszystko chcę postawić pytanie, kogo mielibyśmy nająć jako następcę Beenhakkera. Nie sądzę, by PZPN zerwał z nim kontrakt, ale wyobraźmy sobie, że jednak zrywa albo np. sam Holender ma dość i jedzie trenować Australię czy inne cudo.Uważam, że znów musielibyśmy szukać za granicą. I polować na kogoś o znacznie większej renomie niż Beenhakker - fachowiec bardzo dobry i przewyższający naszych trenerskich tuzów, ale będący sławą już przebrzmiałą. Nowy selekcjoner musiałby przecież zaczynać od zera, powoli poznawać polskich piłkarzy, a eliminacje do mundialu tuż tuż. Niewykluczone, że wrzucony w nową rzeczywistość zacząłby jak Holender (1:3 z Finlandią), a straty nie zawsze da się odrobić. Pozostaje pytanie, czy byłoby nas stać na fachowca wyższej klasy. Nie tylko pod względem finansowym - upatrzonemu kandydatowi trzeba jeszcze wmówić, że warto dla nas pracować z przyczyn sportowych. (Z Euro 2008 podprowadziłbym Rumunom Victora Piturcę, imponuje mi ich organizacja gry, ale to propozycja rzucona ot tak, bez zobowiązań, wolałbym jednak kogoś z mentalnością bliższą zachodowi Europy).Polskich pretendentów nie widzę. Najbardziej sędziwe pośród tęgich trenerskich głów same się wycofały, ciut młodszych wiernych wyznawców rodzimej myśli szkoleniowej przepędziła już nawet nasza liga (ostał się jeden Smuda), najmłodsze pokolenie (Skorża, Urban, Michniewicz etc) dopiero co usiadło samodzielnie na ławce.Pozostaje wariant zagraniczny. I kolejna wojna w obronie honoru z obcokrajowcem, który by się pewnie bezczelnie panoszył, nauczał i w ogóle manifestował przekonanie, że pozjadał wszystkie rozumy.A wy co sądzicie? Co robić, gdyby Beenhakker - choć ja bym go, co zaznaczam dla jasności, zostawił - zrejterował? 