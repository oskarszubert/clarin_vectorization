Najzręczniejsza i najzmyślniejsza małpa w cyrku niekoniecznie będzie nim dobrze zarządzać, dlatego oddanie w łapy Maradony reprezentacji Argentyny od początku wzbudzało, eufemizując, wątpliwości, nawet kontrowersje. Diego piłkarza łączy z Diego trenerem tyle, co króla z królikiem, chaos w jego głowie pęta nogi największym gwiazdom współczesnego futbolu. Jakim cudem strzeliło mu do łebka, żeby w weekendowym meczu z Brazylią - meczu na serio, o punkty - umieścić na środku defensywy debiutanta (Sebastian Dominguez) i 21-letniego młokosa, który w kadrze zagrał wcześniej dwa razy (Nicolas Otamendi)? To było wystawianie bezbronnych na pewny odstrzał, obaj spłoszeni nowicjusze prawdopodobnie odetchnęli, że skończyło się na względnie dopuszczalnej porażce 1:3. A oszalała gonitwa myśli pod maradońską kopułą nadal trwa. Na środę móżdżek - ciężki, ogromny i pot z niego spływa, stoi i sapie, dyszy i dmucha, a tych pomysłów jest ze czterdzieści - produkuje kolejną nowinkę, tym razem szansę dostanie ponoć 36-letni Rolando Schiavi - dla odmiany najstarszy debiutant w historii Albicelestes. Przed Argentyną jeszcze trzy mecze eliminacji mistrzostw świata, w tym dwa trudne wyjazdy - teraz do Paragwaju i za miesiąc do Urugwaju. Biorąc pod uwagę jej ostatnie wyniki (1:6 w Boliwii, na obcym boisku pokonała tylko Wenezuelę) wolno rozważać nawet odpadnięcie z walki o medal mundialu, a już na pewno konieczność zawsze nerwowego szarpania się w barażach. Przykro oglądać, przykro czytać, przykro słuchać. O ile porażki Polaków są zjawiskiem typowym, w przyrodzie spotykanym powszechnie (gatunki słabsze muszą wyginąć, wypierają je silniejsze), o tyle zmuszanie do przegrywania Argentyńczyków jest okrutnym, barbarzyńskim działaniem wbrew naturze. Ani chybi jest Maradona bogiem, jeśli zdołał je przeforsować. W Europie też nadciągają katastrofy. Francji poważnie grożą baraże (o niezwykłym przypadku jej selekcjonera pisałem podczas mundialu), Portugalia próbuje przeczłapać przez drugie eliminacje z rzędu i ryzykuje, że do RPA nie doczłapie. Wyobrażacie sobie mundial bez magicznych skrzydłowych Messiego, Cristiano Ronaldo, Ribery'ego etc? Brrr. Ja umiem sobie tylko wyobrazić, kto rozmruczałby się z zadowolenia - dla klubowych prezesów i trenerów regularne wakacje latem 2010 roku dla megagwiazd to byłaby nie lada gratka. 