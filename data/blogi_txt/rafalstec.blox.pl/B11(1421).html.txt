Igrzyska są wydarzeniem nadzwyczajnym pod każdym względem, o czym przekonałem się przed chwilą, siedząc przed trenerami 24 drużyn siatkarskich w pekińskim Capital Indoor Stadium. Raul Lozano i Marco Bonitta w roli polskich selekcjonerów spotykali się już przy okazji różnych oficjałek, ale na normalnym turnieju usiedli obok siebie po raz pierwszy. I zapewne ostatni.Inni trenerzy z krajów mających tutaj reprezentację zarówno męską, jak i żeńską, również szukali się nawzajem, ale nasi zdecydowanie się wyróżniali, bo byli najbardziej rozgadaną i rozgestykulowaną parą na tym drętwym, złożonym z ogólnych powitalnych formułek briefingu. Wszyscy siedzieli zobojętniali i nieruchomi, tylko Lozano z Bonittą dyskutowali jak najęci, choć olimpijskie zmagania rozpoczynają od meczów z przeciwnikami pochodzącymi z kompletnie różnych światów - Niemcami oraz Kubankami.Po odbębnieniu części oficjalnej spytałem obu importowanych trenerów, czy dziś wieczorem zabiorą swoje drużyny na ceremonię otwarcia igrzysk, która, sądząc po estetycznym wyrafinowaniu filmów jej reżysera Zhanga Yimou oraz chińskiej żądzy zaimponowania całej planecie, zapowiada się intrygująco i obiecująco. Wiadomo jednak, że wystawanie na Bocianim Gnieździe, w pekińskiej duchocie, raczej niczyjej dyspozycji fizycznej nie poprawi.Siatkarze, którzy rozpoczynają turniej dopiero w niedzielę o 22 (na igrzyskach mają pecha do ekstremów - w Atenach inaugurowali turniej o siódmej rano, rozgrywając chyba jedyny w karierach mecz o tak wczesnej porze), defilować będą. - Organizatorzy obiecali nam, że przed stadionem będziemy czekać w klimatyzowanym w autokarze - tłumaczył Lozano. On już igrzyska przeżył, a wśród zawodników roi się od nowicjuszy: Woicki, Pliński, Możdżonek, Wlazły, Winiarski, Wika, Gierczyński.Bonitta w Atenach prowadził swoje rodaczki, dlatego dziwacznie zabrzmiały jego słowa - wygłoszone w części oficjalnej - o radości z pierwszego olimpijskiego występu od 40 lat (tyle czekały na awans Polki). Włoch postanowił, że siatkarki na ceremonię nie pójdą, choć akurat one igrzyska smakują po raz pierwszy i z przejęciem je chłoną. W wiosce zostaną nie dlatego, że z Kubankami grają już jutro o 14.30 czasu lokalnego. - Analizowałem poprzednie igrzyska i wiem, że debiutantki, które poszły na otwarcie, później słabo startowały w turnieju - wyjaśnił Bonitta. - Zbytnio to przeżywają, istnieje ryzyko, że zajmą głowy sprawami zbyt odległymi od siatkówki. A my nie przyjechaliśmy tutaj się wdzięczyć, tylko wygrywać. 