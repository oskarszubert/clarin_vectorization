Oczywiście, że czarny. Nie dajcie się zwieść estońskim pismakom, którzy rozrechotanym bredzeniem o rzekomej rozkoszy wywołanej epokowym triumfem Levadii Tallin nad Wisłą Kraków usiłują zakrzyczeć wstrząsającą prawdę. Nasz mistrz miał zwyczajnie słabszy dzień, przecież kluby warszawskie roztarły dziś gruzińsko-sanmarińskich rywali na proch i pył, tymczasem estońskie pseudpiłkarzyki pod dowództwem estońskiej bezmyśli szkoleniowej poniosły właśnie klęskę totalną. Przeliteruję powolutku, żeby się nigdzie nie walnąć: Kalju Nomme odpadło po rywalizacji z łotewskim Dinaburgiem Daugavpilsem (0:0, 1:2), Trans Narva ze sloweńskim Rudarem Velenje (0:3, 1:3), a Flora Tallin z duńskim Broendby Kopenhaga (1:4, 1:0). Słowem, w europejskich pucharach została Estończykom już tylko JEDNA, OSTATNIA drużyna! Jedna samiuteńka Levadia... Co to w ogóle za klub dziwoląg, który istnieje ledwie 10 lat i bierze nazwę od nazwiska sponsora? Chichotu warte... Wyobrażacie sobie, że mistrzostwo Polski zdobywa założony w 1999 roku Cupiał Kraków? Żałośnie to wszystko wygląda, wielu krajów w Europie z marniejszym dorobkiem w pucharach nie znajdziecie, nawet leżący dwa miejsca niżej w rankingu UEFA Liechtenstein ugrał tyle samo. Co jednak istotne, by nie obrazić Liechtensteinu, Liechtenstein usprawiedliwiają okoliczności - skoro wystawił tylko jedną drużynę, to nie może po rundach wstępnych mieć ich więcej. Jedynak z Vaduz dał z siebie wszystko i dzielnie wyeliminował Falkirk. Niech się więc Levadia szczyci przypadkową wygraną z rywalem, któremu przypadkowo przytrafiły się dwa nieudane mecze i pech w osobie nieszczęśliwie interweniującego bramkarza. Niech się szczyci, my wiemy swoje, Estończycy zostali zdemaskowani. Nie mają nawet odwagi, by ujawnić całą prawdę, a my na blogu "A jednak się kręci" owijać w bawełnę nie będziemy - tak, to w środę mimo mocnej konkurencji wydarzył się największy w historii pucharowy obciach made by Poland. Inne nasze ofiary przegrywały w rozgrywkach mniej ważnych, jakichś nieistniejących dziś Pucharach UEFA czy Intertoto, teraz toczyliśmy batalię na śmierć i życie o Ligę Mistrzów, w dodatku z przedstawicielem futbolu ewidentnie podupadającego. Do dyskusji przechodzącej w awanturę wyjątkowo nie zachęcam, sam daję arbitralny werdykt. Jeszcze raz, dla lepszego zapamiętania: tak, to był największy pucharowy obciach made by Poland. 