Jak siedzisz na dortmundzkim stadionie Westfallen, a ja wczoraj wieczorem siedziałem, to od razu trudniej ci się bronić przed przyjęciem tezy, że Niemcy znaleźli w polityce kibicowsko- biletowej złote proporcje. Żądającym pełnego komfortu oferują odpowiadający najwyższym europejskim standardom pełen komfort, żądającym wrażeń odmiennych oferują sektory z miejscami stojącymi, niemal wszędzie uchodzące już za anachronizm. W Dortmundzie mieści się na nich aż 25 tys. ludzi. Cała ta trybuna - południowa - zdaje się urągać elementarnym zasadom bezpieczeństwa, bo nie ma na niej nawet szerokich przejść, więc rozległej do obłędu ludzkiej masy nie szatkują obowiązkowe zazwyczaj pasy wolnej przestrzeni. Dzięki temu jednak kibicowska ściana robi duże wrażenie już na pierwszy rzut oka, a że tłum, który zbiera się tam już na godzinę przed meczem, umie ryknąć, to nieźle dostajesz i po uszach. Nie było mnie na obiekcie Borussii od 2006 roku, w którym przeżyłem tutaj bodaj najlepszy w życiu mecz oglądany z bliska - Włochy biły się z Niemcami w półfinale mundialu. Wreszcie wróciłem i znów dotarło do mnie, że Lewandowski, Błaszczykowski i Piszczek złapali pana Boga za nogi. Porównywalna liczba ludzi schodzi się ostatnio tylko na trzy europejskie stadiony - Camp Nou, Santiago Bernabeu i Old Trafford - ale tam fani nie odnajdują w sobie tyle energii i pasji, by w sile dopingu móc się równać z widownią dortmundzką. Tutaj czujesz, że dzieje się wielki sport, a zarazem nie biegasz po murawie, przynajmniej na razie, podduszany presją znaną z Barcelony, Madrytu czy Manchesteru. Lewandowski - znów ustawiony za napastnikiem - zaczął wczorajszy mecz z Koeln od kilku drobnych kopnięć znamionujących klasę, ale chwilami zdawał mi się trochę odizolowany od drużyny. A już chemii między nim a Barriosem nie dostrzegłem wcale. Więcej braw długo zbierał zasuwający na prawej flance Piszczek. Dziś moje obserwacje częściowo potwierdził zresztą trener - zajechałem do centrum treningowego Borussii, tam usłyszałem od Juergena Kloppa, że w przerwie pokazał piłkarzom na wideo cztery sytuacje, w których nie dostrzegli polskiego napastnika, i na drugą połowę zarządził akcję „szukamy Lewandowskiego”. Wcześniej, tuż przed przerwą, nasz rodak po raz trzeci w trakcie gry zawiązał sznurówki, potruchtał w pole karne, dostał podanie, zgrabnie przyjął piłkę na klatę, zgrabnie się odwrócił, zgrabnie uderzył lewą nogą, strzelił szóstego gola w debiutanckim w sezonie Bundeslidze. Zwycięskiego. Ależ zatrzęsło południową! W drugiej połowie Lewandowski czerpał już z gry czystą przyjemność - wygrywał pojedynki główkowe, co rusz zagrażał kolońskiej bramce, tym razem wyglądał na całkowicie zintegrowanego z drużyną. Ja najbardziej lubiłem u niego swobodę ruchów - nasi futbolowi emigranci zbyt często na obcych boiskach cierpią, zbyt często grają z wyraźnym wysiłkiem i wzbudzają w nas, widzach, współczucie, tymczasem Lewandowski wzbudzał raczej zazdrość - nawet jak podana doń nieprecyzyjnie piłka opadała niemal za jego plecami, to wystarczało mu technicznej biegłości, by utrzymać ją trochę od niechcenia i kontynuować akcję bez zbędnych opóźnień. W ogóle wypadł na moje oko rewelacyjnie, rośnie w nim naprawdę niczego sobie europejski gracz. Dzisiaj ze wszystkimi naszymi dortmundczykami rozmawiałem, teraz wpadłem tutaj tylko na chwilę, do poniedziałkowej „Gazety Sport.pl” przyrządzę obszerniejszy materiał o tym, gdzie wylądowali trzej czołowi polscy piłkarze. A moim zdaniem wylądowali w przyszłości. Oczywiście w przyszłości futbolu. 