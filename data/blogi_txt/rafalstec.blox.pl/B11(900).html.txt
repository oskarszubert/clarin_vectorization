Czy mnie uszy nie oszukują, czy rzeczywiście jak Rzeczpospolita długa i szeroka, wszędzie z szampanów wystrzeliwują wyskakują korki, bo balujecie do upadłego, świętując czwartą założenia „A jednak się kręci”? Nie, na pewno się mylę, w końcu blog musi być pasjonujący, skoro czytają go tak bystrzy czytelnicy;-) Atmosfera jest podniosła i radosna zarazem, więc najwyższy czas ogłosić zwycięzcę powszechnie lubianego, arcyprestiżowego konkursu. (Jeszcze raz, tym razem publiczne, Wielkie Dzięki za pomoc w liczeniu dla Wielkiego Rachmistrza hellme. Napisz, człowieku, jak się odwdzięczyć!) Uwaga, uwaga, Jasnowidzem Roku zostaje właściciel tajemniczego nicka szewed, który odpowiedział celnie na 33 z 42 pytań i wyprzedził niejakiego shoomana (31 trafień). Laureat detronizuje panującego przez rok sexi.meri (pierwszą edycję wygrali, jeśli mogę przypomnieć całą listę chwały, pajac_kultury i rambocyc). Zanim prześlę nagrodę, czyli koszulkę tegorocznego zwycięzcy Ligi Mistrzów, proszę o mejlową informację, jaki ma mieć rozmiar i pod jaki adres ją posłać. Wyrazy uznania, podziwu za wnikliwe spojrzenie w przyszłość i serdeczne gratulacje! PS Kolejną edycję konkursu ogłoszę jutro. Albo pojutrze, ale wtedy zaraz na początku pojutrza - jeśli obowiązki redakcyjne mnie przygniotą, to prace nad pytaniami mogą przeciągnąć się do północy. Cierpliwości, zabawa znów będzie pyszna.﻿ 