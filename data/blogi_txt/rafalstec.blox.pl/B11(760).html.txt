Andriej Arszawin strzelił wczoraj Olympiakosowi Pireus gola z ewidentnego spalonego, ostatecznie odbierając rywalom nadzieję na remis (przegrali w Londynie 0:2). Brazylijski trener Zico wściekał się później przed mikrofonami BBC, że mecz prowadzili francuscy sędziowie - mecz z Arsenalem, czyli „drużyną francuskiego trenera i 10 francuskich piłkarzy”. Był wzburzony, więc Francuzi w obozie wroga mu się rozmnożyli, ale dotknął ciekawego, chyba dotąd nie dyskutowanego problemu. Czy wobec zniesienia granic w futbolu UEFA nie powinna dobierać arbitrów ostrożniej, na wszelki wypadek - by także ich samych uwolnić od bezpodstawnych oskarżeń - analizując klubowe kadry pod względem narodowościowym? Czy polscy sędziowie powinni prowadzić mecze Apoelu Nikozja? :-) Czy Hiszpanie powinni gwizdać Liverpoolowi? Zostawiam drobiazg do przemyślenia przed wieczorem w Lidze Mistrzów… 