Rzadko się zdarzają, ale się zdarzają. Te cudowne chwile, w których bloger czuje się naprawdę potrzebny, w których blogowanie nabiera wyższego sensu. Mnie wniebowzięło dzisiaj. Engel chyba nas czyta. Nas, czyli mnie i was, komentatorów. Kilka dni temu ogłosiłem tradycyjny już i coraz bardziej prestiżowy konkurs na Jasnowidza roku, w którym ostatnie pytanie brzmiało: „Czy 18 października 2010 roku w CV na jego stronie internetowej wciąż będzie figurował Władysław George Engel?” Pytanie zasadne, bo Władysław George figurował od bardzo dawna i nie tylko wśród bywalców tego bloga zyskał liczne rzesze sympatyków. W odpowiedziach byliście zdumiewająco jednomyślni, po pobieżnych oględzinach szacuję, że zaledwie co piętnasty konkursowicz typował, iż Trener dokona zmian w swoim imieniu i nazwisku. A jednak. Stało się. Dotąd tamten arkusz wyglądał tak: Od dzisiaj - co jako pierwszy przytomnie dostrzegł irek16lfc - czytamy już:  Dlaczego Władysław George (zostańmy przy wersji, do której przywykliśmy i którą pokochaliśmy) zdecydował się na ten nieznaczny retusz, a zarazem ostry zwrot w autopromocyjnej strategii? Pewności nie mam, ale jakoś mi się nie widzi, by czasowa koincydencja - poprawka nastąpiła zaledwie cztery dni po ogłoszeniu konkursu - była przypadkiem, zresztą słyszałem plotki, że Engel lubi tutaj zajrzeć i pobaraszkować w dyskusjach na forum, zwłaszcza jeśli analizujecie jego eksperckie wpisy, doceniane przecież także za wartość literacką i dowcip. Teraz w podejrzeniach się utwierdziłem, pozostając zarazem pod wrażeniem taktu Władysława George'a, którego nieprzypadkowo wyróżniano tytułem dżentelmena roku (w CV tłumaczy niezorientowanym, dlaczego tylko raz) - nie zareagował natychmiast, lecz kilka chwil odczekał, by radykalnymi posunięciami nie wywoływać zamieszania. I tak je wywołał, bo nieliczni autorzy trafnych odpowiedzi stali się znienacka zdecydowanymi faworytami konkursu (wśród nich był obrońca tytułu, rambocyc). Nawiasem mówiąc - wierzcie bądź nie - ja zmianę w CV przeczuwałem, choć stawiałem raczej na wersję Vladislav George Engel, ewentualnie Ladislav George Engel. Przeczuwałem, że zmotywujecie Trenera wyrażoną w odpowiedziach niewiarą w jego zapał do zmian, że da wam odpór, że niezręczną plątaninę dwóch języków wreszcie rozsupła, że otworzy nową erę w historii witryny www.jerzyengel.pl. Engel zaryzykował, imię brzmiące światowo wymieniając na bardziej przytulne, lecz zarazem brawurowo swojskie, być może zbyt trudne dla potencjalnych pracodawców z zagranicy, mniej ofensywne na wymagającym bezwzględnego rozpychania się łokciami rynku pracy (a Trener zawsze grał na tak!). Engel zademonstrował też imponującą pracowitość, jeśli w nawale zajęć wciąż znajduje czas, by studiować „A jednak się kręci”, sumiennie aktualizować swoją stronę, pochylać się nad każdym detalem. I nie matwcie się, Trener na pewno nie czuje żalu do tych, którzy w niego nie wierzyli - robiliście to dla jego dobra, efekt tych działań to nasz wspólny sukces, tak jak naszym wspólnym sukcesem była kampania propagująca engelową twórczość. Udowodnił wreszcie Engel, że ma żyłkę reformatora. A skoro on reformuje, to reformować gotowy jest też prawdopodobnie PZPN. Wdzięczność umiem wyrazić tylko w jeden sposób. Przyspieszam realizację własnych planów i wśród odnośników na prawym skrzydle mojego bloga uroczyście umieszczam - oczywiście w osobnej, specjalnej kategorii - link do www.jerzyengel.pl. 