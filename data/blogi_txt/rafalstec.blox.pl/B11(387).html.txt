Żeby było całkiem uczciwie i żebyście nie mieli wątpliwości do mojego braku bezstronności, od razu przyznam - kibicowałem Irlandii. Ściślej - kibicowałem Giovaniemu Trapattoniemu, z Irlandią nic mnie nie łączy, postrzegam ją letnio. Wielbię panów po siedemdziesiątce na trenerskiej ławce. Zwłaszcza panów po siedemdziesiątce, którzy zdobyli pękatą gablotę tytułów, a wciąż im się chce. Irlandia prowadziła z faworyzowaną, błyszczącą od megagwiazd Francją w barażu o mundial 1:0 (u siebie przegrała 0:1). Chciała przetrwać dogrywkę, jej bramkarz Shay Given umie bronić rzuty karne. Nie przetrwała, bo Thierry Henry opanował piłkę ręką, podał do Williama Gallasa, padł gol. Henry dotknął piłki dwa razy, raz mu nie wystarczył. Już nawet nieważne, że wcześniej - w tej samej akcji - dwóch Francuzów sterczało na spalonym. I nieważne, że jeszcze wcześniej sędzia mógł był podyktować dla nich rzut karny za faul na Anelce. Nieważne, mnie interesuje wielki sportowiec Thierry Henry, który oszukał, by wygrać jeszcze jeden mecz. Był już mistrzem świata, był mistrzem Europy, wygrywał Ligę Mistrzów, wygrywał najsilniejsze ligi - angielską i hiszpańską, bawił się futbolem w dwóch zjawiskowych drużynach - Arsenalu i Barcelonie. Dorobkiem bije Messiego i Ronaldo razem wziętych, nie znajdziecie wśród aktywnych piłkarzy kogoś, kto dostałby od futbolu więcej. A jednak Henry tak bardzo chciał wygrać jeszcze raz, że oszukał. Na oczach, jak szacuję, dziesiątek milionów widzów. Nie on pierwszy, nie on ostatni. Oszukał odruchowo? Na wpół świadomie? W malignie działał? Czy żądalibyśmy zbyt wiele, gdybyśmy oczekiwali, że się przyzna? Jaki odsetek Francuzów - gdybyśmy przeprowadzili sondaże, które służą dziś za skarbnicę wiedzy niepodważalnej - poparłby Henry’ego, gdyby Henry się zreflektował i poprosił sędziego o anulowanie gola? Ilu kolegów z drużyny nie zgłaszałoby pretensji? Albo inaczej - ilu młodszych kolegów z szatni nauczyłoby się czegoś ważnego od wielkiego sportowca? Czy Henry dzięki szlachetnemu zachowaniu nie zyskałby więcej niż dzięki golowi Gallasa?  Piszę ekspresowo i na gorąco, spoglądając na gasnącą Irlandię, więc wyszło pewnie zbyt emocjonalnie - wybaczcie, nadwrażliwi na egzaltację. Teraz pewnie futbolowy świat dopadnie strun głosowych szefa UEFA Michela Platiniego, przecież Francuza, z natarczywie powtarzanym pytaniem, czy jednak nie warto wprowadzić do piłki powtórek wideo. Mnie interesuje coś zupełnie innego. Co powie sportowiec, którego podziwiałem - Thierry Henry? 