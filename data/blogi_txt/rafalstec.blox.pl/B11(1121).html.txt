Udało mi się dotrzeć do dokumentu będącego być może prawdziwą wersją oświadczenia Ludovica Obraniaka, który zrezygnował dziś z gry dla polskiej kadry. Ja w każdym razie w oficjalną nie dowierzam, powodowany głęboką wiarą, że ludzie mają dobre intencje. Oto treść znaleziska: To bardzo bolesna decyzja, ale musiałem ją podjąć, bo dla reprezentacji kraju jestem gotów poświęcić wszystko. Od dłuższego czasu zdawałem sobie sprawę, że drużynie szkodzę, ale nie chciałem się do tego przyznać przed samym sobą. Czas dorosnąć. Uświadomić sobie, że rozgrywającego jak panienka nowoczesny futbol nie potrzebuje, że piłkarze obcojęzyczni zakłócają patriotyczny nastrój w szatni, że antypatyczni członkowie drużyny sabotują jej starania, by dawać z siebie wszystko. Pragnę wreszcie, choć raz, zachować się po męsku. I podziękować wszystkim – ważnym osobistościom z PZPN, trenerowi, znakomitym kolegom z kadry oraz sławnym telewizyjnym ekspertom – którzy włożyli wiele energii w objaśnianie, jaka jest prawda, dla mnie brutalna. Bez nich być może nie przejrzałbym na oczy i ostatecznie zniweczył szanse na awans na mundial. Odczuwam ulgę, że zdążyłem wesprzeć reprezentację już teraz, gdy nadal walczy o podróż do Brazylii. Z gry dla kraju rezygnuje mnóstwo piłkarzy z całego świata, ale mnie jest szczególnie ciężko, bo wycofuję się wbrew sobie, wiedziony przekonaniem, że najważniejsze jest dobro reprezentacji. Moim obowiązkiem było pomóc trenerowi Fornalikowi, który nie mógł przestać mnie powoływać, by nie narazić się na zarzut, że ulega wpływom, i nie utracić części swego autorytetu. Dojrzały piłkarz akceptuje każdą rolę, która przysłuży się drużynie, więc dam z siebie wszystko, by z godnością znieść tę, w której będę najbardziej przydatny – kibica.﻿ 