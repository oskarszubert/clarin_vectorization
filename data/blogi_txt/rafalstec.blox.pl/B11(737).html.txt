Wyjątkowo wredny numer wyciął piłkarzom Arsenalu ich kapitan - od wczoraj były kapitan - William Gallas. Powynosił z szatni brudy i wywiesił je w gazetach, choć mierząca w mistrzostwo Anglii drużyna i bez tego popadła w tarapaty, szybko tracąc spory dystans do głównych ligowych przeciwników - Chelsea i Liverpoolu (nieco mniejszy do Manchesteru).Michał Pol nie wiedzieć czemu awanturnika broni, według niego „jak na kapitana przystało walnął [Gallas] pięścią w stół” i został pozbawiony kapitańskiej opaski za szczerość. Fakt, może i był Francuz szczery. W tym właśnie problem. Kłamstwo to wynalazek bezcenny. Jeśli nie musisz każdego dnia zaczynać od wyłożenia wprost, co myślisz o tępej, tłustej świni, która przypadkiem jest twoim kolegą z pracy - albo szefem - to wśród homo sapiens jakoś przetrwasz. Jeśli musisz, na wszelki wypadek się lecz.Ale 31-letni Gallas chyba choruje na co innego. Niektórzy diagnozują u niego manię wielkości, ja poprzestanę na konstatacji, że lubi jątrzyć i dobrze zarabiać. Teraz niby nie podawał nazwisk czarnych owiec w Arsenalu, ale napomknął o piłkarzach młodszych od niego o sześć lat. W drużynie jest takich trzech - Eboue, Sagna, van Persie. Ktoś chce bawić się w zgadywanie?Tego samego dnia, co może być nie bez znaczenia, we Francji ukazała się autobiografia Gallasa. Jej autor również preferuje subtelny styl rebusowy. Wspominając Euro 2008 - podczas którego sporo mówiło się o konflikcie „młodych” ze „starymi” w reprezentacji wicemistrzów świata - zdradza, że kłócił się z pewnym rozgrywającym żółtodziobem. Tytułuje go „S”. „S” miał nie okazywać szacunku zasłużonemu weteranowi Thierry'emu Henry'emu i zajmować jego miejsce w autokarze.Miał też „S” nie okazywać szacunku innym seniorom. Wśród nich seniorowi Gallasowi. Jego to już w ogóle nie chciał się gówniarz słuchać.Inicjał wskazuje, że obrońca Arsenalu pisze o Samirze Nasrim. Nikt inny z kadry na turniej nie wchodzi w grę.Biedny ten Gallas. Ledwie uwolnił się od Nasriego po Euro 2008, a sprowadzili mu go do klubu. Wciąż nie okazywał szacunku? Wciąż się kłócili? Czy Gallas był zły, kiedy Nasri został niedawno bohaterem zwycięskiego meczu z Manchesterem? Czy wówczas zdołał sprawiać wrażenie zadowolonego?I przede wszystkim - czy Arsenal, który został dziś rozbity przez Manchester City, skończy ten sezon jak Francja mistrzostwa Europy?PS Anglicy przebili dzisiaj niedawny wyczyn ligi polskiej. Pięć (!) najmocniejszych drużyn Premier League - Chelsea, Liverpool, Manchester United, Aston Villa i Arsenal - nie strzeliło w ten weekend ani jednego gola. Nie wiem, czy na Wyspach to sprawdzą, ale to może być pierwszy taki przypadek od naprawdę wielu lat... 