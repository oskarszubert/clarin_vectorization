Znam kibiców popłakujących, że odkąd Steauy Bukareszt przestały się tłuc się w półfinale Pucharu Europy z Anderlechtami Bruksela, europejskie rozgrywki klubowe utraciły swoją duszę. Dziś muszą być wniebowzięci. Z Pucharu UEFA odpadli niemal wszyscy faworyci, jest szansa nawet na uroczy finał między Metalistem Charków a Bragą, choć mam wątpliwości, czy z zapartym tchem będzie go wypatrywał cały świat i padnie oglądalnościowy rekord.Niektórzy mocarze, jak Milan, przegrywali, bo są słabi, inni nie traktują rozgrywek serio. W Pucharze UEFA zarabia się ochłapy, więc potentaci nim gardzą. Okazję do wspaniałych przygód dostają średniacy z aspiracjami, pośród których chcielibyśmy widzieć kluby polskie.I nasi ligowcy, biorąc pod uwagę beznadziejne dokonania z lat minionych, wypadli w sezonie 2008/2009 nieźle. Choćby dlatego, że wreszcie nie przegrywali z patałachami macedońskimi lub gruzińskimi. Lech Poznań dał nam nawet więcej, oglądanie polskiej drużyny podejmującej walkę z rywalami hiszpańskimi czy włoskimi smakuje jak wyszukany rarytas.Pozostaje wątpliwość, czy wobec bezliku zaskakujących wyników w Pucharze UEFA nie powinniśmy zrewidować pojęcia „faworyt”. Czy po wyeliminowaniu przez ukraińskiego Metalista włoskiej Sampdorii wypada nam hucznie fetować piłkarzy, którzy „faworytom” postawili twardy opór. Refleksja malkontenta - a może jednak zdroworozsądkowa? - mogłaby wyglądać tak: Jesienią Tottenham w rozpaczliwym stylu przegrywał z kim popadnie i ugniatał dno tabeli ligi angielskiej. Aż trafił na Wisłę Kraków. Wpadł na mistrza Polski, to wreszcie sobie coś wygrał. Wiosną włoskie kluby nie potrafiły wygrać żadnego międzynarodowego meczu - ani w Lidze Mistrzów, ani w Pucharze UEFA. Aż najsłabszy z nich - Udinese - trafił na Lecha Poznań. Wpadli Włosi na lidera naszej ligi, to wreszcie sobie coś wygrali.A nasze kluby od 18 lat, czyli od zwycięstwa Legii Warszawa nad Sampdorią, nie wygrały wiosną w pucharach meczu. Ani jednego.  Postanowiłem poszukać innego należącego do UEFA kraju z liczbą ludności powyżej dziesięciu milionów, któremu również się to nie udało. Znalazłem, choć nie w Europie. Kazachstan. 