Fachowców dzieli Argentyńczyk na dwie grupy: widzących w nim najwybitniejszego obecnie futbolistę globu oraz wskazujących co najwyżej dwa nazwiska wybitniejszych od niego - Kaki oraz Cristiano Ronaldo. Jeśli jednak los wciąż będzie się nad nim znęcał (lub nie ocali go medycyna), wkrótce będzie wymieniany jednym tchem obok nieszczęśników w typie Michaela Owena lub Ronaldo (tego brazylijskiego), którzy osiągnęliby znacznie więcej, gdyby połowy kariery nie spędzili na mocowaniu się z samymi sobą, a ściślej mówiąc - z buntującymi się mięśniami, ścięgnami, więzadłami.W Hiszpanii rozszalała się właśnie zawierucha wokół incydentu ze środowego wieczoru w Lidze Mistrzów - podczas meczu z Celtikiem kontuzjowany Leo Messi schodził z boiska płacząc. Trwa dyskusja, czy Barcelona nie nadweręża aby lekkomyślnie organizmu piłkarza, czy z wystarczającym znawstwem i troską doglądają jego wrażliwych członków klubowi medycy, czy trener Frank Rijkaard nie ulega czasem presji mediów, które chciałyby 21-latka wypchnąć na boisko zawsze. Głębiej zainteresowani problemem przypominają także przedjuniorski okres w chłopięctwie Argentyńczyka, kiedy Katalończycy aplikowali mu hormon wzrostu. Nie kierując się zresztą żadną przestępczą  chęcią podrasowania jego fizycznych walorów - Messi był zwyczajnie chory, w dzieciństwie źle się odżywiał, siedząc na ławce rezerwowych nie sięgał stopami ziemi. Musiał przejść regularną kurację, by nadrobić stracony czas.Czy już tamte kłopoty nie zwiastowały udręki w zmaganiu się z wyzwaniami profesjonalnego futbolu, nakładającego na graczy coraz to większe obciążenia? Oto wypis z karty choroby Messiego - obejmujący tylko dwa minione lata - wraz z czasem leczenia i rehabilitacji:5 lutego 2006 - naciągnięcie mięśnia - tydzień przerwy;7 marca 2006 - zerwanie mięśnia - 11 tygodni;22 października 2006 - skręcenie kostki - tydzień;12 listopada 2006 - złamana kość śródstopia - 14 tygodni;12 września 2007 - naciągnięcie mięśnia - 2 tygodnie;15 grudnia 2007 - zerwanie mięśnia - 7 tygodni;4 marca 2008 – zerwanie mięśnia - 6 tygodni (prawdopodobnie).Świadomie nie daję liczby rozegranych meczów, bo w dzisiejszej piłce częstotliwość grania w sporej mierze zależy od stylu pracy trenera oraz intensywności kalendarza. Interesuje mnie czas, w którym Messi się leczył, i czas, w którym był zdolny do normalnego treningu.Statystyki są uderzające. Jeśli odliczyć wakacje, Barcelona między piątym lutego 2006 roku a 20 kwietnia bieżącego roku (wtedy Messi być może wróci na derby z Espanyolem) uzbiera 112 tygodni uczestnictwa w oficjalnych rozgrywkach. Z czego aż 42 tygodnie Argentyńczyk spędzi(ł) na leczeniu się.Przez 38 procent czasu grania trener Rijkaard nie mógł piłkarza trenować i powoływać na mecze. Wyjąwszy oczywiście pomniejsze urazy, które kwituje się formułkami o drobnych urazach. A przecież Messi to na razie wytrzymały i niezużyty, niespełna 21-letni organizm... 