Zapraszam do lektury mojego felietonu z dzisiejszej „Gazety Sport” poświęconego inwazji szejków znad Zatoki Perskiej na europejski futbol. A tutaj przeczytacie o planach UEFA i czołowych klubów, by ograniczyć klubom wydatki na transfery oraz pensje dla piłkarzy do 51 procent przychodów.Pomysł zachowuje pozory rozsądnego, a w rzeczywistości jest niebezpieczny, prowadzący do utrzymania status quo, czyli hegemonii tych drużyn, które już teraz dominują. Zarabiający fortuny na marketingu potentaci mogliby wydawać na piłkarzy więcej niż ścigający ich średniacy, a im więcej zgromadziliby gwiazd niedostępnych dla biedniejszej konkurencji, tym szybciej rosłaby ich przewaga. I finansowa, i - w efekcie - sportowa. Manchester United byłby najbogatszy po ostatni dzień istnienia wszech świata, kluby przejęte przez następców Romana Abramowicza nie miałyby szansy wykonać nagłego skoku w stylu Chelsea, która dzięki jego hojnym inwestycjom po pół wieku posuchy zdobyła mistrzostwo Anglii, sezon w sezon rozbija się po Lidze Mistrzów i w kilka lat awansowała na pozycję lidera klubowego rankingu UEFA. Oj, przestraszyła się futbolowa magnateria szejków... 