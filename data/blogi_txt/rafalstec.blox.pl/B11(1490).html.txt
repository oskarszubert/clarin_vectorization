Jego Złotoustość zamilkł. Odkąd na przedmeczowych konferencjach prasowych Realu Madryt przemawiają – być może wbrew woli trenera, zdecydowali klubowi przełożeni – piłkarze, José Mourinho konferencje bojkotuje. Bez wątpienia cierpi, to orator zbyt namiętny i filozof zbyt skłonny do obdarowywania swoją myślą innych, by połknięcie knebla nie było dlań aktem heroicznym. Zgubił też Jego Złotoustość kontakt z szatnią – jeśli nie z całą, to przynajmniej ze znaczącą jej częścią. Stracił wreszcie kontrolę i autorytet – jeśli nie całkiem, to przynajmniej w sporej mierze. Hiszpańskim brukowcom sportowym odruchowo nie wierzę, „Marca” przez lata skutecznie wpajała mi, że kłamie nałogowo i bezwstydnie, ale tym razem ulegam mnogości poszlak, które aż krzyczą, że w Realu trwa wojna domowa. Właściwie do tego przywykliśmy, na Santiago Bernabeu to wszak okresy spokoju są stanem wyjątkowym, tam nawet trenerów zwycięskich traktuje się z buta (Fabio Capello), a rzetelną pracą gardzi (Manuel Pellegrini), tam niemal zawsze bossowie na szczytach szarpią się o władzę, a kiedy się zapomną i ucichną, napięcie natychmiast podnosi znudzona monotonią codzienności prasa. Teraz zaskakuje tylko skala. Skoro nad brakiem porozumienia trenera z piłkarzami publicznie rozpacza już Sara Carbonero – telewizyjna prezenterka, prywatnie partnerka Ikera Casillasa – to znaczy, że kapitana drużyny przed rozpalaniem złych emocji nie powstrzymuje nawet poczucie odpowiedzialności za wynik i świadomość, że sportowego celu – na miarę Ligi Mistrzów! – nie wolno poświęcać dla wygrywania prywatnych porachunków. Gdyby bramkarz wzdychał przy domowej kolacji, że niezbędne dla zwiększenia szans na sukces zdaje mu się przynajmniej tymczasowe zawieszenie broni, to Carbonero dobierałaby słowa ostrożniej. Doprawdy, musiał Mourinho narazić się madryckim gwiazdorom śmiertelnie. Sceny kulminacyjne dopiero przed nami. Od jutrzejszego El Clasico rozpocznie się miesiąc (z niewielkim okładem), jakiego najstarsi nawet fani Królewskich mogą nie pamiętać. Barcelona, Manchester United, Barcelona, Barcelona, Manchester United. Przedzielone pomniejszymi potyczkami pięć starć wagi superciężkiej, a każde będzie zbliżać nas do puenty - i w opowieści o wielkim sporcie, i w komedii charakterów. To lubię najbardziej, rywalizacja wybitnych piłkarzy fascynuje, ale rywalizacja wybitnych piłkarzy wpleciona w teatr zamaszystych ludzkich zachowań fascynuje absolutnie. Dramaturgicznie zepsuć się już tego nie da. Jeśli Real poprzegrywa, Mourinho wyleci najpewniej już w marcu, a jeśli wyleci, to na pewno nie potulnie, jego antagoniści też dadzą ognia, zapowiada się show nie do zapomnienia. Jeśli Real powygrywa – zwłaszcza dwumecz z liderem Premier League – Portugalczyk nadal będzie parł ku dekadzie, jakiej nie miał żaden w historii - zaznaczonej mistrzostwem Portugalii, Anglii, Włoch i Hiszpanii oraz triumfem w Champions League z trzema różnymi klubami. Możliwe jest wszystko, madryckiej awanturze towarzyszą ogromne wyrwy w składzie, którym los oszczędził Barcelonie i Manchesterowi. Jutro zabraknie przecież Casillasa, Pepe i Sergio Ramosa, a żaden godnego zastępcy nie ma. Defensywa została rozbrojona. Przynajmniej w teorii. Wyobrażacie sobie satysfakcję portugalskiego trenera, gdyby powiodło mu się bez zbuntowanego bramkarza? Jeśli prześledzić El Clasico za kadencji Mourinho, okaże się, że Real w zmaganiach z Katalończykami robi ciągłe postępy, od pięciobramkowej klęski doszedł do fazy dość regularnego wygrywania lub nieprzegrywania. Jeśli natomiast prześledzić styczeń 2013, okaże się, poraniony Real wygląda na początku roku być może wręcz najsilniej w Europie - wszystkich poza Osasuną hiszpańskich rywali miażdżył wielobramkowo. Królewscy wciąż umieją sunąć jak czołg wyładowany działami potężnego kalibru. Czołg, wewnątrz którego trwa strzelanina.﻿ 