Już się chyba na blogu albo w „Gazec﻿ie” zwierzałem, że moim zdaniem polskiej piłce nożnej krzywdę wyrządza jej absolutna, bezwarunkowa samowystarczalność. Ile się nasi ligowi kopacze nie naprzegrywają z cudzoziemcami, kto nie wyprosi ich z europejskich pucharów, będą żyli w komforcie. Nawet gdyby dostali po głowach od Aborygenów albo Papuasów - niechby i bosonogich - zaraz wróciliby do tzw. ekstraklasy, odizolowanej od świata wyspy luksusu, dla której nie ma żadnego znaczenia, jaki jej bohaterowie demonstrują poziom w skali międzynarodowej. Dopóki Warszawa chce być lepsza od Krakowa albo Poznania, a jedna połowa miasta od drugiej połowy miasta, do piłkarzy wciąż będą spływać sponsorskie pieniądze. Pokaźne pieniądze. To musi demoralizować. W przywoływanych przeze mnie w ostatnim felietonie krajach pojugosłowiańskich przeciętny ligowiec zarabia przeciętną krajową, nasz przeciętny ligowiec pobiera wielokrotnie więcej, a robotę ma lekką, łatwą i przyjemną - półtorej godziny dziennie biegania po trawie, w sumie nie więcej niż pięć godzin spędzonych w klubie, w skandalicznie długich przerwach międzysezonowych obowiązkowe wakacje w ciepłych krajach. Kopać nie umierać. Rehabilitowałem się swego czasu w klinice, w którym złamaną kostkę leczył gracz czołowego polskiego klubu. Młody, z doświadczeniem w europejskich pucharach, raczej się nie wyróżniający. Pacjentka westchnęła współczująco, że dla wyczynowca wielomiesięczne rozstanie ze sportem musi być przykrym i ciężkim doświadczeniem. Kopacz wzruszył ramionami, odchylił palcem kieszeń w spodenkach i z rechotem uspokoił zatroskaną dziewczynę, że „nie jest źle, kontrakcik i tak leci”. Nic dziwnego, że cała ta zabawa przypomina czasami wyścig kulawych żółwi. Kibiców nie zniechęca nawet korupcja. Piotr Reiss, oskarżony w procesie „Fryzjera” i zorganizowanej grupy przestępczej ustawiającej mecze, podpisał właśnie kontrakt z Lechem Poznań, ale kibicom to, jeśli wierzyć poznańskiego oddziałowi „Gazety”, nie przeszkadza, a dziennikarze posuwają się do obwoływania tego transferu „znakomitym ruchem marketingowym” i zapowiedzi, że napastnik „będzie żywym przykładem dla dzieci, które jeszcze piłkarzami nie są”. Skoro błogostanowi naszych ligowców nie zagraża ani masowe łapówkarstwo, ani nędzny poziom sportowy, to trudno się spodziewać, by kiedykolwiek przestali tworzyć jedną z najbardziej przepłacanych, a może wręcz najbardziej przepłacaną grupę zawodową w Polsce. Ekstraklasa trzyma się mocno, w piątek dowiemy się, ilu ludzi ma jeszcze serce dla reprezentacji kraju. (Ciekawe, czy KRRiTV orzeknie jutro, że Sportfive proponuje rozwiązanie zgodne z prawem, ja mam grube wątpliwości). Serce wystarczająco duże, by za obejrzenie jej cholernie ważnego meczu zapłacić cenę biletu do kina. Intrygujący eksperyment, choć dla graczy reprezentacyjnych i kopaczy ligowych bezpieczny, niewywołujący żadnych skutków ubocznych. Kontrakciki nadal będą lecieć.﻿ 