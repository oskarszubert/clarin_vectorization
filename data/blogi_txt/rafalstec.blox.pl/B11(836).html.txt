Po kolejnym niesamowitym szlagierze arsenalsko-manchesterskim (to była trwająca 96 minut eksplozja) przezornie uciekłem do kina przed pchającą mi się na ekran naszą tzw. ekstraklasą. Nie spudłowałem. W czterech sobotnich meczach wydusili nasi kopacze jednego marnego gola, a w całej kolejce do bramki ani razu nie trafił nikt ze szczytu tabeli - ani Polonia, ani Legia, ani Wisła.Zdarza się, nie zawsze świeci słońce? To nie incydent, lecz kulminacja sezonu liderów bez ognia, w którym czołowi ligowcy grają kiepściutko w ataku, ewentualnie - wersja dla optymistów - ich rywale fantastycznie bronią. Prowadzące w tabeli drużyny z Warszawy strzelają średnio 1,67 gola na mecz, ścigająca je Wisła - 1,58. Zadziwia zwłaszcza ostatnia statystyka. Krakowianie przyzwyczaili nas obfitych wyczynów snajperskich, w minionej dekadzie rzadziej niż teraz do siatki trafiali tylko w sezonie 2006/2007, w którym ponieśli klęskę totalną - skończyli ligę na ósmym miejscu. Aż strach pomyśleć, co byłoby z Wisłą bez Pawła Brożka.Na razie w tej kolejce kibice oglądali pięć bramek. W niedzielę dwa ostatnie mecze. Gdyby znów nie padły gole - co po fajerwerkach piątkowo-sobotnich zdaje się jak najbardziej realne - padłby ligowy rekord wszech czasów. W dniach 16-17 października 1976 roku w ośmiu spotkaniach piłkarze zdołali wepchnąć piłkę do siatki sześciokrotnie... 