Postanowiłem postukać w klawiaturę wielogodzinnie, bo piątek mamy niezwyczajny. Po pierwsze, eliminacje do mundialu w Brazylii rozpoczynają się na całym kontynencie, więc możemy pozerkać tu i tam, by nie zajmować się tylko kopaniem rodaków. Po drugie, zanosi się na najniższą oglądalność meczu reprezentacji Polski o stawkę od kilkunastu lat. Po trzecie, prześladuje mnie silne przeświadczenie, że na eliminacyjne losy piłkarzy Waldemara Fornalika wieczór w Podgoricy wywrze wpływ fundamentalny - ewentualna porażka zredukuje szanse na sukces do iluzorycznych. 16.20. Sędziowski gwizdek wybrzmi za 250 minut. Nastroje są, delikatnie mówiąc, podłe. Euro 2012 miało być przełomem, po którym polski futbol zacznie nadążać nad innymi dziedzinami życia, a mamy bezkresną beznadzieję. Reprezentacja? Na czerwcowym turnieju nie wygrała z nikim, potem błysnęła sparingowym 0:1 w Estonii. Selekcjoner? Entuzjazmu, znów eufemizując, nie wywołał ani wśród fanów, ani wśród piłkarzy. Kluby? Mistrz Polski niemal się rozpadł i właśnie wyrzucił trenera, wicemistrz Polski dotknął dna ligowej tabeli i też wyrzucił trenera, w europejskich pucharach wielobramkowa klęska ścigała klęskę. Stadiony? Wbrew planom tłumy ich nie zadeptują, tzw. ekstraklasie daleko do frekwencyjnej eksplozji. Gwiazdy? Kapitan Kuba Błaszczykowski podpadł kibicom słynną skargą na deficyt biletów na mecze Euro zaoferowanych jego rodzinie, Robert Lewandowski wywołał kontrowersje wściekłym atakiem na Franciszka Smudę, Wojciech Szczęsny od pamiętnej klapy w meczu z Grecją kompletnie zniknął z pola widzenia (także w Arsenalu), bo narzeka na obolały barku. A teraz jeszcze rozpętała się awantura o transmisję, bo zwiotczała finansowo TVP nie przystała na żądania Sportfive, czyli szarej eminencji polskiej piłki Andrzeja Placzyńskiego... Gdzie nie spojrzeć, tam źle albo bardzo źle, jeśli piłkarze nie wezmą się dziś w garść i nie odwrócą trendu, to za oglądanie wtorkowego meczu z Mołdawią zapłacą prawdopodobnie ostatnie niedobitki.﻿ 16.31. Moje myśli najczęściej kłębią się wokół Lewandowskiego. Poprzedni sezon miał rewelacyjny, sławiłem go niejednokrotnie, pierwsze lata kariery przeżył niewątpliwie najpiękniej wśród wszystkich naszych piłkarzy po zniesieniu komuny. Ale ostatnio... Najpierw dał nieszczęsny wywiad o Smudzie, potem w gierce z Estonią zajmował się głównie gniewnym gestykulowaniem i manifestowaniem niezadowolenia z postawy kolegów, aż  nieprzekonująco﻿ wystartował w Bundeslidze. Bohaterem pozostał na portalowych czołówkach - albo dowiadujemy się, kto go chce, albo czytamy, że on nie wyklucza transferu tu lub tam. Lewandowski to dziś zagadka. Oby usłyszał słowa Zbigniewa Bońka, który przypominał następcy, że ten dla reprezentacji nie dokonał jeszcze NICZEGO.﻿ 16.58. Supersnajper rozpędza się powoli, ale generalnie Borussia nie zdobyła jak dotąd ani jednej bramki bez bezpośredniego udziału Polaków. 1:2 z Bayernem - gol Lewandowskiego; 3:0 z Oberneuland - gol Błaszczykowskiego, asysty Błaszczykowskiego, Lewandowskiego i Piszczka; 2:1 z Werderem - asysty Błaszczykowskiego i Lewandowskiego; 1:1 w Norymberdze - gol Błaszczykowskiego. Rozglądam się po czołowych ligach, szukam innego klubu, na którego wyniki podobnie istotny wpływ mieli cudzoziemcy pochodzący z jednego kraju. Może Real Madryt i Portugalczycy? Albo Inter Mediolan oraz Catania i Argentyńczycy?﻿ 17.24. Nasi rywale reprezentację rekrutują z populacji liczebnością ustępującą Wrocławowi, ale też rejonów wybitnie uzdolnionych do uprawiania sportów drużynowych. Michał Szadkowski pisał w „Gazecie”, że Czarnogórcy należą do najwyższych ludzi w Europie, a jeden z czytelników na blogowym forum rzucił niedawno, że warunki fizyczne mieszkańców masywów ciągnących się wzdłuż całego Adriatyku mogą znacząco przyczyniać się do ich sukcesów w grach. To osobny, frapujący temat - średnia wzrostu mężczyzny z Gór Dynarskich w 2005 roku to 185,6 cm, aż 28 proc. z nich urosło na przeszło 190 cm. W każdym razie czarnogórscy piłkarze ostatnio przegrali u siebie o stawkę tylko baraż o Euro 2012 z Czechami, wcześniej w grupie eliminacyjnej przetrwali bez porażki (remisy z Anglią i Bułgarią, zwycięstwa nad Szwajcarią i Walią). W Podgoricy są wściekle waleczni, nieustępliwi, szczelni na tyłach.﻿ 17.38. Odkąd kadrę wziął Fornalik, co rusz słyszymy współczujące westchnienia, że toczy nierówną walkę z czasem, bowiem przed startem eliminacji zdążył zorganizować ledwie kilka treningów i poprzyzwyczajać się do nowej roli w ledwie jednym sparingu. Ja umiałbym wskazać również zalety jego sytuacji - to pierwszy z nowożytnych selekcjonerów, który nie wszedł do niemal pustej szatni i nie musiał wypełniać jej człowiek po człowieku. Jedenastkę przejął właściwie w pełni wyposażoną (dziś tylko lewa flanka będzie inna niż na Euro), a tworzą ją piłkarze ćwiczący ze sobą od dwóch lat. W Podgoricy zagrają chyba: Tytoń - Piszczek, Wasilewski, Perquis, Wawrzyniak - Polanski, Murawski - Błaszczykowski, Obraniak, Grosicki - Lewandowski. Może i nie jest to kolekcja klejnotów w kolorze medali, ale na pewno cenniejsza niż estońska. I nie ustępująca czarnogórskiej. (Jedenastka inaczej: PSV Eindhoven - Borussia D., Anderlecht, Betis Sewilla, Legia - Mainz, Lech Poznań - Borussia D., Bordeaux, Sivasspor - Borussia D.)﻿ 18.02. Jeśli zechcecie pointeresować się eliminacjami niepolskimi, to podrzucam kilka propozycji spoza ścisłej czołówki. Po pierwsze, Słoweńcy. Już grają w reprezentacji najmniejszego kraju, który awansował na dwa mundiale, a teraz mogą rekord jeszcze podśrubować, bo wylądowali w jednej ze słabszych grup. Po drugie, Belgowie. O ich fenomenalnym pokoleniu już blogowałem, teraz czytam, że według szacunków dziennika „La Derniere Heure” mają najdroższą (180 mln euro, wg wypłaconych cen transferowych, nie wartości rynkowej) reprezentacyjną jedenastkę po Brazylii i Portugalii jedenastkę. Czy powtórzą sukcesy z lat 80? Na meksykańskim mundialu zatrzymał ich dopiero Diego Maradona, w półfinale... Po trzecie, Ukraińcy. Widzę w nich faworytów naszej grupy, podobnie jak przed Euro uważałem ich za mocniejszych od Anglii. Wtedy przegrali - zmarnowali trochę wybornych okazji strzeleckich, potem sędzia podarował rywalom gola, którego nie było. Współgospodarze mistrzostw też nie wygramolili się z grupy, ale pozostawili niezłe wrażenie. No i nie wylali selekcjonera. Ich futbol cały czas rośnie.﻿ 18.43. Od marca 2007 roku nasi piłkarze poza krajem zdołali pokonać o stawkę tylko San Marino (2:0, a i wtedy najpierw Łukasz Fabiański musiał obronić rzut karny), poza tym zaserwowali nam: 0:1 z Armenią, 2:2 z Portugalią, 0:0 z Finlandią, 2:2 z Serbią, 0:2 z Niemcami, 1:1 z Austrią, 0:1 z Chorwacją, 1:2 ze Słowacją, 2:3 z Irlandią Płn., 0:3 ze Słowenią, 0:2 z Czechami. Upieram się - większości z wymienionych przeciwników nie ustępujemy potencjałem (podstawowej jedenastki, całość zasobów ludzkich to inna historia). Nasi futboliści kopią marnie, ale nie aż tak marnie, jak wynika z osiągnięć reprezentacji kraju.﻿ 18.58. Jest oficjalny skład na Czarnogórę: Tytoń - Piszczek, Wasilewski, Glik, Wawrzyniak - Polanski, Borysiuk - Błaszczykowski, Obraniak, Grosicki - Lewandowski. Defensywa zagra w tym kształcie po raz pierwszy, ale można się domyślać, co się stało - trener dostrzegł na treningach, że Perquis nie gra od mistrzostw Europy, a Glik zbiera niezłe recenzje za debiutanckie wprawki w Serie A (jego Torino w obu kolejkach zachowało czyste konto).﻿ 19.04. Pomoc i atak wystawiamy chyba jeden z najmłodszych w Europie: Borysiuk (21 lat), Polanski (26), Błaszczykowski (26), Obraniak (28), Grosicki (24), Lewandowski (24).﻿ 19.27. W mordę, dopiero usłyszałem. Antoni Piechniczek kopie coraz głębiej w przeszłość. Dotąd wszystko kojarzyło mu się z latami 80. i 70., dziś dokopał się do 60. Posłuchajcie sami, delicje dla uszu.﻿ 20.25. Się zastanawiam, czego oczekuję, i wychodzi mi, że tego, co zawsze. Niech się nam uda utkać z półtora kontrataku, niech tamci celują w marsjański łazik „Curiosity”, to może wydusimy 1:0. Ale przyznaję się, że w mecz bez straty gola nie wierzę. Mój typ: 50 proc. na zwycięstwo Czarnogóry, 30 proc. na remis, 20 proc. na zwycięstwo Polski. Właśnie sprawdziłem - bukmacherzy też wyżej cenią gospodarzy. Piłkarzy kraiku z kilkoma setkami tysięcy ludzi...﻿ 20.37. No to na razie Lewandowski odpowiada na wątpliwości wspaniale. Najpierw wtargnął w pole karne bez skutku, potem już na miarę rzutu karnego. 11. gol Błaszczykowskiego w kadrze.  Czarnogóra - Polska 0:1. 20.58. „Jeśli nasi zgodzą się rozgrywać ten mecz we własnym polu karnym, to Czarnogórcy zaraz im wtłuką. W technice są bardziej biegli, niestety”. Wtłukli kilkanaście sekund po tym ćwierknięciu. I to bez włażenia w pole karne... 1:1. Ale lokalne kibolstwo robi wszystko, by podarować Polakom walkowera.﻿ 21.25. Do przerwy 2:1. Dla Czarnogóry. Na razie oglądamy głównie pojedynek napastników. Ilekroć Lewandowski dopadnie piłki na przedpolu rywali, dzieje się coś obiecującego. Niestety, wsparcie miewa wyłącznie w Błaszczykowskim. Mirko Vucinić zachwyca przede wszystkim zagraniami z pierwszej piłki. On od lat sugeruje, że mógłby być najlepszym na świecie, ale sugeruje incydentalnie. To artysta, który potrzebuje być w artystycznym nastroju, by dotykać piłki wirtuozersku. A reprezentacja go inspiruje, funkcję kapitana pełni od jej pierwszego meczu w historii. Gospodarze bezdyskusyjnie lepsi. Z każdego rzutu wolnego lub rożnego przeszywają defensywę jak poduszkę, a nasi bez umiaru faulują. Wygląda to bardzo źle.﻿ 21.33. Klasyczni przedstawiciele legendarnej polskiej myśli szkoleniowej, gatunku wśród trenerów endemicznego, tradycyjnie marzyli o tym, by „mecz im się ułożył”. Znaczy: niech coś wpadnie, a potem się zobaczy. No to w Czarnogórze się Polakom ułożył. Ułożył się też Legii, w Trondheim - ale przegrała. Ułożył się jej w Warszawie - ale zremisowała. Rodzi się nowy obyczaj? Rewolucje w polskiej myśli szkoleniowej? Uznamy, że „ułożenie się” przecenialiśmy?﻿ 21.47. Obiecywał Fornalik, że będzie dłubał rzuty wolne, i słowa dotrzymał? Mamy po wolnym gola na 2:2. Obraniak odkupuje asystą bylejaką pierwszą połowę, osadzony w tureckiej rezerwie Mierzejewski golem odzyskuje radość z gry w piłkę. Jeszcze nasi nie zginęli.﻿ 22.01. Czerwona dla wroga. Już bardziej nam się mecz nie może ułożyć.﻿ 22.07. Czerwona dla Obraniaka. Jak tak zamaszyście wyrwiesz w stronę rywala, to zazwyczaj wylatujesz. Chyba nie będzie remisu. Wojny się wygrywa albo przegrywa.﻿ 22.28. Czarnogóra - Polska 2:2. To się naprawdę oglądało! Wieczór z przygodami, i z happy endem, zwłaszcza w stosunku do oczekiwań i ogólnie wisielczych nastrojów w polskiej piłce. W Podgoricy nikomu nie będzie łatwo wyszarpać cokolwiek. A jednak trochę niedosytu czuję - rywale grali falami, w okresach ciszy można było ich przyskrzynić, nie brakowało wiele... No i naciskać na cudzej połowie nasi nawet nie próbują. Zaraz wracam do blogowania, tylko podredaguję kawałek kolegi do „Gazety”.﻿ 23.05. Miejmy, że we wtorek boisko już nie będzie płonąć, ale na fajerwerki liczymy. Mołdawię, reprezentację najbiedniejszego państwa w Europie, Anglicy rozbili dziś 5:0. Dla naszych powinien to być mecz na poprawę humoru. A potem rozpocznie się tradycyjne już prężenie muskułów przed starciem z wyspiarzami. Wyspiarzami, którzy też mają swoje niezbywalne tradycje - wczoraj jak zwykle zapowiedzieli, że na mundial w Brazylii polecą po złoto (copyright by Steven Gerrard), dzisiaj prawdopodobnie jeszcze w swoim mniemaniu spotężnieli. A nasi dziś nie zmaleli. Dobre i to - przez całe lato przybywało czarnych chmur,  wreszcie mieliśmy pierwszy udany dzień polskiej piłki. Takie czasy, że cieszyć można się co najwyżej drobiażdżkami. Drobiazgów nie ma.﻿ 23.44. Obraniak ostro po głowie zebrał w szatni. I od trenera, i od kolegów.﻿ Słuchał skulony, milczący, ze łzami w oczach. Kapitan Błaszczykowski zapowiadał, że łatwo tematu nie odpuszczą.﻿ 23.51. A tymczasem wielokrotnie ozłoceni Hiszpanie zmieniają się w objazdowy cyrk, jak Brazylia. Sparingi tylko za kasę. W sierpniu wygrali w Portoryko, dziś stuknęli Arabię Saudyjską 5:0, w listopadzie lecą do Panamy. Coś mi się widzi, że wirus FIFA może znów zaatakować.﻿ 23.57. Robert Błoński ćwierka, że Lewandowski rozmawiał tylko z czarnogórskimi dziennikarzami. Polskich karał za (rzekome?) przekręcenie jego słów po sparingu z Estonią. Muchy w nosie brzęczą coraz głośniej?﻿ 00.12. No to tematem weekendu będzie zapewne koniec Obraniaka w kadrze, zapowiedziany przez Błaszczykowskiego. Selekcjonerów mamy co najmniej dwóch, w porywach nawet trzech. Nie lada wyzwanie przed Fornalikiem.﻿ (Muszę jechać na tę Mołdawię, nawet jeśli PZPN nadal się stawia;-)) 