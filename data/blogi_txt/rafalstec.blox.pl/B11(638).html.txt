Bazylea wygląda bogato. Równiuteńko przystrzyżone trawniki, wymiecione po ostatnią gumę do żucia ulice, niskie, przytulne domy, wewnątrz których zobaczylibyśmy pewnie luksusową szwajcarską małą stabilizację. Miasto sprawia wrażenie, jakby wszystko zostało już w nim zrobione, a skoro panuje idealny ład, to można spokojnie wytracać wolny czas na sprawy najważniejsze, czyli mistrzostwa Europy w piłce nożnej.Ja ani nie będę wytracał spokojnie czasu, ani dużo nie pozwiedzam. Wielkie turnieje - mundiale i Euro - oznaczają dla korespondenta nieustające podróżowanie z miasta do miasta (dla ambitnych niemal codziennie, bo codziennie gdzieś grają), taszczenie ze sobą wszędzie plecaka ze sprzętem oraz gigantycznej walizy (ja muszę mieć t-shirta na każdy dzień tego miesiąca, prania bym nie zniósł), wstawanie o świcie i ogólne niedosypianie, niedojadanie, zlewanie się wszystkich stadionów w jeden etc. Teraz nie mogę się doczekać soboto-niedzielo-poniedziałku. Chcę być na meczach Szwajcarii z Czechami, Polski z Niemcami oraz Holandii z Włochami, więc muszę się zadowolić trzema-czterema godzinami snu każdej nocy, przelecieć się czterema samolotami i jeszcze wsiąść w kilka pociągów.Zrzędzę trochę po to, żeby sprowokować, lecz przede wszystkim dlatego, że chciałem się podzielić jednym odkryciem, które było dla mnie - po debiutanckim wyjeździe na mundial, ten azjatycki - najbardziej zaskakujące. Otóż jak pojechałem na mistrzostwa, by śledzić je na żywo, po raz pierwszy ich nie obejrzałem.Już tłumaczę. Od dziecka pochłaniałem mundiale i ME w całości, od inauguracji po finał, mecz po meczu, minuta po minucie, niestraszne mi były żadne potencjalne gnioty angolsko-irańskie i doliczone czasy gry w meczach skazanych na bezbramkowe remisy, bo obie drużyny już o nic nie walczą. Nastawiałem się przed turniejem na piłkarskie wielkie żarcie i obżerałem się bez opamiętania, nie odrywając wzroku od boiska.Teraz to niemożliwe. Teraz tylko pierwszą połowę oglądam w miarę normalnie. W przerwie otwieram laptopa i zaczynam stukać w klawiaturę. Po przerwie zerkam na boisko tym rzadziej, im więcej się na nim dzieje, bo artykuł trzeba wysłać do redakcji tuż po ostatnim gwizdku. Liczę, że jak będzie się coś ciekawego działo, szturchnie mnie sąsiad. On oczywiście zazwyczaj też pisze i liczy, że ja go szturchnę. Kończy się na tym, że szturchamy się tylko po to, by się upewnić, że ten drugi też nie widział. A na drugi dzień dzwoni albo pisze mejla kumpel, który wynajduje nieścisłości w moim tekście i pyta, czy ja w ogóle oglądałem mecz. Odpowiadam z góry wszystkim: nie oglądałem.Najgorzej jest z karnymi (do ostatniego kopnięcia czekasz z pisaniem pierwszych i ostatnich akapitów) albo meczami rozstrzyganymi po 90. minucie. W moim prywatnym rankingu najwredniejszych dreszczowców niezagrożoną pozycję lidera utrzymuje mecz Anglia - Francja z Euro 2004 - wyspiarze spokojnie prowadzili 1:0, gdy Zidane zwariował i najpierw w 91. minucie wyrównał, a potem w 93. minucie strzelił zwycięskiego gola. Dwoma kopnięciami umieścił moją korespondencję w koszu, a ja przestałem zazdrościć starszym dziennikarzom, że byli w 1999 roku na finale Ligi Mistrzów Manchester United - Bayern.Tamtej nocy, gdy już ochłonąłem, dotarło do mnie, że to, co dla mnie jako kibica było w futbolu najpiękniejsze, dla mnie jako korespondenta stanie się przekleństwem. Kulminacja z sensacyjnym zwrotem akcji jest zawsze OK, ale nie jest całkiem OK wtedy, gdy pracujesz.A znacznie wcześniej zrozumiałem, że skończyło się pożeranie całego turnieju. Czasem zbyt późno dotrę na stadion i nie zdążę na początek meczu poprzedzającego ”mój” (dziennikarze oglądają go w biurze prasowym). Czasem ślęczę na konferencji prasowej, gdy zaczynają już grać inni. Czasem zwyczajnie siedzę w pociągu. Straty nadrabiam nocnymi powtórkami, jeśli oczywiście mam siłę podnieść powieki.Gdyby ktoś miał jakiekolwiek wątpliwości, to na wszelki wypadek dodam - nie oddałbym tych eurotortur za nic. Skończą się, to zaraz tęsknię za następnymi.PS Chyba po raz pierwszy w stadionowym biurze prasowym postawili nam małą trybunkę przed telebimem:-) Sorry za jakość zdjęcia, telefonem robione: 