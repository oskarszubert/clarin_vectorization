Zaczynam wierzyć wcale licznym zwolennikom teorii, że kibicowanie prawdziwą frajdę daje nieczęsto, że sprowadza się nade wszystko do cierpienia czy też, używając słownika mniej dotkliwego, do nużąco-zamulającego odrabiania pańszczyzny. Wiary tej nabieram incydentalnie, w szczególnych okolicznościach. Np. tuż przed tygodniem, podczas którego polscy piłkarze muszą zmęczyć mecze ze Słowenią i San Marino, a polscy siatkarze mecze z Belgią.Obie reprezentacje mają za sobą wielkie wyzwania, obie wyzwaniom nie podołały. Jedni przerżnęli mistrzostwa Europy, drudzy padli na igrzyskach olimpijskich.Obie reprezentacje są zdziesiątkowane i muszą przetrwać tydzień w składach, w których prawdopodobnie już nigdy nie zagrają. Jedni pobalowali lub zgrzeszyli nieprofesjonalizmem niealkoholowym, drugich przetrzebiły choróbska.Obie reprezentacje rozegrają mecze, które – a co tam, na blogu będę wnerwiająco szczery – kompletnie mnie nie porywają. Właściwie, by się przed wami całkowicie rozebrać, w ogóle nie chce mi się ich oglądać. Z filharmonii wykopują mnie do discopolowej tancbudy. Za mną intensywne miesiące gazetowego korespondenta, wciąż odnoszę mylne wrażenie, że w trakcie obu pasjonujących imprez – austriacko-szwajcarskiej oraz pekińskiej – nawet na moment nie zmrużyłem oka, a teraz każą mi przemielić okomózgiem nudziarstwo, w którym na dobrą sprawę nie da się niczego wygrać. Jeśli wygrają siatkarze, to po prostu posprzątają po własnym wybryku z wiosny – gdyby wtedy nie napaskudzili i nie poprzegrywali z Estonią i Czarnogórą, w barażu o awans do ME grać by nie musieli. Jeśli wygrają piłkarze, to eliminacje do mundialu co najwyżej wciąż będą miały sens – tym razem zbyt duże straty mogą okazać się nie do odrobienia, zwłaszcza, że ujadająca sfora już Beenhakkera i jego ludzi dopadła, a teraz chce zagryźć.Niepowodzenia byłyby katastrofą na wielką skalę. Reprezentację futbolową ostatecznie utopiono by gnoju - trener znów zostałby zdemaskowany jako ten, który Słoweńcom sprzedał mecz, a jego współpracownik De Zeeuw jako ten, który obiecał rywalom kontrakty w holenderskich klubach. (Zarobione pieniądze wpisałby rzecz jasna w zyski z handlu truskawkami. Dlaczego rywalom? Naszych przecież już wszystkich sprzedał). Reprezentację siatkarską czekałyby blisko dwa lata na wpół trupiego uwiądu, bo zadania na następny sezon skończyłyby się na towarzyskiej Lidze Światowej.Słowem, obie drużyny nikogo w najbliższych dniach nie doprowadzą do ekstazy, mogą co najwyżej uniknąć gilotyny. A raczej – muszą. Nieważne, czy umkną kulejąc, czy torturując stylem gry o wdzięku enerdowskiej komedii, czy wpędzając nas w chorobę morską na stałym lądzie. Byle umknęli. Nie mam złudzeń, że ludzie Beenhakkera poczarują jutro atakiem pozycyjnym o arsenalskiej urodzie. Nieeee, nierealne. Najchętniej zamknąłbym oczy i obudził się już po operacji.Niestety, znieczulenia regulaminy żadnych turniejów nie przewidują. Akceptuję to, czekam na wszystkie meczydła jak na skazanie, chcę tylko ocalenia. Mojego i ich – obu reprezentacji Polski. Jeśli dostanę coś więcej – choćby ćwierć ładnego kopnięcia i pół ładnego zbicia - zdechnę z rozkoszy. I znów na jakiś czas przestanę wierzyć, że kibicowanie, hehe, głównie boli. 