Doniósł na mnie podczas Euro 2008 okoliczny bloger i redakcyjny kolega Wojtek Orliński, że ponoć dociekałem, skąd biorą się ludzie pogardliwie nastawieni do futbolu. Dziwne, nigdy nie zadawałem pytań z tak oczywistą odpowiedzią - wrogowie kopaniny uczestniczą w najnaturalniejszym pod naszym słońcem cyklu (wiecie, najpierw praca nad zapłodnieniem, a potem już jakoś leci) i nie są niczym szczególnym. Biologia wykombinowuje najcudaczniejsze konfiguracje, w tym i konfiguracje odporne na piłkę nożną - jest ryba młot, jest wyrak upiór, jest Orliński, długo by wymieniać.Jajcarskiej tyrady WO nie przywołuję, by z nią polemizować - opowieści o rzekomym przepowiadaniu przeze mnie czy w ogóle „Gazetę” epokowego triumfu polskich piłkarzy na Euro 2008 też są bujdą, a jeśli telewizory i inne nagłaśniacze po swojemu dymią o nieuchronnych zwycięstwach, to trzeba reagować jak na szeroko reklamowane w TVN24 skażenie radioaktywne Europy czy rozłupujący Ziemię meteoryt. Przynajmniej ciut nieufnie. Ciekawy zoologiczny okaz widzę gdzie indziej - w dyskusji pod notką, w której rozpędzony WO daje ogólne teorie sportu, przechwala się, że nie wie, jak wygląda Muhammad Ali, nie zna Jessego Owensa etc. A kiedy ją czytam, całkiem fajnie się bawiąc, dociera do mnie, że słyszałem o ledwie jednym kibicowskim egzemplarzu - autentyku, nie jakiejś tam niedzielnej podróbce - który zdołał spełnić marzenie Orlińskiego, czyli całkowicie odciąć się od piłki nożnej.Kierowały nim oczywiście kompletnie inne motywy. Orliński chciałby uciec od futbolowych memów docierających do niego - jak do wszystkich zajętych na co dzień sprawami mniej ważnymi - w ilościach śladowych. Fan Norwich, o którym czytałem w „Four Four Two”, postanowił uwolnić się od nałogu wypełniającego mu całą jaźń. Poszedł na odwyk.Eksperyment opisał w lutowym numerze magazynu: w sierpniu ubiegłego roku wymyślił sobie, że przez cały sezon nie pójdzie na stadion, nie zobaczy ani sekundy meczu w telewizji, nie przeczyta ani nie usłyszy słowa o futbolu. Co mu strzeliło do łba? Chciał sprawdzić, czy da radę. Zobaczyć, jak wygląda świat na zewnątrz. My moglibyśmy dodać: jak wygląda idealny świat Orlińskiego.Sezonowy karnet na trybuny Norwich nasz bohater - redakcja nie podaje jego żadnych danych - oddał ojcu; unikał gazet i wszelkich programów sportowych; chodził do pubów bez telewizora; w soboty o trzeciej po południu nie potrafił usiedzieć i ślinił się jak pies Pawłowa. Było ciężko, piłka rzeczywiście wyłaziła z każdej lodówki. Najniebezpieczniejszy okazał się ojciec. - Myślisz, że Glenn coś zmieni? - rzucił pewnego dnia. Natychmiast stało się jasne, że piłkarzom Norwich szło źle. Że klub wywalił trenera. Że zatrudnił jakiegoś Glenna. Roedera? Hoddle'a? Błagam, tylko nie Hoddle'a!Nie wiem, jak eksperyment się skończył, nie wiem nawet, czy w ogóle już się skończył. Historia pochodzi z lutowego „FFT”. Wtedy bohaterski kibic był zadowolony - zaczął spędzać mnóstwo czasu z dziewczyną, czytać więcej książek, częściej chodzić do kina etc. Nawet trochę bał się lata, podczas którego miał jednym haustem łyknąć cały miniony sezon.A wy? Macie po Euro 2008 dość futbolu? Byliście kiedyś na odwyku? Ile najdłużej wytrzymaliście? Ten osobnik za późno zrozumiał, że i piłką można się przeżreć. 