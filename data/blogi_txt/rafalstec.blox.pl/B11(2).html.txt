Gdyby wciąż żył, i tak byłby dziś wniebowzięty. Siatkówkę i tenis kochał przecież ponad wszystkie inne sporty, tymczasem polskie sukcesy musiał wyławiać wspomnieniami z lat 70. Teraz obie dyscypliny przeżywają u nas rozkwit lub przynajmniej - to dotyczy kortów - dają rozkwitu obietnicę. Ambroży tej chwili nie dotrwał, choć chyba każdy, kto go poznał, pomyślał, że jest nieśmiertelny. Tak jak każdy, komu zmiażdżył dłoń swoimi wielkimi łapskami, nie uwierzyłby, że spod nich mogą spływać na klawiaturę subtelne zdania. Na kilkadziesiąt minut przed meczem Agnieszki Radwańskiej brakuje go specjalnie. Każda runda Australian Open, każdy triumf siatkarek bądź siatkarzy inspirowałby Ambrożego do refleksji ubranej w słowa co najmniej tak smaczne jak sukces sportowca rodaka. A wszyscy my - piszący o sporcie - uczylibyśmy się pokory. Bo choć wiemy, że trzeba się starać i przeć do przodu, to wiemy też, że nikt z nas najlepszy nie będzie. Najlepszy był - i jest - Ambroży. (Najhojniejszy komplement, jaki od Niego usłyszałem: „Z sensem to napisałeś.” Do dziś pamiętam, gdzie, kiedy i za co padł.) Muszę uciec w cytaty. Muszę, bo żeby napisać „z sensem” o Ambrożym, trzeba by pisać jak Ambroży. Ja nie umiem. Ten kawałek wyciągnąłem z arcydzieła literatury. (Jeden z jego bohaterów postanawia nigdy się nie zestarzeć i popełnić samobójstwo, gdy skończy 60 lat. Kończy je 23 stycznia…) Opisuje postać z zupełnie innej planety i wyrwany z kontekstu razi trochę patosem, ale moim zdaniem jakąś prawdę o Ambrożym mówi, a On sam patosu się nie wstydził: „Sam siebie definiował jako urodzonego pacyfistę, zwolennika ostatecznej ugody między liberałami i konserwatystami dla dobra ojczyzny. Mimo to jego publiczne wystąpienia cechowała tak dalece idąca niezależność, że nikt nie uważał go za swojego: liberałowie mieli go za jaskiniowego wstecznika, konserwatyści mawiali, że brakuje mu jedynie tego, by wstąpił do masonerii, masoni zaś odrzucali go jako zakonspirowanego klechę Watykanu.” Jak mówiłem - trochę od czapy, ale m.in. właśnie niezależność, prócz innych, czysto dziennikarskich zalet, czyniła Ambrożego wyjątkowym. 