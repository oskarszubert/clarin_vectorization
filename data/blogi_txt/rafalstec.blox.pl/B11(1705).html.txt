Sycylijscy koledzy po fachu wielokrotnie mi powtarzali, że Palermo nigdy nawet by nie spojrzało na Radosława Matusiaka, gdyby nie kneblujący ligę włoską limit na piłkarzy spoza Unii Europejskiej. Tamtejsze przepisy pozwalały na import jednego w sezonie, i to pod warunkiem, że klub się innego pozbędzie (sprzeda lub ktoś w jego kadrze zyska unijny paszport). Tylko dlatego prezesi z Serie A zaglądają niekiedy na poletko polskiej myśli szkoleniowej. Gdyby dostali pełną swobodę, natychmiast przeprowadziliby dywanowe naloty na boiska południowoamerykańskie czy afrykańskie i ogołocili je z ostatniego talenciaka. Nawiasem mówiąc, przypadek Matusiaka również czyni ich preferencje zrozumiałymi - naszego rodaka dawno temu przepędzili, tymczasem pozyskany w tych samych dniach Urugwajczyk Edison Cavani natychmiast podbił nie tylko Sycylię golem a la van Basten.Dzisiaj włoska federacja piłkarska (FIGC) regulamin zliberalizowała, zezwalając na zatrudnianie dwóch extracomunitario w sezonie. Ruch na rynku natychmiast się wzmógł, wiele klubów zmienia transferową strategię, na giełdzie rozbłysły nowe nazwiska. Pozbyć się dwóch pozaunijnych graczy z aktualnego składu nie będzie trudno, bo wystarczy zwolnić np. dwóch z drużyny juniorskiej, a Włosi młodziutkiej siły roboczej z importu skaperowali w przeszłości mnóstwo.Wspominam Matusiaka, bowiem decyzja FIGC uświadamia, że polscy piłkarze wcale nie konkurują na rynku całkowicie wolnym. Na całe dla nich szczęście.Unijny paszport uprzywilejowuje, daje przewagę nad kandydatami do pracy w Europie oferującymi usługi wyższej jakości. Najróżniejsze ograniczenia wprowadziło wiele krajów, z wymarzonymi przez futbolistów Anglią i Hiszpanią na czele. (Włosi byli akurat ostatnio dość łaskawi, wykosili Polakom sporo konkurencji, ale teraz zaczynają robić na złość). Piłkarze nie tylko z drugiej półkuli, ale również Turcji, Rosji, Ukrainy, niektórych państw bałkańskich etc nie wyjeżdżają czasem z jednego względu - mają niewłaściwy paszport.Mimo to Polacy potrafią wychodzić posadę co najwyżej na peryferiach. Kosowski zdobywa właśnie Cypr (gdyby wrócił do nas, znów z miejsca stałby się gwiazdą), Sikora wyrusza do drugiej ligi hiszpańskiej (gdyby wrócił do nas, też z miejsca stałby się na powrót gwiazdą). I kto wie, czy w ich ślady nie musieliby pójść nasi najlepsi, gdyby nie przekraczali granicy z papierem świadczącym - co za paradoks - o lepszym pochodzeniu. 