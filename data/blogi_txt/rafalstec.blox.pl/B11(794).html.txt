Losowanie kolejnej rundy Pucharu UEFA oglądało mi się niewygodnie, bo czekając na przydział dla Lecha nijak nie mogłem przypasować zestawu, który wydałby mi się - bez naginania! - pomyślnym. I rzeczywiście, grupę z CSKA Moskwa, Deportivo La Coruna, Feyenoordem oraz Nancy uważam za jedną z dwóch najsłabszych w stawce, a zarazem trudno mi wypatrzeć jakikolwiek mecz z poznańskimi piłkarzami w roli faworytów. Lech wylosował świetnie, czyli kiepsko.Dobrze, że wpadł na ledwie jednego przeciwnika z tercetu najmocniejszych lig w Europie (Deportivo), w dodatku przeciwnika o nieprzesadnie groźnie brzmiącej nazwie. Nie tylko dzięki świeżym wspomnieniom meczów Wisły z Tottenhamem wiadomo, iż głęboki kompleks uniemożliwia naszym wygrywanie z przedstawicielami tego gatunku nawet wtedy, gdy teoretyczni potentaci są kompletnie rozbici i ugniatają dno tabeli w swojej lidze.Źle, że wpadł na przeciwników, którym będzie bardzo zależało. Wymarzony przez trenera Smudę Milan czy Valencia na pewno bardziej serio zajmą się rywalizacją o mistrzostwo kraju, jakże u nich intensywną, niż rozgrywkami w ich pojęciu podrzędnymi, ewentualnie spotkaniami - znów w ich pojęciu - z byle kim. Dla rywali Lecha dłuższe rozbijanie się po Pucharze UEFA to cel nęcący.Czy wypada marzyć o awansie poznaniaków, skoro wystarczy doń trzecie miejsce w grupie? Zachłyśniętym triumfem nad Austrią Wiedeń doradzałbym dalece posuniętą wstrzemięźliwość. Bilans polskich drużyn w fazie grupowej Pucharu UEFA wygląda upiornie. Amica Wronki wraz z Wisłą Kraków wypociły w ośmiu próbach zaledwie jedno marniutkie zwycięstwo, tracąc średnio cztery gole na mecz. A przecież zwłaszcza ci ostatni to w naszych warunkach ekipa pucharowych wyg.Co do Lecha pozostaję na razie w niepewności. Wciąż nie wiem, czy jego przyzwoite wyniki i ładna dla oka gra są krótkotrwałym wzlotem, czy utrzyma wysoki pułap dłużej, choć biorąc pod uwagę wyczyny pucharowe polskich klubów z ostatnich lat już dziś trzeba mu wręcz gratulować. W ostatniej rundzie podarował nam unikalne w naszych okolicach emocje, mecze Pucharu UEFA na własnym boisku ozdabia okazałą - 4,66 - średnią bramek, wydłużył nam klubową jesień do początku grudnia.Także dzięki niemu nasi ligowcy wreszcie nie poprzegrywali z żadnymi Gruzinami, Macedończykami czy Łotyszami. Trochę głupio się z tego przesadnie cieszyć, ale coż, taka rzeczywistość - niezależnie od kolejnych wyników Lecha oglądamy właśnie najlepszy dla Polaków pucharowy sezon od pięciu lat. 