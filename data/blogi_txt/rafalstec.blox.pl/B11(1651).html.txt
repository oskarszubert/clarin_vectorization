Nikt nie psuje rzutów karnych namiętniej niż Anglicy. W półfinale MŚ w 1990 roku przegrali je z Niemcami. W półfinale Euro 1996 też z Niemcami. W 1/8 finału MŚ w 1998 roku - z Argentyną. W ćwierćfinale Euro 20004 - z Portugalią. W ćwierćfinale 2006 roku - znów z Portugalią. Teraz dokładamy jeszcze do czarnej listy ćwierćfinał Euro 2012 i Włochów w roli oprawców. Celniej niż rywale kopali wyspiarze z jedenastu metrów tylko raz - w ćwierćfinale Euro 1996 roku wyeliminowali Hiszpanię. Za kilka godzin wylatuję do Doniecka, więc nie będę się tutaj o ich przekleństwie rozwodził, niech chce mi się też wyjaśniać, dlaczego uważam tę nację za skażoną wybitnym antytalentem futbolowym (mają tam wszystko, reprezentacyjnie nie wygrywają nic). Wpadłem tylko podzielić się refleksją, że znów mamy na tych niezwyczajnych mistrzostwach uroczy paradoks - po raz pierwszy piłkarze zagrali bezbramkowo, i to rozciągnęli bezbramkowość do 120 minut, ale wieczór przebiegał bardzo zajmująco, szybko go nie zapomnimy. Andrea Pirlo dał być może najlepszy indywidualny popis na turnieju, najpierw projektowana przez niego geometria włoskich akcji co rusz wykrzywiała linie obu wałów obronnych Anglii, potem z urzekającą subtelnością popchnął piłkę z rzutu karnego. Mnie utkwi w pamięci też pewnie wysłanie do pierwszej jedenastki Mario Balotellego - kiedy się do niej przymierzał, przypomniał mi się bon mot siatkarskiego trenera Huberta Wagnera, który twierdził, że perfekcyjnie uderzyć z podwójnej krótkiej jest w stanie uderzyć tylko „geniusz albo kompletny debil”, ale pokornie proszę, nie każcie mi wyjaśniać, skąd mi się zalęgło we łbie to skojarzenie. W każdym razie przed nami zwieńczenie mistrzostw pasjonujące. Mam już akredytację na półfinał hiszpańsko-portugalski, nazajutrz wracam do Warszawy na szlagier niemiecko-włoski. Poprzedni, rozegrany w półfinale mundialu w 2006 roku, wspominam jako najwspanialszy mecz reprezentacyjny, jaki widziałem z trybun. Posłuchajcie sławnego włoskiego komentatora i zobaczcie, że już wtedy cierpliwość, zimna krew i zmysł kombinacyjny Andrei Pirlo stały za pierwszym golem w dogrywce:﻿ ﻿ 