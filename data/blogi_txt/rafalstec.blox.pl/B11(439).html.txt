Znamy już wszystkich finalistów, znamy listę nieobecnych, znamy podział na koszyki. No to się po eliminacjach i przed losowaniem na szybko pobawiłem. Grupa dla naszych nie do przejścia: POLSKA, NIEMCY, PORTUGALIA, FRANCJA. Grupa dla naszych możliwie najbardziej do przejścia: POLSKA, ROSJA, GRECJA, CZECHY. Moja (jako dziennikarza) wymarzona grupa: POLSKA, ANGLIA (w zapowiedziach sama epika, trzeba ich wreszcie obić;-)), PORTUGALIA (Ronaldo, Nani i wspomnienia z wiadomego hiciora z ery Beenhakkera;-)), IRLANDIA (też ewentualnie do pobicia, jak Czesi, a Giovanniego Trapattoniego znamy i podziwiamy, również samo się pisze;-)). (Tzw.) grupa śmierci: HISZPANIA, NIEMCY, PORTUGALIA, FRANCJA. To grupa o śmierci o tyle nietypowa, że już teraz z grubsza wiadomo, że wyszliby z niej aktualni mistrzowie i wicemistrzowie Europy, czyli reprezentacyjne odpowiedniki Barcelony i Realu Madryt. Najstarszy trener: prowadzący Irlandię GIOVANNI TRAPATTONI, wiosną skończy 73 lata (może jutro wystukam tu jego niewielką sylwetkę, aż wypada). Najmłodszy trener: prowadzący Portugalię PAULO BENTO w trakcie turnieju skończy 42 lata. Ich będzie najbardziej brakować (wybór wybitnie subiektywny, kolejność przypadkowa): MAREK HAMSIK (Słowacja), VINCENT KOMPANY, EDEN HAZARD, ROMELU LUKAKU, MAROUANE FELLAINI (Belgia), NEMANJA VIDIĆ (Serbia), KAZIM-KAZIM (Turcja), MIRALEM PJANIĆ, EDIN DZEKO (Bośnia), STEFAN JOVETIĆ, MIRKO VUCINIC (Czarnogóra), GARETH BALE, AARON RAMSEY (Walia), SAMIR HANDANOVIC (Słowenia), MAOR MELIKSON (Izrael). No chyba, że tego ostatniego nie zabraknie...﻿ 