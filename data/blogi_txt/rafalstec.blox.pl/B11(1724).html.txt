Nieśmiertelnemu frazesowi o czwartym miejscu jako miejscu rzekomo „najgorszym dla sportowca” nigdy do końca nie ufałem, bo ani miejsce siódme, ani siedemnaste, ani, powiedzmy, przedostatnie wcale nie wydawało mi się atrakcyjniejsze. Jego sens odechciewa mi się kwestionować, gdy wspominam zgaszone i wytarmoszone, na wpół trupie twarze polskich piłkarzy ręcznych po porażce w półfinale MŚ z Chorwacją. Czeka ich jeszcze ładne wyzwanie - mecz o brąz, a sprawiali wrażenie, że po pogrzebie zostało im jeszcze przecierpieć stypę. Niby już imprezę ciut mniej ponurą, ale wciąż taką, na której dozwolony jest humor co najwyżej wisielczy.Wolę sobie nawet nie wyobrażać ich nastrojów, gdyby w niedzielę - odpukać - nie zdołali pobić Duńczyków.Niezwykła waga jutrzejszego meczu wynika z kompletnie abstrakcyjnej umowności sportowych hierarchii. W sensie ścisłym różnica między trzecią a czwartą pozycją w świecie jest mikroskopijna, w wymiarze symbolicznym - otchłanna. Jeśli Polacy wygrają, staną się multimedalistami MŚ, czyli postaciami nieprzeciętnymi w całym naszym sporcie drużynowym. Jeśli przegrają, ich osiągi na chorwackim turnieju prędko spadną do rangi niezbyt znaczących faktów statystycznych. Z czasem pewnie sobie gracze Wenty wszystko zracjonalizują i dojdą do wniosku, że dokonali nielichego wyczynu, ale Zagrzeb opuszczą w poniedziałek w humorach podłych. Nikt nie zlicza czwartych miejsc, odkąd ludzkość wymyśliła sobie, że specjalnie nagradzać będzie akurat trójkę najlepszych (nie od razu, podczas pierwszych nowożytnych igrzysk olimpijskich zwycięzca dostawał srebro, drugi na mecie brąz, złota nie przyznawano).Dlatego dziś znaleźli się Polacy w sytuacji z pewnych względów jeszcze bardziej niewygodnej niż w przededniu rywalizacji w drugiej rundzie, do której przystąpili z zerowym dorobkiem punktowym. Wtedy mogli co najwyżej kolejny raz przegrać i ponieść totalną klęskę na turnieju totalnie nieudanym, teraz jedna porażka - z Danią, rywalem już kilka dni temu pobitym! - zaprzepaści serię wspaniałych gier, znaczonych emocjami rozpalającymi cały kraj.Dobrze, że po półfinale znów przyszedł dzień przerwy. Do nawet najgłębiej zawiedzionych piłkarzy zdąży dotrzeć, jak wiele zostało jeszcze do wygrania, nasłuchają się też pewnie od trenera Wenty, który tak bardzo nienawidzi porażek, że nawet żona - jak sama mówi - na wszelki wypadek woli nie wygrywać z nim w bierki. Na zakończonym przed chwilą treningu wszyscy zdawali się już pogodniejsi, a turniej wciąż może mieć fantastyczny finał. Pamiętam, jak podczas ostatniego mundialu siatkarzy pomyślałem sobie o jeszcze jednym paradoksie sportowych igrzysk - brąz ma tę przewagę nad srebrem (piłkarze ręczni zdobyli je przed dwoma laty), że jego zdobycie wiąże się z zakończeniem mistrzostw triumfem. Schodzisz z boiska po zwycięstwie, nie porażce.Tak, mecz z Danią też jest właściwie jak finał. Chorwacki turniej przebiegał zdumiewająco, Polacy zasługują, by w kronikach ich występ oznaczyć kolorem medalu, a nie odfajkować w czarno-białych rubrykach statystycznych. 