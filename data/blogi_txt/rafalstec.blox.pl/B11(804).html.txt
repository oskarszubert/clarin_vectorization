Najłatwiej skojarzyć warszawską drużynę w wydaniach XXI- wiecznych z korowodem bramkarzy. Boruca wyeksportowała do Celtiku za 1,5 mln euro, Fabiańskiego opchnęła Arsenalowi za jeszcze okazalsze 4 mln z okładem, Mucha był wręcz najlepszym piłkarzem całej naszej ligi, teraz skórę co rusz ratuje kolegom Kuciak. Bramkę obsadza Legia z imponującym znawstwem. Ale też przez całą ostatnią dekadę płynęła w niej krew serbska. Pod dowództwem Dragomira Okuki zdobyła tytuł; pierwszym zagranicznym królem strzelców polskiej ligi został Stanko Svitlica; kapitanem zespołu i dwukrotnym mistrzem Polski był Aleksandar Vukovic, który rozegrał dla klubu blisko ćwierć tysiąca meczów; teraz grę ofensywną ciągną Danijel Ljuboja oraz Miroslav Radović, dzięki czemu Legia rozrabia w europejskich pucharach, jak nie rozrabiała od półtorej dekady. Jeśli pominąć bramkarzy, to Serbowie okupują niemal wszystkie miejsca w panteonie najważniejszych osobistości klubu w czasach współczesnych. Radović długo grał wczoraj bezbarwnie (jak zresztą cała warszawska drużyna), ale nadal utrzymuje skuteczność wprost zdumiewającą. Jego gol przesądził o wyeliminowaniu Gaziantepsporu, on dwoma golami podbijał Moskwę (i wyrzucał z rozgrywek pożądający trofeum Spartak), on w ostatnich sekundach zadał zwycięskie cios Hapoelowi Tel Awiw, on dwukrotnie rozprawił się z Rapidem Bukareszt. Walczy o tytuł króla strzelców, jest jedynym w ścisłej czołówce najskuteczniejszych pomocnikiem. To jego jesień, to on rozstrzygał o wszystkich pomyślnych dla Legii wynikach meczów pucharowych. Żeby znaleźć wydajniejszego piłkarza polskiego klubu w pojedynczym sezonie europejskich rozgrywek, trzeba się cofnąć o blisko dekadę. Zbadałem jej przebieg i sporządziłem tabelkę: Maciej Żurawski 10 goli w 10 meczach Pucharu UEFA (2002/2003) Miroslav Radovic 7 goli w 7 meczach Ligi Europejskiej (2011/2012) Tomasz Frankowski          7 goli w 5 meczach Pucharu UEFA i LM (2004/2005) Hernan Rengifo                6 goli w 12 meczach Pucharu UEFA (2008/2009) Kalu Uche                        6 goli w 10 meczach Pucharu UEFA (2002/2003) Artiom Rudniew 5 goli w 8 meczach Ligi Europejskiej (2010/2011) Żurawski 5 goli w 8 meczach Ligi Mistrzów i Pucharu UEFA (2003/2004) Frankowski                      5 goli w 7 meczach LM i PUEFA (2003/2004) A wydajniejszego w europejskim sezonie piłkarza Legii nie znajdziecie wcale, Radović jest samotnym rekordzistą. Nawet legendarny Lucjan Brychczy w również legendarnym sezonie 1969/1970 - ozdobionym półfinałem Pucharu Europy - ustrzelił ledwie cztery gole. W sumie w pucharach uzbierał ich osiem i ustępuje Kazimierzowi Deynie (9 trafień) oraz Cezaremu Kucharskiemu (10). Ale przed naszym serbskim w tej edycji LE jeszcze co najmniej cztery mecze...﻿ 