Na momencik tylko zaglądam, by sprostować. Wszędzie czytam, że wczoraj Jose Mourinho przegrał u siebie po 150 ligowych meczach bez porażki, więc czuję się zobowiązany zwrócić uwagę, że jego nieprawdopodobna seria była w rzeczywistości jeszcze bardziej nieprawdopodobna. Otóż po 23 lutego 2002 roku Portugalczyk jako trener kolejno w Porto, Chelsea, Interze Mediolan oraz Realu Madryt na własnym stadionie nie dał się pokonać w żadnym meczu rozgrywek niemiędzynarodowych - z moich wyliczeń wynika, że jeśli doliczyć rozmaite krajowe puchary, bezporażkowa passa ciągnęła się aż przez 183 spotkania. Przez blisko dekadę przegraną na własnych włościach Mourinho musiał znosić tylko czterokrotnie: jako szkoleniowiec Porto z Panathinaikosem (w Pucharze UEFA) oraz Realem Madryt (w Lidze Mistrzów), jako szkoleniowiec Chelsea z Barceloną (w LM) i jako szkoleniowiec Interu znów z Panathinaikosem (w LM). Gdybym miał wybrać z tego niesłychanego serialu ulubiony odcinek, wyjąłbym bezbramkowy, rozegrany w minionym sezonie we włoskiej Serie A przez piłkarzy Interu wraz z Sampdorią. I wspaniale oddający odwagę, bezkompromisowość oraz nieustępliwość Mourinho: gospodarze już po półgodzinie z okładem stracili obu stoperów, wydalonych z czerwonymi kartkami Samuela oraz Cordobę. Trener wpuścił jednak tylko jednego obrońcę (co więcej, Lucio zastąpił defensywnego pomocnika Muntariego), a jego podkomendni nadal - i do samego końca - nacierali! Genueńczycy, kiedy indziej tworzący drużynę całkiem przytomną, zgłupieli i poddali się presji, mimo dwuosobowej przewagi umieli tylko wytrzymać z remisem... Tym więcej uroku znajduję w ironii sobotniego meczu, w którym nieustraszonego, dającego swoim ludziom poczucie nieśmiertelności nałogowego wygrywacza przechytrzyli pariasi ze spodu ligi hiszpańskiej. Nawiasem mówiąc, umiecie wskazać jakiegokolwiek innego trenera, który nawyprawiał - współcześnie albo milion lat przed naszą erą - coś na zbliżoną skalę?  PS Gazetowe sprawozdanie z zapowiadanych tutaj derbów Mediolanu pewnie potem wpadnie na Sport.pl, osobno blogował o nich nie będę, oryginalnych refleksji nie mam. Też mi się zdaje, że sprawa tytułu robi się przesądzona, ale przede wszystkim rozmyślam nad inną passą - oto Leonardo karierę z derbami rozpoczął od wyników 0:4, 0:2 (jako trener Milanu), 0:3 (jako trener Interu), a na boisku wyglądało to wszystko jeszcze marniej. I zastanawiam się, czy Brazylijczyk dotrwa przyszłego sezonu. Calcio pewnych grzechów nie wybacza. 