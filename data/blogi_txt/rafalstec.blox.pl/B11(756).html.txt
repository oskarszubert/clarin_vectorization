Z mieszanymi uczuciami śledzę bohaterskie wyczyny Sebastiana Świderskiego we włoskich halach. Życzę mu wyłącznie zwycięstw i koncertowej gry, a zarazem każdy jego wzlot nad siatkę wzmaga we mnie obawę, że w reprezentacji Polski będzie miał kłopot, by w ogóle oderwać się od ziemi.Po wczorajszym wywiadzie dla Sport.pl gawędziłem jeszcze trochę z trenerem Raulem Lozano, pytając, czy podziela moje przypuszczenia, że wariackie tempo rozgrywek znów odbije się na wynikach rywalizacji drużyn narodowych i znów czekają nas sensacje niekoniecznie wynikające ze zmiany układu sił w światowej czołówce. Pamiętacie wrześniowe mistrzostwa Europy - nie chcę nikomu wmawiać, że Hiszpanie ozłocili się wówczas niezasłużenie, bo gadanina o „zasłużonych” i „niezasłużonych” triumfach w sporcie mnie irytuje, ale nie umiem uciec od podejrzeń, że gdyby byli eksploatowani w klubach tak intensywnie, jak ich rywale, to historycznego sukcesu by nie osiągnęli. A później przyszły kwalifikacje olimpijskie w Izmirze, gdzie obejrzeliśmy porażki dwóch wykrwawionych kontuzjami drużyn - włoskiej i polskiej.Pisałem już tutaj, że podskakiwanie pod siatką przez okrągły rok jest na tle innych dyscyplin wynaturzeniem, wyrosłym na działaczowskiej zachłanności i pogardzie dla zdrowia zawodników. Raula Lozano pytałem na dobrą sprawę retorycznie i odpowiedź, która zdawała mi się oczywista, istotnie usłyszałem: cały kalendarz siatkarski nadaje się remontu, a już pomysł, by na kilkanaście dni przed igrzyskami planować turniej finałowy Ligi Światowej w Rio de Janeiro, uważa Argentyńczyk za wybitnie nieodpowiedzialny. Sam rzucił zresztą dlań alternatywę: zorganizować go tuż po igrzyskach, dzięki czemu mógłby stać się całkiem intrygującym rewanżem za rozstrzygnięcia z Pekinu. (Tutaj mamy rozbieżne opinie: moim zdaniem w roku olimpijskim LŚ w ogóle nie powinno się rozgrywać. Wolę, by najlepsi przygotowali się perfekcyjnie do najważniejszej imprezy i tam dali niezapomniany show.)Ze Świderskim mają te wszystkie dywagacje ścisły związek, bo gracz Maceraty z najrozmaitszymi dolegliwościami zdrowotnymi boryka się stale, sezon w sezon, niemal od początków reprezentacyjnej kariery. Właściwie nie pamiętam turnieju, przed którym by go coś nie bolało, choć zarazem nigdy się nie wymigiwał i w sporej mierze płaci pewnie za własne poświęcenie. A teraz nagle Świderski ozdrowiał - zachwala klubowych medyków, czuje moc, gra fruwająco.Całość pięknie brzmi, ale mnie paradoksalnie wpędza w rozterkę. Primo: w dzisiejszej siatkówce żaden zawodnik nie jest w stanie długo utrzymywać wysokiej formy, bo nie wytrzyma jego organizm. Secundo: spece od przygotowania fizycznego z Maceraty zadbają, by gwiazdy były u szczytu w rozstrzygających momentach sezonu klubowego, nie obchodzi ich, co będzie się działo potem. Tertio: Świderski z podatności na rozmaite dolegliwości się nie wyleczył, do stanu pełnej używalności został raczej doprowadzony chwilowo. Quarto: jego dynamiczny, widowiskowy styl gry szczególnie nadweręża stawy i mięśnie - każdy atak przypomina eksplozję, a im będzie nasz reprezentacyjny skrzydłowy czuł się mocniejszy, tym energiczniej będzie się wyrywał nad siatkę.Powiem wprost: niech Świderski oczywiście wygrywa, ile wlezie, ale im dłużej będzie zachwycał, tym bardziej będę się bał, że się nam po sezonie, brzydko mówiąc, rozkraczy. Nie tylko zresztą on. Chyba jeszcze nigdy nie słyszałem, by ludzie siatkówki tak chóralnie lamentowali nad przeładowanym kalendarzem rozgrywek. Narzekał prezes z Kędzierzyna, narzekali szefowie Skry Bełchatów, posiłki musiała ściągać zdziesiątkowana kontuzjami Resovia, kompletnie rozbite są mistrzynie Polski z Kalisza, wreszcie zrozpaczona kadrowiczka Katarzyna Gajgał przypomina, że siatkarki nie są robotami, a harmonogram gier opisuje słowem „masakra”.Lozano też uparcie wracał wczoraj do wątku zdrowotnego, jakby się obawiał, że reprezentację zastanie w maju półżywą. Natychmiast po ligowym finiszu trzeba przecież grać o eliminacjach do mistrzostw Europy, potem czeka kadrę bój o igrzyska w Espinho, w czerwcu rusza nieszczęsna LŚ. Nieszczęsna, bo jej regulamin nie pozwala nawet na wystawienie głębokich rezerw. Zatem odpoczynek też będzie trzeba kadrowiczom wydzielać w ilościach kropelkowych. Pamięta ktoś, kiedy ostatnio argentyński selekcjoner mógł zabrać na turniej wszystkich, których by zabrać chciał?I tak siatkówka zamienia się w karykaturę sportu: w LŚ najlepiej byłoby przegrywać, by nie rujnować olimpijskich przygotowań zbędnym turniejem finałowym, a kiedy polskie gwiazdy szaleją za granicą (podobnie jak kluby w europejskich pucharach też), to przysparzają tyleż frajdy, co zmartwień.PS W klasyfikacji „La Gazzetta dello Sport” na najlepszą siatkarkę ligi włoskiej prowadzi Katarzyna Skowrońska... 