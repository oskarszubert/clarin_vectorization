Pobloguję do późnego wieczoru, bo natchnął mnie Maciej Skorża, który zaobserwował, że w piątek jego Legia zagrała w stylu madryckiego Realu. Umiem sobie wyobrazić warszawskiego kibica, który tę niewątpliwie dowcipną paralelę uzna za wyraz niesłychanej bezczelności trenera - jak twoi piłkarze serwują gniota za gniotem i notorycznie dostają po pupach od różnych Bełchatowów i Ruchów, to bardziej stosowna od brawurowego poczucia humoru byłaby pokora i komentowanie meczów z pewną taką nieśmiałością, może nawet wstydem. Sam jednak jestem dlań wyrozumiały, życzliwie zakładam, że Skorża po prostu mierzy wysoko, chce byśmy wiedzieli, że stale się rozwija, i jeśli czerpie z cudzych pomysłów na futbol, to czerpie wyłącznie z pułapów barcelońsko-madryckich. Doceniam też jego pogodę ducha, dzięki której w moim prywatnym rankingu szkoleniowców jest największym optymistą. Nikt nie wynajduje w porażkach tyle dobrego, ile polski Mourinho - oczywiście Mourinho na miarę naszych możliwości, co to mu się oczko na pewno nie odlepiło, temu Mourinho, jeśli niesprawiedliwy wynik nigdy nie przysłania mu całej prawdy o drużynie. 12.07. Wyczekujemy zatem dwóch szlagierów. Najpierw o Puchar Polski zetrą się Legia z Lechem Poznań (18.30) - i tutaj nic nie jest rozstrzygnięte, tutaj mamy ogromną stawkę, tutaj drżymy o los goszczącej finalistów Bydgoszczy, bo zdajemy sobie sprawę, że zwolennicy obu klubów lubią podymić na neutralnym terenie. A potem w rewanżowym półfinale Ligi Mistrzów Barcelona podejmie Real (20.45) - i tutaj niemal wszystko wydaje się rozstrzygnięte, stawką po 0:2 sprzed tygodnia powinno być głównie zachowanie przez Madryt godności, tutaj kibicowskiej demolki spodziewać się nie należy, bo na Camp Nou zachodzą - pomimo niechlubnych wyjątków - klienci nie awanturujący się.﻿ 12.38. Krajowe puchary niemal wszędzie tracą rangę, u nas też potentaci zwykli wystawiać tam wielu rezerwowych, ale bieżąca edycja jest osobna. Po pierwsze, potentaci biegają po lidze jak pijani, zataczając się od porażki do porażki (Lech z Legią uzbierały ich aż 20!), więc sezon ocalić mogą tylko tutaj. Po drugie, korzystniej awansować do Ligi Europejskiej przez Puchar Polski P niż tzw. Ekstraklasę - zdobywca PP ruszy do międzynarodowych popisów w trzeciej rundzie eliminacji (czyli 28 lipca), podczas gdy wicemistrz kraju musi pocić się już w drugiej (14 lipca), a najniższy stopień podium skazuje na pierwszą, rozgrywaną haniebnie wcześnie (30 czerwca), co kompletnie dezorganizuje przygotowania do sezonu. (Wspominał o tym przed sezonem Skorża, radując się, że Legia praw do walki z resztą kontynentu nie wywalczyła, dzięki czemu mógł solidnie i spokojnie popracować z piłkarzami. Kto wie, może dziś też jego ludziom uda się wygrać się błogosławiony brak awansu?)﻿ 13.14. Na Camp Nou teoretycznie powinno być letnio, bo nikt nie pamięta, by barcelończycy ponosili tam porażki o rozmiarach dających nadzieję Realowi, ale serial El Clasico zmienił się w brutalny dreszczowiec, wymiana ciosów trwa nawet między meczami i trudno uwierzyć, byśmy tym razem przeżyli wieczór do zapomnienia. Mourinho obrażał już wielu trenerów - Wengera nazywał „podglądaczem”, Ranieriemu dodawał do metryki 20 lat etc - ale w ataku na Guardiolę, któremu kazał wstydzić się osiągniętego ponoć głównie dzięki sędziom oszustom triumfu w Lidze Mistrzów, przekroczył wszelkie granice przyzwoitości. Na werdykt UEFA czekam z niecierpliwością, nie zdziwię się, jeśli Portugalczyk zostanie zdyskwalifikowany na wiele kolejek i jesienią nie poprowadzi Realu w żadnym meczu fazy grupowej.﻿ 13.31. Wstydliwa statystyka. Wysadzone w każdej formacji najdroższymi futbolowymi klejnotami Real z Barceloną spłodzili przed tygodniem mecz z największą liczbą fauli - 46 - w całym (!) sezonie Ligi Mistrzów.﻿ 13.47. UEFA czuje, że napięcie nadal rośnie - posyła na Camp Nou sędziowską legendę Pierluigiego Colinę, by osobiście doglądał, pilnował, sprawdzał. Europejscy działacze chcą też mieć pewność, że zdyskwalifikowany za czerwoną kartkę Mourinho nie będzie w trakcie meczu komunikował się z drużyną i swoimi asystentami. Znajdzie się naiwny, który sądzi, że im się uda?﻿ 14.15. Skorżowa Legia gra już prawie jak Real, a przecież na co dzień jest jej ciężej. W lidze hiszpańskiej potentaci mkną sobie od kolejki do kolejki, depcząc konkurentów przed nimi klękających, zlęknionych, rezygnujących z walki o tytuł po kilku tygodniach. U nas inaczej, u nas trzeba się przebijać przez ligowy gąszcz z maczetą, bo nikt nigdy się nie poddaje. Najpierw rozgrywki spełniały marzenia tych, którzy bez notorycznych sensacji się nudzą, aż stały się ich przekleństwem - wyniki sensacyjne wyparły wszelkie inne, więc przestały istnieć - wraz z końcem niedemokratycznego podziału na drużyny lepsze i gorsze. Wyobraźmy sobie np., że Lechia jesienią nie wygrała, lecz przegrała z Widzewem - wystarczyłoby zmienić ten jeden wynik, by drużyna sklasyfikowana na miejscu trzecim (gdańszczanie) spadłaby pod drużynę sklasyfikowaną na miejscu czwartym od końca... Przebieg wydarzeń i kształt tabeli kazałby wręcz postawić tezę, że o awansie do europejskich pucharów przesądzi przypadek, gdybyśmy nie woleli sądzić, że awansują najtwardsi.﻿ 14.57. Dokonania Skorży i innych okolicznych trenerów wypada docenić także dlatego, że na nadwiślańskich trawach wyginęli napastnicy. Leo Messi i Cristiano Ronaldo biją strzeleckie rekordy, nasi goleadorzy to snajperskie chudziny wyciągający spluwy - pardon, pistoleciki - raz na kilka kolejek. Tomaszowi Frankowskiemu (niespełna 37 lat) i Andrzejowi Niedzielanowi (32 lata) wystarcza 10 bramek, by po 24 kolejkach przewodzić klasyfikacji ligowej (w PP nie trafili ani razu) - gdyby ktoś znalazł w Europie kraj z drobniejszym dorobkiem, niech da znać na forum, ale lojalnie odradzam szukanie. Najbardziej kuriozalnym przypadkiem jest, a jakże, dzisiejszy finalista z Warszawy. Najwięcej goli strzela dla niego defensywny pomocnik Ivica Vrdoljak - i w tzw. Ekstraklasie (pięć), i w PP (trzy). 15.25. Real porywa się na wyczyn, którego w europejskich pucharach nie dokonał nikt, czyli wykopanie awansu pomimo porażki na własnym stadionie 0:2. By prawidłowo ocenić prawdopodobieństwo powodzenia misji, przydadzą się dane z poprzednich El Clasico tego sezonu - piłkarze Mourinho przegrali 0:5 i 0:2, zremisowali 1:1 (bramki padły po rzutach karnych) oraz wygrali 1:0 po dogrywce, co oznacza, że w podstawowym czasie gry nie strzelili Katalonczykom z akcji ani jednego gola... A teraz jeszcze szatan nie będzie mógł im osobiście szeptać do uszu, jak przygwoździć świętą Barcelonę. 15.51. Jeszcze jedną ciekawą statystykę wydłubałem. Kluby z największą liczbą występów w finałach europejskich pucharów to... Barcelona i Real. O trofeum grały 16-krotnie, za nimi są Milan z Juventusem (po 14 udziałów). Od dziś będziemy mieli samotnego lidera. 16.32. Pewnie powinienem pozować na stuprocentowo bezstronnego, ale powinienem też być uczciwy, więc przyznam, że wolałbym do Ligi Europejskiej wysłać jednak Lecha. Poznaniaków stać, by tam podokazywać, nie onieśmielają ich najpotężniej wyglądające firmy, zapracowali na pozycję w rankingu UEFA wystarczająco wysoką, by spodziewać się bycia rozstawionym w losowaniu. Przyzwoite międzynarodowe wypady Legii kojarzą mi się natomiast z początkiem studiów i głębokim dzieciństwem, latem spodziewam się na Łazienkowskiej lepienia drużyny od zera - pewnie z mnóstwem nowych piłkarzy, nowym trenerem, a może nawet - oby! - z nowym dyrektorem sportowym. A nawet gdyby Skorża - jako jedyny oszczędzany przez Żyletę, która lży piłkarzy i działaczy - w klubie został, to przynajmniej miałby swój ulubiony spokój w trakcie przygotowań do sezonu, czas bez zawracania głów pucharami. Słowem, zwycięstwo Lecha to wynik w jakiś sposób satysfakcjonujący obu trenerów. 16.38. Muszę sprostować pomyłkę: otóż nikt nigdy nie awansował po 0:2 u siebie tylko w Pucharze Europy (na 75 przypadków). W ogóle w kontynentalnych pucharach się to udało - na 314 prób siedmiokrotnie. 17.15. Wyobrazić sobie najzabawniejsze wydarzenie finału PP? Manu strzela gola. A wydarzenie najbardziej zagrażające zdrowiu i/lub życiu? Manu usiłujący strzelić gola lewą nogą. Dla mnie ten egzotyczny okaz pozostaje transferowym przebojem roku. Nie dlatego, że należy do najgorszych skrzydłowych w całej lidze - dlatego, że Skorża mógł w nim dostrzegać przyszłą lokalną megagwiazdę. I że wciąż wpycha go do podstawowej jedenastki. Manu zaliczył - innego czasownika użyć tutaj nie sposób - aż 27 meczów, najwięcej w całej Legii! 17.44. Niektóre elklasikowe statystyki naprawdę wyglądają wstrząsająco: tydzień temu żaden piłkarz Realu nie wykonał większej liczby podań niż barceloński bramkarz Valdes (24). Marcelo miał ich 22, Xabi Alonso 21.﻿ 18.01. Musimy cierpieć na naprawdę bolesny deficyt ekspertów, skoro TVP postanowiła uraczyć nas przemyśleniami Piotra R., oskarżonego o udział w zorganizowanej grupie przestępczej. Zasad to w naszej piłce naprawdę nie ma żadnych. Ciekawe, czy Orest Lenczyk, który w sobotę nie chciał przyjść na wspólną konferencję z Jackiem Zielińskim, wyszedłby teraz - oczywiście gdyby był wcześniej zaproszony - ze studia. 19.25. Wprowadzane przez nas do słownika pojęcie „kibol” się przyjęło, ale kusi mnie, by zastąpić je urokliwym „sympatyk”. Oto sympatycy Legii i Lecha odwrócili się dupami do drużyn, które są całym ich życiem, i wyleźli na kwadrans ze stadionu, pewnie jak zwykle w proteście, bo chyba nie są aż tak zsynchronizowani, że ich pęcherze piszczą w tym samym momentach. Oba kluby mają dziś ratować sezon, ale sympatycy akurat zajęli się sprawami donioślejszymi niż sport. A ponieważ stadion też nie zasługuje, by przyjmować ważny mecz, to apel z blogowego forum, by transmitować finał PP w kanale nieniszowym, brzmi trochę nie na czasie. Gra też mocno średnia. Gol Injaca piękny, przegrywająca do przerwy 0:1 Legia nadal w stanie rozkładu, Lech lepszy - przynajmniej nie wygląda jakby trener zaczął go strugać wczoraj. (Do czytelnika dziaama: naprawdę szczerze i serio wyznaję, że konieczność odszczekania wszystkich niepochlebnych piłkarzowi Manu słów jest jednym z moich dziennikarskich marzeń. Lubię odszczekiwać, a Manu lubię jeszcze bardziej). Z innego świata: Real już na Camp Nou. Bez Mourinho. Jednak będzie dzwonił z hotelu?﻿ 19.30. O Mourinho to oczywiście informacja oficjalna. Nie ma pewności, czy znowu nie transportują go w koszu na bieliznę;-) 19.57. Jeeeest, Manu dla Legii i 1:1. Mam nadzieję, że nikt nie będzie mu wypominał rykoszetu. Mam nawet tłum świadków w redakcji, że typowałem go na bohatera;-) Może się jednak uda kiedyś rozpoetyzować w tekście, w których będę go przepraszał, że nie ceniłem jego umiejętności piłkarskich (waleczność i pracowitość cenię)? 20.45. Rusza ostatni akt draki barcelońsko-madryckiej, w której futbol zszedł już nawet nie na drugi, a trzeci plan. I choć nie znoszę, gdy ze stylu gry robi się kwestię etyczną, to tym razem mam sam ochotę wrzasnąć, że giganci powinni czuć moralny obowiązek zrehabilitowania za to, co przeskrobali przed tygodniem. Barcelona: Víctor Valdés - Daniel Alves, Piqué, Mascherano, Puyol - Xavi, Busquets, Iniesta - David Villa, Messi, Pedro. Real: Casillas - Arbeloa, Albiol, Carvalho, Marcelo - Lass, Alonso - Ronaldo, Kaka, Di Maria - Higuain. A w Bydgoszczy zaskakująco interesujące oczekiwanie na rzuty karne… 21.14. Kto wie, czy w piątce najlepszych meczów Legii w tym sezonie nie ma trzech z Lechem... Napierw wygrała, potem przegrała, teraz zwycięsko zremisowała i po rzutach karnych wzięła Puchar Polski. Zła wiadomość dla niej może brzmieć: Skorża ocaleje. Świetna wiadomość: rozpocznie LE dopiero od przedostatniej rundy eliminacji, choć w przeciwieństwie do Lecha nie na żadnych szans na rozstawienie - w rankingu UEFA zamyka drugą setkę. To teraz obiema gałkami celuję w Camp Nou. 21.43. W Bydgoszczy kibolstwo, które jest nieustannie prowokowane przez "Gazetę Wyborczą", biła się z równie wredną policją i dewastowała wredny stadion. Dlaczego byłem niemal pewien - co zresztą wyżej zapowiadałem - że tak się to święto futbolu skończy? Dlaczego sędzia nie przerwał meczu przed ostatnim rzutem karnym, gdy tłum stał tuż za bramką? Jak skupić się na sporcie z Camp Nou? Nie wiem, czy nie wrócę do blogowania dopiero grubo po meczu, bo znów mamy przez tę tłuszczę pożar w redakcji... 23.23. Po ostatnim już El Clasico nie można napisać, że utrzymało się status quo, bo od jesieni dystans między oboma potęgami został jednak zredukowany, ale w najogólniejszym planie sytuacja niemal nie drgnęła. Obecni piłkarze Realu mieliby szansę tworzyć być może nawet najpotężniejszą drużynę w Europie, gdyby nie zderzyli się w czasie z najgenialniejszym pokoleniem z dziejach Barcelony. A tak pewnie wszyscy związani z madryckim klubem czują, że konkurenci uciekli im w sposób bezprecedensowy - jeszcze nigdy nie mieli porównywalnej przewagi. Już mnie zżera ciekawość, jaką strategię obierze w następnym sezonie Mourinho, by rywali jednak dopaść. Determinacji przybywa mu z każdym meczem. Niestety, skandal w Bydgoszczy, choć oczekiwany, z naszej lokalnej perspektywy bezdyskusyjnie przyćmił wydarzenia na Camp Nou... 