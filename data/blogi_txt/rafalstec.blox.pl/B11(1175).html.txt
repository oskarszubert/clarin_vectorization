W niedzielę ciemnoskóry Lewis Hamilton został mistrzem świata w Formule 1, we wtorek ciemnoskóry Barack Obama został (prawie) prezydentem Stanów Zjednoczonych. Prezydentem państwa, w którym jeszcze za życia Obamy jemu podobni nie mogli siadać w autobusach i knajpach na miejscach dla białych. Zrobiło się naprawdę niezwyczajnie. Mimo że pewnie poczekamy z pół miliona lat, zanim wszyscy pomieszają się ze wszystkimi i Ziemię będą zaludniali wyłącznie - ciemniejsi lub jaśniejsi - people of colour.W 2005 roku Oskara dla najlepszego filmu zdobył „Crash” (u nas „Miasto gniewu”), wielowątkowa, trochę altmanowska opowieść o zawiłościach stosunków rasowych w Los Angeles, generalnie nieśmiertelnym ludzkim lęku przed obcym i niszczącej potędze stereotypu. Moim zdaniem to najwybitniejszy - obok tegorocznego „No Country for Old Men” - laureat tej nagrody ostatnich 15 lat, choć w Polsce raczej niezauważony.Jeden z bohaterów, młody policjant (Ryan Philippe), o którym z rozwoju akcji wiemy, że jest zdecydowanie wolny od uprzedzeń na tle rasowym, zaprasza do samochodu autostopowicza (Larenz Tate). Temperatura pogawędki błyskawicznie rośnie. Policjant nie potrafi uwierzyć, że czarnoskóry pasażer rzeczywiście lubi muzykę country, że jako dziecko chciał zostać bramkarzem hokejowym, że ogląda NHL i kibicuje Los Angeles Kings. Nie ma mowy, pewnie sobie jaja robi. A jeśli sięga do kieszeni, to - kto by pomyślał inaczej? - bez wątpienia po spluwę... To jedna z moich ulubionych scen w kinie amerykańskim ostatnich lat (początkowe 3,5 minuty filmiku):PS Byłbym zapomniał - do Białego Domu wprowadza się kibic West Hamu:-)  Myślicie, że podedukuje trochę nieuświadomiony lud amerykański z najlepszego ze sportów? 