Real 0, Barca 2. Nadrabiam blogowe zaległości, choć El Clasico nie wniosło wiele nowego do naszej wiedzy o hiszpańskiej parze panującej. Co najwyżej ograbiło z ostatnich wątpliwości tych, którzy hierarchię na szczycie nadal uważali za nieustaloną. Barca przypomniała, że ma wiele twarzy - niekoniecznie przytłacza ornamentyką, chętnie zniża się do mrówczej pracy przyziemnej, w przeciwieństwie do poprzednich wcieleń tworzą ją nałogowi zwycięzcy, którzy nie przykrywają rozbuchaną formą nikłej treści. Josep Guardiola przypomniał, że nie jest kukłą reprezentującą na konferencjach fenomenalną drużynę, lecz trenerem śmiało ryzykującym (Dani Alves na prawym skrzydle), a zarazem błyskawicznie reagującym na własne błędy (przesunięcie w przerwie aż czterech piłkarzy, od wspomnianego Alvesa, przez Puyola i Maxwella, po Pedro). Manuel Pellegrini przypomniał, że w ważnych meczach zbyt często zastyga na ławce i ani drgnie, by madryckim piłkarzom pomóc - bezczynnie patrzył na ich udrękę także w rewanżu z Lyonem w Lidze Mistrzów, gdy francuski trener Claude Puel dokonywał kluczowych roszad. Wreszcie Real przypomniał, że w trudnych chwilach nie ma ludzi zdolnych wesprzeć swojego lidera - za Messim drepta Xavi, C. Ronaldo galopował samotnie i nie wiem już, ile w tym jego osobowości, a ile braku synchronizacji w ruchach całej drużyny, generalnie zachowującej się jak zgraja - co z tego, że wybitnych - solistów. Nie pojmuję też, jak gwiazdorzy formatu madryckich mogą sprawiać wrażenie tak dalece niepewnych siebie. Odpowiedzi umiem szukać tylko w Barcelonie, w jej wielkości najwyraźniej nadal niedocenianej, skoro nadal nie chcemy przyjąć, że na Camp Nou powstał twór widziany na stadionach nie częściej niż raz na dekadę. Ligowa tabela nas oszukiwała. Dawała złudzenie, że trwa zacięty wyścig gigantów o zbliżonej sile. A przecież gdyby zmontować w jeden film cztery ostatnie Gran Derbi - wygrywane przez Katalończyków kolejno 2:0, 6:2, 1:0 i 2:0 - kończylibyśmy seans z podejrzeniem, że Real od Barcy dzieli niemal tyle, ile dzieli od Realu resztkę ligi hiszpańskiej. Już w zeszłym sezonie obaj faworyci sunęli od wygranej do wygranej, ale bezpośrednie starcie było recitalem katalońskim, z graczami Królewskich sprowadzonych do rangi stojaków pod mikrofony. Jeśli prześledzić dwa minione lata, to Katalończykom przeciwstawić się zdołała jedna jedyna Chelsea (w Lidze Mistrzów). Owszem, inni też niekiedy zwyciężali, dokazywali również na Camp Nou, czasem pomagała im pycha rywali (Sevilli w dwumeczu Copa del Rey) - kiedy jednak Barca stawiała się zwarta, zdeterminowana, czująca wagę wydarzenia, nie było na nią mocnych. Wyjąwszy, powtórzę, ów epizod londyński. W środę Katalończycy mogli być wręcz zakłopotani postawą pokonanego 3:0 przeciwnika, gdy truchtali między ogłupiałymi, czekającymi na ścięcie piłkarzami z La Corunii. Obecny - zeszłoroczny i tegoroczny - Real ma pecha, że wpadł na akurat TĘ Barcelonę. Najwspanialszą w historii klubu. Jej nienasycenie potęguje madrycką nerwowość, i tak dla Madrytu naturalną, czyniąc ten wielki klub wręcz bezbronnym, bo uzależnionym od rywala. Gdyby Real grał na dzisiejszym poziomie w dowolnym innym sezonie (bez TEJ Barcelony), zdobyłby tytuł - punkty gromadzi w tempie nieznanym w lidze hiszpańskiej od 60 lat (oczywiście wyjąwszy TĘ Barcelonę). Zdobyłby tytuł, choć trzeba zastrzeć, że umiejętnościami pracy zbiorowej Królewscy nie dorastają dziś mistrzom do kostek - nawet we wczorajszym meczu z Almerią ich ofensywa składała się z pojedynczych wystrzałów Ronaldo, Higuaina czy van der Vaarta, które wystarczają, jak się okazuje, na wszystkie drużyny poza należącymi do najściślej rozumianej europejskiej czołówki. Los Realu leży u stóp rywali. Jeśli barcelończycy nie porozdają punktów, Real krajowego tytułu im nie odbierze. Jeśli nie polegną w Lidze Mistrzów z Interem Mediolan, Real nie zastawi im już drogi do finału na Santiago Bernabeu - a tam Katalończycy, niezależnie od rozstrzygnięcia rywalizacji między Lyonem a Bayernem, byliby absolutnymi faworytami, zdolnymi udekorować obronę trofeum spektakularnym zwycięstwem, które ugodziłoby Real w samo serce, zmieniło sezon nieudany w sezon koszmarny. Gdyby jednak Barca odbiła się od mediolańskiej fortecy, co uważam za całkiem realne, może przyspieszyć spełnienie madryckiego marzenia o trenerze sławą dorównującym madryckim graczom. Jose Mourinho włoskiego calcio nie polubił - wyobrażacie sobie, ile go musi kosztować trwające od tygodni milczenie, które przerywa wyłącznie na obowiązkowych konferencjach w LM? - nieustannie uderza ludzi calcio w czułe miejsca, notorycznie nadaje urbi et orbi, jak mu źle. Jeśli wygra najważniejsze europejskie rozgrywki, będzie mu łatwiej dojść do wniosku, że włoską misję wypełnił, i zacząć realizować następny etap swego planu - publicznie  ujawnionego planu - podboju czołowych lig europejskich. A Real to wyzwanie na miarę jego ambicji, megalomanii, zręczności w zarządzaniu ludźmi. Tak, idę o zakład, że jak Inter weźmie Puchar Europy, to Mourinho weźmie Real. Ale najpierw drobna przeszkoda - TA Barcelona. Barcelona wpływająca być może nawet na to, kto jesienią będzie dowodzić w Madrycie... 