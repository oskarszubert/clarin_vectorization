Naprawdę ostro było tylko przed rozpoczęciem domniemanego szlagieru. Patrice Evra z Manchesteru wysyczał szyderczo, że Arsenal to raczej futbolowa szkółka niż poważna drużyna, że granie z nią to czysta przyjemność, że jeśli się kogoś w walce o mistrzostwo Anglii obawia, to leżącej niżej w tabeli Chelsea. Mocne. Niby Francuz ubrał w słowa to, co każdy widzi, ale piłkarze, nawet chcący przeciwnikowi dopiec, zazwyczaj gardłują mniej brutalnie. Drwić przed spróbowaniem to jednak ryzyko - jeśli potem przegrasz, wychodzi wyjątkowo głupio. Evra się nie przejmował, zresztą w przeszłości zdarzyło mu się już komentować zwycięstwo Manchesteru nad Arsenalem jako zwycięstwo mężczyzn nad chłopcami. Co tu dużo gadać - facet musi się czuć wyjątkowo pewnie, kiedy widzi londyńskie kubraczki. I rzeczywiście, minionego wieczoru piłkarze z Old Trafford nie musieli się nawet wysilać do ostatniej kropli potu. Nie zaszkodziły im niecelne podania i straty w środku pola, rzut karny przestrzelony przez Rooneya (poza tym epizodem świetnego), uwiąd wyobraźni ofensywnej ani jawne asekuranctwo. Przynudzali jak w derbach Manchesteru - wtedy satysfakcjonował ich wyjazdowy remis i go dostali (0:0), teraz chcieli wygranej i też ją sobie wzięli (1:0). Działo się tyci-tyci. Rywale tylko po przerwie zareagowali, jakby nie chcieli punktów oddać, pobyt w szatni ewidentnie ich ożywił. Generalnie jednak tradycyjnie pozostawili po sobie wrażenie ludzi pogodzonych z losem, z pokorą akceptujących odwieczny scenariusz, który w hitach ligi angielskiej skazuje ich na los podobny do losu przeciwników Barcelony i Realu. A nas na pomeczowe stękania trenera Arsene’a Wengera - a to tłumaczącego porażkę stanem murawy, a to opryskliwie odpychającego pytania dziennikarzy. Właściwie to chciałem złośliwie napisać, że Arsenal w tzw. wielkich meczach wygląda trochę jak te wszystkie niedokończone zaułki internetowe, które nęcą cię, byś do nich za chwilę wrócił, informacją „page under construction”. Ale bym skłamał. Londyńczyków ogląda się - choć nie dzisiaj - znacznie przyjemniej. Tylko wyniki nie te. Znamy ich bilans z ostatnich 11 meczów z MU i Chelsea - 10 razy przegrali, raz zremisowali. Symptomatyczne, w jakich okolicznościach ów jedyny remis wypocili - w maju ubiegłego roku, gdy zawodowcom Aleksa Fergusona remis wystarczał, by zdobyć mistrzostwo Anglii. Nawiasem pisząc, jeśli Wenger wciąż nie nauczył się przegrywać z klasą, to znaczy, że ćwiczenie wcale nie czyni mistrza. Paradoksalnie w dniu, w którym Arsenal miał wreszcie, po raz nie-wiadomo-który-ale-tym-razem-już-na-pewno, zaimponować dojrzałością, zadebiutował w lidze Wojtek Szczęsny. (Oficjalnie z powodu urazu Łukasza Fabiańskiego, ale pewności nie mamy - skoro Fabiański na ławkę rezerwowych się nadawał...) I ustanowił kolejny maleńki prywatny rekordzik. Zeszłej jesieni został najmłodszym powojennym bramkarzem seniorskiej reprezentacji Polski, teraz został najmłodszym w ogóle bramkarzem Arsenalu w lidze angielskiej - osiągnięcie Aleksa Manningera poprawił o dwa dni. Nasz chłopak kilkakrotnie krzywo kopnął, ale chwytał pewnie, ruszał się też pewnie i w ogóle tremy nie stwierdzono. Przy kolegach z pola - ci z podstawowego składu wcale nie byli młodsi od rywali z MU - wyglądał na bardzo dorosłego. Nie wiem tylko, czy to świetnie świadczy o nim, czy średnio o nich. 