Że tym razem nie ma mowy o namiętnym romansie, dowiedzieliśmy się przed niespełna rokiem, kiedy Sergio Ramos wyjaśniał, dlaczego piłkarz nie zawsze słucha taktycznych rozkazów trenera, wytykając przy okazji José Mourinho, iż ten pewnych spraw nigdy nie zrozumie, bowiem sam nie grał. Mieliśmy tego dialogu nie usłyszeć, ale usłyszeliśmy. Wścibskie pismaki wyniosły wtedy jeszcze na światło dzienne treningową scysję Portugalczyka z Ikerem Casillasem, a także zarzut tego pierwszego, iż hiszpańscy piłkarze są przez madrycką prasę faworyzowani. Padło osławione „Jesteście mistrzami świata, więc przyjaciele w mediach was chronią”. Działo się niespodziewane, dotąd znaliśmy raczej Mourinho jako guru, władcę wielbionego, po rozstaniu z nim porzuceni wpadali w histerię albo, jeśli choroba przebiega łagodniej, depresję. I przywykliśmy do zwierzeń jak tamto Franka Lamparda, który wspominał, jak portugalski trener wchodził pod prysznic, by szepnąć mu, że „jest najlepszym piłkarzem na świecie, ale nikt o tym nie wie, więc ja, twój boss, pomogę ci to zademonstrować”. Wszędzie, gdzie Mourinho się zjawiał, umiał rozbudzić u podwładnych poczucie własnej wartości. Gwiazdorzy z Santiago Bernabéu tego nie potrzebowali, oni nawygrywali się złotych medali mundialu i mistrzostw Europy, a jeśli się nawet nie nawygrywali, to ozłociły ich transferowe megahity. Obecna drużyna Realu jest najdroższą w historii futbolu, z jej szatni można złożyć jedenastkę za 375 mln euro, a koszt pozyskania całej kadry sięga pół miliarda. Co oczywiście nadal nie skazywało Mourinho na klęskę. Jego kompetencje obejmują jednak więcej niż zdolność wmówienia znakomitym piłkarzom, że są znakomici, w Madrycie dał tego dowód choćby w mijającym roku. Roku, w którym przed wybuchem wojny domowej, nastąpił przełom w wojnie światów. Real wreszcie oparł się Barcelonie. Real wreszcie pobił Barcelonę. Na zakończenie poprzedniego sezonu odebrał jej panowanie w kraju. Na początek obecnego pokonał ją w Superpucharze. Nawet w Lidze Mistrzów był bliżej finału - odpadł dopiero w rzutach karnych, tymczasem Barcelona dała się stłuc Chelsea pomimo wybitnie sprzyjających okoliczności (londyński kapitan John Terry poddał się przed czasem). Słowem, z nastaniem jesieni związek z piłkarzami powinien wejść w fazę idylliczną (wariant optymistyczny) lub fazę trwałego małżeństwa z rozsądku (wariant pesymistyczny). Obie strony siebie potrzebują, obie strony wiedzą, że razem mogą sporo osiągnąć. Jak było, wiemy. Mnożyły się plotki o wewnętrznych konfliktach, liche mecze, wpadki obciążone konkretem straconych punktów. Aż Real zszedł na pułap porażek z Celtą Vigo. Aż Mourinho zamroczyło i osadził w rezerwie ostatniego piłkarza na świecie nadającego się do osadzenia w rezerwie. Nie umiem wykombinować, co mógł tym ruchem wygrać - Casillas pozostanie w Madrycie wieczność i jeszcze parę chwil. Minie następnych 5 lub wręcz 10 lat, on, Mourinho, zmieni firmę jeszcze czterokrotnie, może nawet nauczy się przegrywać, a Iker będzie trwał. Oczywiście w Realu. Oczywiście nietykalny. Jeśli kiedykolwiek dojdzie do starcia „on albo ja”, trener przegra z bramkarzem nie tyle przez nokaut, ile walkowerem. Naczytałem się mnóstwa wokółmadryckich analiz, pozaglądałem dodatkowo do artykulików o wątpliwej wiarygodności, ale nigdzie nie znalazłem poszlak pozwalających pojąć, co właściwie dzieje się na Santiago Bernabéu i kogo powinniśmy uznać za winnego. Jeśli istotnie trwa wojna hiszpańsko-portugalska rozniecona przez Jorge Mendesa - najbardziej wpływowego agenta w świecie piłki, który ponoć zechciał sterroryzować również pokoje Realu - to oglądamy właśnie seans, jakiego nie było - pośrednicy transferowi wywołują zamęt nie od dziś, ale projektu na miarę opowieści „Mourinho i Real prują po dziesiąty Puchar Europy” jeszcze żaden nie wysadził w powietrze. Zdarza się, że wyczynowcy z powodzeniem oddzielają sprawy prywatne od służbowych, tajemnicą poliszynela w środowisku jest np., że nie przepadają za sobą, delikatnie mówiąc, Lewandowski z Błaszczykowskim, ale na boisku współpracują wzorowo. Real pęknął jednak we wszystkich najwrażliwszych miejscach. Mourinho to trener, Casillas to kapitan, Cristiano Ronaldo to główna lufa w ofensywie, Sergio Ramos to fundament defensywy. A przecież także boiskowy sąsiad tego ostatniego, Pepe - kolejny ogier ze stajni Mendesa - popłakuje do mikrofonów, że Portugalczyków się w Hiszpanii prześladuje. Jeśli wymienieni istotnie serdecznie się nie znoszą, to jak oprą się Manchesterowi United, którego grę plami ostatnio mnóstwo wad, ale na zwartości grupy nie widać skazy, a Ferguson znaczy w klubie więcej niż w Realu Casillas z Ramosem i Mourinho razem wzięci? Jeśli nierealna stała się już choćby przykra w dotyku szorstka przyjaźń, to jak odbębnią bezlik kolejek w lidze hiszpańskiej, w której zaraz pozostaną im do osiągnięcia cele poniżej ich godności, czyli zabiegi o utrzymanie się na podium? Jeszcze kilka chwil temu żyłem w świętym jak Iker przekonaniu, że Mourinho wziął Real za zakładnika. Że dopóki będzie cień szansy na triumf w Lidze Mistrzów, nikt portugalskiego trenera nie tknie. Przekonanie się ulotniło i rozdwoiło na dwie alternatywy, przyznaję, nieco telenowelowe: albo w Madrycie prędko nastąpi wielkie pojednanie - na pewno po spotkaniu na szczycie, być może po gwałtownej psychodramie (chciałoby się wejść tam duchem!) - albo ostatnie tango, to z Manchesterem, zakończy się pląsaniną dla Realu niezapomnianie zawstydzającą. A potem jeszcze grozi nam niesmaczne wywlekanie na zewnątrz brudów - także sfabrykowanych, hiszpańskie brukowce na pewno nie zawiodą. Gdyby się Realowi udało, gdyby udało się pomimo tak nieuchronnie klęskowych okoliczności, obawiałbym się przede wszystkim o Mourinho. Uruchomcie wyobraźnię, sami to dojrzycie: José wysiada z samolotu, wysiada naturalnie na wysokościach, on już wie, że umie chodzić po wodzie, zostało jeszcze sprawdzić, czy umie także po niebie.﻿ 