Trener Robert Maaskant został wylany z Wisły Kraków. Wystarczyło kilka kryzysowych tygodni, a mistrzostwo Polski (zdobyte pomimo totalnej kadrowej rewolucji), seria pięciu zwycięstw w kwalifikacjach Ligi Mistrzów i awans do Ligi Europejskiej straciły znaczenie. Właściciel klubu uczy się bycia właścicielem od blisko 15 lat, ale nauczył się niewiele. Wczoraj rękami prezesa usunął człowieka, który na uznanie już zasłużył, i to nie tylko w Polsce, a ostatnie niepowodzenia wcale nie unieważniły szans na obronę krajowego tytułu. Do naturalnych rywali - Legii, Lecha, Polonii - dystansu nie stracił wcale, a rozpędzony Śląsk nie zademonstrował niczego, co dawałoby pewność, że nie skończy jak ubiegłosezonowa Jagiellonia, czyli po ładnej jesieni nie zbrzydnie wiosną. Nie zbrzydnie radykalnie - na ześliznięcie się z podium. Słowem, nadzieja na nadwiślański tytuł jest nadal żywa. Nadzieja na kolejny zamach na Ligę Mistrzów też. Dziś wylany został jeszcze Tomasz Kafarski - on pracował w ekstraklasie najdłużej, spędził w Lechii Gdańsk 2 lata i 7 miesięcy. Jak chcemy wytknąć właścicielowi/prezesowi samobójczą porywczość, rutynowo przywołujemy kazus Aleksa Fergusona, który pomimo wielu kiepskich sezonów utrzymał stanowisko i później z Manchesteru United ulepił, chyba się zgodzimy, całkiem niezłą drużynę. A przecież nie tylko najmocniejsza na kontynencie liga angielska cierpliwsza w kwestii trenerskiej jest niż polska. Najdłużej pracujący w Niemczech (znaczy w najwyższej lidze, o innych w tej notce nie piszę) Thomas Schaaf utrzymuje posadę w Werderze Brema 13 lat i 6 miesięcy. Najdłużej pracujący na Ukrainie Witalij Kwarciany trwa w Wołyniu Łuck 10 lat i 10 miesięcy. Najdłużej pracujący w Rosji Kurban Berdyjew rządzi w Rubiniu Kazań 10 lat i 3 miesiące. W Szwecji Nanne Bergstrand trenuje Kalmar 9 lat i 10 miesięcy. We Francji Christian Gourcuff trenuje Lorient 9 lat i 5 miesięcy. W Austrii Franz Lederer trenuje Mattersburg 7 lat. W Hiszpanii Manolo Preciado pracuje w Gijon 6 lat i 3 miesiące. W Turcji, krainie prezesów wybitnie porywczych, Abdullah Avci też trenuje Istanbul BB 6 lat i 3 miesiące. W Belgii Jan Ceulemans trenuje Westerlo 4 lata i 4 miesiące. W Grecji - też zaludnianej przez prezesów impulsywnych - Nikos Karagergiou trenuje Ergotelis 4 lata i 4 miesiące. W Rumunii Cristian Poustai trenuje Gaz Metan Medias 4 lata i 4 miesiące. W Czechach Frantisek Komnacky trenuje Jablonec 4 lata i 1 miesiąc. W Szkocji Derek McInnes trenuje St Johnstone 4 lata. Na Cyprze Ivan Jovanović trenuje doskonale zapamiętany w Wiśle APOEL Nikozja 3 lata i 10 miesięcy. W Izraelu Elisha Levy trenuje Maccabi Hajfę 3 lata i 7 miesięcy. W Holandii Ruud Brood trenuje RKC Waalwijk 3 lata i 4 miesiące. W Portugalii Carlos Brito trenuje Rio Ave 2 i 10 miesięcy. W Danii Troels Bech trenuje Silkeborg IF 2 lata i 10 miesięcy. Nasz rekordzista Waldemar Fornalik wytrzymuje w Ruchu Chorzów zaledwie 2 lata i 6 miesięcy. W bardzo szeroko pojętej europejskiej czołówce znalazłem tylko jedną ligę, w której najdłużej utrzymujący posadę trener utrzymuje ją ciut krócej - Serie A, gdzie Attilio Tesser rozpoczął pracę w Novarze dwa miesiące później niż Fornalik. Ale nawet sami pogrążeni w kryzysie Włosi wiedzą, że ich obyczajów rozsądniej nie przejmować. Wiecie, jak długo pracuje - średnio - w swoim aktualnym klubie zatrudniony dziś w naszej lidze trener? Od niespełna 9 miesięcy.﻿ 