Statycznego, ośmielającego się głównie na trzymetrowe minipodania Sergio Busquetsa wypchnie z podstawowej jedenastki Javier Mascherano, który kopie zręczniej i obiecuje jeszcze większą nieprzywidywalność w organizowaniu ataku tuż po przejęciu piłki. Wykopywanego do Milanu Zlatana Ibrahimovcia wraz z jego wiecznym grymasem nierozumianego artysty zastąpi w ofensywie David Villa, snajper bez ustanku wirujący, każdym obrotem napraszający się, by nie zsyłać go do Premier League (jeszcze by go tam zadeptali), lecz wypuścić na Camp Nou. Ubędzie katalońskiej trupie za to centymetrów. Ostatnio wydawało się, że Barcelona - choć nadal na tle rywali maleńka - usiłuje nadać drużynie nowy wymiar i pomiędzy swoich sławnych kurdupli powtykać kilku dryblasów, którzy lubią kucnąć, zanim zaczną wykręcać żarówkę. Teraz jej manewry sprawiają wrażenie, jakby chciała proces miniaturyzacji doprowadzić do ekstremum. Tak, wiem, w kadrze ostali się jeszcze wspomniany Busquets, Keita czy Hleb (również niechciany), wiem, że trener będzie układał drużynę w różnych konfiguracjach. Ale też zanosi się, że w wielu ważnych - może wręcz najważniejszych - meczach wypuści Xaviego (170 cm), Mascherano (174), Iniestę (169) oraz Pedro (169), Messiego (169) i Villę (175). Niesamowity sekstet. Niesamowity w czasach, gdy linię obronną coraz częściej wznoszą wielkoludy o gabarytach z NBA. A przecież z ławki do gry będzie się wyrywać jeszcze 170 cm Bojana Krkicia oraz 175 cm Jeffrena Suareza. Nawet gdyby Katalończykom znienacka odbiło, by zreformować styl gry, nie mieliby szans - piłka oderwie się od ziemi, to zniknie im z oczu. Chwyćcie zresztą za lupy i zerknijcie na całość: Victor Valdes (185) - Dani Alves (173), Pique (195), Puyol (178), Adriano (172, choć tutaj może wleźć Maxwell albo Abidal) - Xavi (170), Mascherano (174), Iniesta (169) - Pedro (169), Messi (169), Villa (175). Ledwie dwóch ludzi powyżej metra osiemdziesiąt... W całym sporcie - i w ogóle całej populacji, zwłaszcza europejskiej - przyspiesza gigantyzacja, a Katalończycy wciąż miniaturyzują. Za rok spróbują podebrać kolejnego skrzata - Cesca Fabregasa (174). Kto wie, może to czyni obecną Barcę unikalną w większym  stopniu niż własnoręczne rzeźbienie drużyny w La Masii. Nie namawiam, żebyście szukali zbliżonego ewenementu w nowoczesnym futbolu. Poszukajcie go we wszystkich grach zespołowych... 