Przykro było patrzeć, jak piłkarze Athletiku Bilbao muszą znosić kolejny finałowy koszmar - nieczęsto się zdarza, by drużyna umiała dokopać się do ostatecznych starć w dwóch rozgrywkach, ale w tychże starciach okazała się już kompletnie niezdolna do sprostania wyzwaniu i w obu ponosiła bolesne klęski. Baskowie kończą sezon ostro potłuczeni. W Lidze Europejskiej zebrali 0:3 od Atletico Madryt, w Copa del Rey Barcelona też wygrzmociła ich przed chwilą trzema golami. I choć z trenerem Marcelo Bielsą przeżyli mnóstwo niezapomnianych przygód, całkiem spełnieni się nie czują, podobnie zresztą jak Barcelona i Real Madryt, tradycyjnie już panujący w lidze hiszpańskiej wysoko ponad głowami plebsu, czyli całej reszty. Mistrzowie abdykujący zdobyli dzisiaj co najwyżej trofeum pocieszenia, mistrzom właśnie koronowanym na pewno trudno się pogodzić z przegranymi z Bayernem rzutami karnymi, które odebrały im szansę na wzięcie dziesiątego Pucharu Europy. Oba supermocarstwa mierzą w triumfy wszędzie, gdzie grają, a świat wciąż, pomimo niedawnych wpadek, widzi w nich supermocarstwa najpotężniejsze - przeglądałem dziś notowania bukmacherów polskich i zagranicznych, zgodnie uznają Barcelonę oraz Real za faworytów następnej Ligi Mistrzów. Pełnej satysfakcji nie ma ani w stolicy Katalonii, ani w stolicy Hiszpanii, ale w obu klubach są indywidualności, które mogą ją czuć przynajmniej dlatego, że w minionym sezonie znów budowali swoją legendę. Leo Messi natłukł 73 gole. Dotąd najskuteczniejsi w pojedynczym sezonie klubowym byli Gerd Müller (67), Ferenc Deak (66), Henk Groot (64) oraz Dixie Dean (63). Argentyńczyk przyćmił wszystkich, ustanowił absolutny snajperski rekord wszech czasów. Został też po raz czwarty królem strzelców Pucharu Europy, co przed nim udało się tylko Müllerowi - tyle że Messi został nim po raz czwarty z rzędu, co dotąd nie udało się nikomu. I niewykluczone, że po raz czwarty z rzędu odbierze Złotą Piłkę, co również nie udało się jeszcze nikomu. Żadnego z najcenniejszych trofeów - z Barceloną lub Argentyną - nie zdobędzie, ale wyniki drużyn, choć wpływają na wyniki plebiscytów, o nich nie przesądzają. Złotą Piłkę selekcjonerzy, kapitanowie reprezentacji i dziennikarze przyznają indywidualnościom, a Messi rozrabia na boiskach spektakularniej niż ktokolwiek mu współczesny. Obrasta legendą argentyński wirtuoz, obrasta legendą Jose Mourinho. Jego dorobek, wypracowany w dekadę, zdumiewa jak kanonada Messiego. Zrekapitulujmy: 2002/2003 - mistrzostwo Portugalii, Puchar Portugalii, Puchar UEFA, czyli pierwsza potrójna korona w historii FC Porto;.2003/2004 - mistrzostwo Portugalii, finał Pucharu Portugalii, Liga Mistrzów (najbardziej sensacyjne rozstrzygnięcie w nowoczesnej formule rozgrywek); 2004/2005 - mistrzostwo Anglii (pierwsze dla Chelsea od 50 lat), Puchar Ligi Angielskiej, półfinał Ligi Mistrzów; 2005/2006 - mistrzostwo Anglii, półfinał Pucharu Anglii; 2006/2007 - wicemistrzostwo Anglii, Puchar Anglii, Puchar Ligi Angielskiej, półfinał Ligi Mistrzów; 2007/2008 - zwolniony na początku sezonu; 2008/2009 - mistrzostwo Włoch, półfinał Pucharu Włoch; 2009/2010 - mistrzostwo Włoch, Puchar Włoch, Liga Mistrzów (pierwszy triumf Interu od 45 lat), czyli jedyna potrójna korona w dziejach calcio; 2010/2011 - wicemistrzostwo Hiszpanii, Puchar Hiszpanii, półfinał Ligi Mistrzów (po sześciu sezonach Realu kończonych przed ćwierćfinałami); 2011/2012 - mistrzostwo Hiszpanii, ćwierćfinał Pucharu Hiszpanii, półfinał Ligi Mistrzów (rekordowe w lidze hiszpańskiej 121 goli, rekordowe 100 punktów). Ufff... Przez dziewięć sezonów w europejskich pucharach Mourinho trzykrotnie triumfował, czterokrotnie godził się z porażkami w półfinałach (dwa razy odpadał po rzutach karnych), dwukrotnie przeżywał niepowodzenia w 1/8 finału. Przez dziewięć sezonów w krajowych ligach siedem razy zdobywał mistrzostwo i dwa razy wicemistrzostwo. Pobawcie się wyobraźnią, przełóżcie to na klasyfikację medalową, a zobaczycie, jak niewiele brakowało Portugalczykowi do perfekcji. Na szukanie trenera, który rozpoczął karierę od porównywalnej dekady, czasu nie traćcie. Nikogo nie znajdziecie. Nie wiemy jeszcze, czy Messi wskoczy na historyczny szczyt, detronizując Maradonę i Pelego, nie wiemy też, czy najważniejsze miejsce w galerii sław trenerskich zajmie Mourinho. Ale wiek XXI na razie należy do nich, nikt nie mknie ku nieśmiertelności szybciej. Messi w czerwcu skończy ledwie 25 lat, Mourinho w styczniu skończył ledwie 49 lat. Obaj są młodzi, nie możemy wykluczyć, że obaj dopiero się rozpędzają i w przyszłości wyewoluują na jeszcze znakomitszych. Na Euro 2012 nie przylecą. To chyba dobrze. Choć na moment usuną się na dalszy plan.﻿ 