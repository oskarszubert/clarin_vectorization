Barcelona w porywającym stylu zdobyła Puchar Europy, Manchester United niemal go obronił. Miniony rok nagradzał kluby słusznie przekonane, że ich pomysł na futbol jest doskonały, i wrogie radykalnym zmianom. W kontynentalnej elicie nie drgnęło. W ostatnich fazach Ligi Mistrzów sezonu 2008/2009 znów tłoczyły się mocarstwa angielskie (trzy w półfinale), znów przeciwstawiała im się osamotniona Barcelona, znów po klęskach rozpaczali Włosi, nie rozruszały nas choćby ćwierćsensacje, rundy wiosenne pozostały niedostępne nie tylko dla biedoty, ale też wyższej klasy średniej i średniej. Na szczycie Primera Division Real Madryt podsiedli Katalończycy, mistrzostwo Anglii obronił Manchester, hegemonię w Serie A utrzymał Inter Mediolan. I na razie wszystko wskazuje na to, że bieżący sezon skończy się w najmocniejszych ligach identycznie lub niemal identycznie. Znów też, pomimo powszechnego zachwytu nad bajeczną ofensywą barcelońską, zwyciężały nade wszystko drużyny ze szczelnymi defensywami oraz obezwładniające przeciwników pressingiem wywieranym daleko od własnej bramki. Różnicę w porównaniu z rokiem 2008 mieliśmy jedną, acz fundamentalną. Otóż, o ile poprzednio najlepsi bili konkurencję wyłącznie skutecznością obrony, o tyle teraz Katalończycy - zdobywcy bezprecedensowej kolekcji sześciu trofeów - bili ją wedle każdego dostępnego kryterium oceny. Zwłaszcza wiosną, kiedy podziwialiśmy drużynę zjawiskową, najbardziej spektakularną w XXI wieku. Ale to był przede wszystkim rok premiujący najbardziej kompletne, harmonijne i stabilne pomysły na futbolową korporację. Czyli model barceloński oraz model manchesterski. Jeśli zlustrować europejską czołówkę, niemal każdy klub, dążąc do sukcesu, nadużywał ostatnio radykalnych zmian - próbował zupełnie nowych koncepcji lub ludzi. Rozgoryczeni międzynarodową posuchą fani Realu Madryt przywrócili władzę Florentino Perezowi, ten zwerbował boiskowy gwiazdozbiór za ćwierć miliarda euro, gwiazdozbiorem zajął się nowo mianowany trener. A przecież tym klubem od lat wstrząsają personalne rewolucje, których nie powstrzymywały nawet - jak w przypadku Fabia Capella - sukcesy. Najbardziej złakniony wygranej w Lidze Mistrzów właściciel Interu Mediolan najpierw wziął José Mourinho, a potem pozwolił mu przebudować drużynę na swoją modłę. Milan oraz Juventus oddali piłkarzy w ręce trenerskich debiutantów - Ciro Ferrara nigdy nie pracował samodzielnie, choć był asystentem selekcjonera Marcello Lippiego, Leonardo nie ćwiczył nawet juniorów. Zwycięskiej koncepcji wciąż szuka Chelsea (czwarty trener w niespełna dwa sezony), burza mózgów trwa w Bayernie Monachium, hurtowo skupował graczy Liverpool, toczony dodatkowo nieustającymi rozruchami wewnętrznymi. Wszystkim wymienionym brakuje filaru, który pozostaje nienaruszalny niezależnie od przejściowych trudności. Filaru podtrzymującego tylko dwa globalne supermocarstwa - Barcelonę oraz Manchester United. Filarem z Camp Nou pozostaje unikalna katalońska filozofia piłki nożnej. Spisana przez Johana Cruyffa, wyrażona ustawieniem 4-3-3, uprawiana przez absolwentów akademii dla młodzieży i spełniających wymogi gwiazdorów z importu, kultywowana przez trenera - swojskiego, przebywającego w klubie od dziecka. Pisałem o niej w reportażu z La Masii, w której edukuje się na masową skalę wybitnych futbolistów. W Barcy nie istnieje budowanie zespołu od zera, lecz nieustające retuszowanie sprawdzonej metody. Gdyby nawet w szatni nie rządził Josep Guardiola, to inny fachowiec też musiałby podporządkować się regułom, które są w klubie święte. Filar manchesterski nazywa się Alex Ferguson. Wszechwładny cesarz, ograniczany co najwyżej przydzielanym przez zarząd budżetem na transfery, z nabożeństwem słuchany, przez niektórych wyznawany. Dobiera ludzi nadających na ściśle określonych falach - trochę zakapiorowatych, bardzo zadziornych i nieustępliwych, do ostatniej kropli potu walecznych. Boiskowe alter ego znajduje zapewne w Vidiciach i Rooneyach, czyli utalentowanych łobuzach urodzonych do ciężkiej fizycznej pracy. Tłumu wirtuozów na Old Trafford nie uświadczysz. Obie koncepcje dają zbliżony efekt - są nadprzeciętnie odporne na przypadki losowe, które wykluczają z gry indywidualności. Kulminację obu fenomenów podziwialiśmy jesienią. Barca w szlagierze LM zostawiła na ławce wielkie gwiazdy - Zlatana Ibrahimovicia oraz Leo Messiego - a mimo to pokonała Inter Mediolan. MU odniósł zwycięstwo jeszcze bardziej niezwykłe, bezprecedensowe w całej historii Champions League. Pojechał do Wolfsburga bez 13 kontuzjowanych graczy, w defensywie ostał mu się jeden Evra, pozostałe miejsca obsadzili pomocnicy, a jednak rozbił mistrzów Bundesligi 3:1. Barca i MU wykreowały modele osobne, harmonijne i spójne, zapewne niemożliwe do skopiowania. Pierwszy wymagałby minimum kilkunastu lat mozolnej dłubaniny nad stylem gry, drugi wymagałby sklonowania Fergusona. W obu przypadkach nauka jest bezradna. Wśród potentatów stabilnie wygląda jeszcze sytuacja w Arsenalu - ekscentryczny profesor Arsene Wenger wciąż kształci młodych, wciąż najzdolniejszych traci, wciąż podbija kibicowskie serca preferowanym stylem gry. Jego idee mają jedną skazę - nie wydaje się, by ich ostatecznym celem było wygrywanie, nad pragmatyzmem zawsze góruje ortodoksja autora. Koncepcje barcelońska i manchesterska triumfów nie gwarantują. Redukują co najwyżej zagrożenie głębokimi kryzysami. W tym roku dały sukces, ale niewykluczone, że w kolejnym osiągną go konkurenci, którzy wciąż poszukują. Chelsea, Real czy Inter inwestują zbyt wiele, by nie mieć szans na triumf w LM. (Wolno, lecz konsekwentnie rośnie też Sevilla, której przypadkiem zajmę się niebawem osobno). Zwłaszcza że nawet spuścizna po Cruyffie i Ferguson nie zapobiegną pojedynczym wpadkom przekreślającym niekiedy trud całego sezonu. Ten ostatni umie motywować, ale przed majowym finałem wyzwaniu nie podołał. Piłkarze MU polegli w szokujących okolicznościach, dawno już nikt tak łatwo nie poddał się w ostatecznym starciu o Puchar Europy. Sekret szatni ujawnił niedawno obrońca Patrice Evra: - Obejrzeliśmy półfinał z Chelsea, widzieliśmy, że Barca ocalała w ostatnich sekundach. I byliśmy święcie przekonani, że ją pobijemy. Że stać nas nawet na 3:0.  Prawda czy próba ucieczki przed uznaniem wyższości przeciwnika? Nie odgadniemy, trzeba grać w MU, by pojąć, czy to w ogóle jest możliwe: zlekceważyć Barcelonę. 