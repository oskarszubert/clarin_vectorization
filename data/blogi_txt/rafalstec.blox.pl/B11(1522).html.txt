Spekulacje o zainteresowaniu zagranicznych biznesmenów przejęciem AS Romy słychać od miesięcy. Padało wiele nazwisk, choć ostatnio na czołówkach gazet królowało jedno - George Sorosa, 78-letniego miliardera i filantropa, który dorobił się na spekulacjach giełdowych, ale dziś światowy system finansowy ostro krytykuje. Za wicelidera ligi włoskiej byłby on skłonny zapłacić 250-300 mln euro, co przy jego majątku, szacowanym przez magazyn „Forbes” na 8,5 mld dolarów, jest drobnostką.Przedstawiciele Sorosa spotkali się już nawet z kontrolującą Romę - poprzez głównego udziałowca, firmę Italpetroli - rodziną Sensich, jednak jej prawnik Gian Roberto de Giovani poinformował właśnie, że do gry wchodzi jeszcze jeden inwestor. W dodatku złożył ponoć propozycję dwukrotnie atrakcyjniejszą finansowo niż Amerykanin. Kim jest (są?) ów tajemniczy biznesmen(i), nie wiadomo, nie ma nawet pewności, czy rozsiewanie kolejnych plotek nie służy podniesieniu ceny klubu. Prasa sugeruje tylko, nie powołując się na żadne źródło, że nowy oferent pochodzi z jakiegoś arabskiego kraju.Wiadomo też, że potężny zastrzyk finansowy jest Romie niezbędny, jeśli jej szefowie chcą, by za rok lub dwa, gdy w Lidze Mistrzów będzie trzeba ponownie zmierzyć się z Manchesterem United, los drużyny nie zależał od występu jednego piłkarza - Francesco Tottiego. Angielskie kluby dominują od kilkunastu miesięcy w Lidze Mistrzów z wielu przyczyn, ale za jedną z najważniejszych uchodzi właśnie hegemonia finansowa. Ich właściciele - zazwyczaj zagraniczni - inwestują znacznie obficiej w transfery i nawet jeśli trenerzy się mylą, wybierając niewłaściwych ludzi, to w końcu trafiają na odpowiednich. (W Manchesterze United na każdego Cristiano Ronaldo czy Vidicia przypada jakiś Kleberson lub Djemba-Djemba).Dyrektor sportowy (we Włoszech to on, nie szkoleniowiec, kupuje piłkarzy) Romy ma mniejszy margines błędu, choć Roma nie przebiera w towarze luksusowym, lecz wyszukuje na rynku graczy dostępnych po okazyjnych cenach lub wręcz do wzięcia za darmo. Niedawno groziło jej bankructwo, teraz zadłużenie Italpetroli sięga 370 mln euro.Z finansowego punktu widzenia w niedawnym ćwierćfinale Ligi Mistrzów mała mysz próbowała przepychać się z hipopotamem. W dodatku mysz okaleczona, bo nieobecność Tottiego okazała się przypadłością nieuleczalną - rzymianom w meczach z Manchester United zwyczajnie brakowało wybitnych osobowości, zdolnych rozstrzygać o zwycięstwach w wielkich meczach, typowany na przyszłego lidera drużyny Daniele De Rossi przestrzelił nawet rzut karny.Jak głosi znany banał, pieniądze nie grają, ale koszt drużyny, która w ćwierćfinale LM przegrała w Rzymie 0:2 daje do myślenia (ceny w euro): Doni (wzięty za darmo) - Cassetti (2,6 mln euro), Panucci (9,8 mln), Mexes (7 mln), Tonetto (za darmo) - De Rossi (wychowanek), Pizarro (6,5 mln) - Taddei (za darmo), Aquilani (wychowanek), Mancini (za darmo) - Vucinić (7 mln).Cała tamta jedenastka kosztowała 32,9 mln euro. Niewiele więcej niż Anderson, często rezerwowy na Old Trafford, i znacznie mniej niż Rooney czy Ferdinand, za których Manchester wyłożył około 45 mln. Roma na nikogo (!) z całej kadry nie wydała ośmiocyfrowej kwoty. Najdroższym jej piłkarzem pozostaje obrońca Panucci... 