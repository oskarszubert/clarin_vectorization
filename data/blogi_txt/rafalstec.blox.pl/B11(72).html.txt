Jeszcze niby z nami jest, jeszcze do wyborów potrwa, a jednak przeczucie końca już doskwiera. Nic nie będzie takie samo... Pewnie następni prezesi będą gadali biegle po naszemu i w ogóle... Ech, dopiero jak człowiek traci, to rozumie, ile utracone znaczyło. Jestem zbyt wstrząśnięty, by się tutaj teraz dzielić intymnymi refleksjami i rozwlekle wspominać wszystko, co dla nas Grzegorz Lato uczynił, w pogrzebowym nastroju umiem jedynie wesprzeć się na ramieniu poety, który też musiał uporać się z bolesną stratą:﻿     Wielkieś mi uczynił pustki w futbolu moim,     Mój drogi prezesie, tym zniknieniem swoim!     Pełno nas, a jakoby nikogo nie było:     Jedną maluczką duszą tak wiele ubyło.     Tyś za wszytki mówił, za wszytki śpiewał, Wszytkieś w związku kąciki zawżdy pobiegał.     Nie dopuściłeś nigdy kibicom się frasować     Ani sobie myśleniem zbytnim głowy psować,     To tego, to owego wdzięcznie obłapiając     I onym swym uciesznym rechotem zabawiając.     Teraz wszytko umilkło, szczere pustki wkoło,     Nie masz zabawki, nie masz rozśmiać się nikomu.     Z każdego kąta żałość człowieka ujmuje,     A serce swego prezesa darmo upatruje.﻿ 