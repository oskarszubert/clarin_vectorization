Wróciłem z Rzymu, z opóźnieniem - i trochę pobieżnie, objadłem się Ligą Mistrzów - przejrzałem wokółfinałową twórczość na zaprzyjaźnionych blogach. Moją uwagę zwróciły zdania Michała Okońskiego: Myślę o dzisiejszej bezradności Aleksa Fergusona i czuję, że powinienem podzielić się z Wami intymnym w gruncie rzeczy przeżyciem: patrzyłem na twarz szkockiego menedżera, kontemplowałem stan jego dziwnej nieobecności i uświadamiałem sobie, że widzę człowieka starego. Intymne przeżycie, bo skojarzone z bolesnym przeczuciem czekającej cię samotności, kiedy odkrywasz, że twój ojciec, twój szef, a niechby i papież, nie jest już tamtym supermanem sprzed lat, że nagle brakuje mu energii i świeżości pomysłów. Zatrzymałem się akurat przy tych słowach, bo brzmią jak wyjęte z rejestru moich stałych doznań, choć mnie najczęściej dopadają one na widok Woody'ego Allena. Obu panów nie łączy nic poza tym, że należą do moich ulubionych dziadków. Szkota (w grudniu skończył 67 lat) pozwalam besztać i sam sobie nawet z niego kiedyś dworowałem, do nowojorczyka (w grudniu skończył 73 lata) stosunek mam - przyznawałem się już niejednokrotnie - nabożny i bezwzględnie bezkrytyczny. W ujadających na jego ostatnie filmy („to już nie to, co kiedyś, bla bla bla”) wyczuwam albo tanich prowokatorów, albo skończonych głupców, którzy znieśliby do piwnicy Wenus z Milo, żeby nie wystawiać na pokaz dwumetrowego babsztyla z oderżniętymi ramionami. Po każdym kolejnym allenowskim arcydziełku od nowa zliczam, ile Woody ma lat, choć wynik obliczeń znam na pamięć. I rozmyślam, ile jeszcze nakręci. I zdejmuje mnie strach, że kiedyś wreszcie nakręci ostatni kawałek, że musi kiedyś ostatni nakręcić, że jeszcze nikt nakręcenia tego przeklętego ostatniego kawałka uniknąć nie zdołał. (Jakąś nadzieję daje Manoel de Oliveira - cholernie się stara, a potencjał ma niewątpliwy). Aha, Fergusona i Allena łączy jeszcze coś. Żaden z nich nie jest stary. Musiało się Michałowi przywidzieć. Zdarza się, ja omamy miałem wielokrotnie, tyle że zmarszczki uroiłem sobie na twarzy Woody'ego. Spokojnie, to mija. Wychodzisz, siadasz na półtorej godziny w ciemności, Woody opowiada ci o wszystkich sprawach najpoważniejszych i najcięższych z takim brakiem powagi i taką lekkością, z jaką Andres Iniesta, ponoć subtelny wirtuoz, piłki nie trącił w całym swoim 25-letnim życiu. Nie widać co prawda w pocztówkowym przecież „Vicky Cristina Barcelona” stadionu Camp Nou, ale Woody, jeśli koniecznie muszę się powtarzać, błędów nie popełnia, ani chybi wiedział, że w sezonie 08/09 nawet bez jego zabiegów cały świat usłyszy i uklęknie przed katalońską świątynią. Z Fergusonem to samo. Przypomnijcie sobie, co nawyprawiał przed chwilą w Premier League z gołowąsem Federico Machedą. Ile nawygrywał w minionych kilkunastu miesiącach (podpowiem, że tak płodnego okresu w karierze jeszcze nie przeżył). Jak po porażkach w rundach wstępnych pokonał, a potem przepędził z Anglii najmłodszego ponoć trenerskiego geniusza w dziejach ludzkości Jose Mourinho. Jak stoicko znosi notoryczne nagabywanie, czy nie ma już dość i czy nie dałby sobie wreszcie spokoju z tym futbolem. (W Rzymie rzucił tylko dziennikarzom, by nie zadawali „kretyńskich pytań” - dżentelmen, podziwiam opanowanie, ja bym chyba zdecydował się być niegrzeczny). Jak zawzięcie uczy się nowoczesnego futbolu. Jaką energię ładuje w drużynę. Gdybym ktoś mnie pytał, to Ferguson dopiero teraz osiągnął trenerski szczyt. I nikomu nie obiecał, że się zatrzyma. Starców pośród trenerów to mamy pełno w Polsce. Nie wymieniam nazwisk, coby nie wszczynać awantur, ale łatwo ich rozpoznać, bo im mniej chce im się pracować z piłkarzami, tym stają się ważniejsi. Wiecie - osobistości, autorytety, szychy na fotelach. Ferguson w Rzymie nie był stary. Był zdruzgotany klęską. Oto miara sukcesu - czuć się przegranym, gdy wygrało się niemal wszystko. Jesienią może być mu jeszcze ciężej, zwłaszcza po ewentualnej utracie Cristiano Ronaldo rolę faworyta ligi angielskiej przejmie zapewne Liverpool. Niech się trener Rafa Benitez spręży, niech Fergusona przyciśnie, a zaaplikuje mu doskonały eliksir młodości. Wtedy Michałowi i sobie będę życzył, żebyśmy przypadkiem znużeni nie porzucili blogowania, zanim Szkot się zdąży zestarzeć:-) 