Ktoś chce wciąż debatować o abolicji - czy to słusznie karać całe kluby, skoro zawiniły, wręczając lub biorąc łapówki, pojedyncze osoby? Później, teraz nie ma czasu, teraz trzeba podywagować, czy trener, ktory przyznał się do korupcji (osobiście dawał szmal sędziom i obserwatorom), powinien zostać z futbolu wygnany (przynajmniej do ogłoszenia wyroku), czy jednak mu wybaczamy.Jak dowiedział się Sport.pl, właściciel Polonii Warszawa postanowił, że Dariusz W. poprowadzi dzisiaj drużynę w drugoligowym meczu z Lechią.Żałuję, że nie będzie mnie w Gdańsku. Zawołałbym „sprawdzam” do prezesa Michała Listkiewicza, który w piątek przypomniał, że zatrzymany szkoleniowiec to „dżentelmen o nienagannych manierach, zawsze dobrze ubrany, świetnie wypowiadający się.” Przyjrzałbym się, czy W. trafnie dobrał skarpetki, czy ładną włożył marynarkę, czy zgrabnie podsumuje mecz na konferencji prasowej.A przede wszystkim spytałbym sędziego: w protokole napisał „Dariusz W.” czy zaryzykował i naskrobał pełne nazwisko wybitnego polskiego trenera? 