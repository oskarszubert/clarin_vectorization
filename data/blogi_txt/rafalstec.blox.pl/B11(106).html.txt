Do poniedziałkowej „Gazety Sport” napisałem felieton „Tysiąc meczów i jeden pogrzeb”, w którym chciałem rozprawić się z wszechpanującym chyba nie tylko w Polsce przeświadczeniem, jakoby drużynę Arsenalu tworzyły same niemowlaki rozgrywające drugi mecz w swoich karierach, a drużynę Milanu stetryczali ramole rozgrywający przedostatni mecz w swoich karierach. (Jeśli ktoś nie czytał, to zapraszam tutaj). Umieściłem oba kluby na tle ligowych rywali, by dowieść, że nie są one aż takimi wyjątkami, jak się zdaje - zdaje się zwłaszcza po medialnym bombardowaniu upraszczającymi etykietkami - lecz przypadkami typowymi dla piłki angielskiej i włoskiej.Zaraz po postawieniu kropki w tamtym tekście postanowiłem wypowiedzieć swoją prywatną - małą, blogową - wojnę rozmaitym komunałom o sporcie, które powtarza się tak samo powszechnie, jak bezrefleksyjnie, bez sprawdzenia elementarnych faktów. Zamiast tego amatorzy bzdurnych etykietek i stereotypów naginają rzeczywistość, poszukując dowodów na poparcie swoich fałszywych tez. Tym razem rekord manipulacji pobiła pewna telewizja, która zaprezentowała planszę z opozycją „najmłodszy arsenalczyk - najstarszy milańczyk”. Na ekranie rozbłysnęła metryka 39-letniego Maldiniego i 20-letniego Fabregasa, tymczasem równie dobrze można było wyłuskać duet o zupełnie odmiennej wymowie - w bramce Arsenalu stał bowiem 39-letni Jens Lehmann, a w napadzie Milanu biegał 18-letni Alexandre Pato (co daje jeszcze wyższą rozpiętość wiekową).Dziś pierwsza bitwa w mojej małej wojnie. Już na spokojnie, po meczach, sprawdziłem pewne fakty z ostatniego śródtygodnia w Lidze Mistrzów (wiek graczy mierzyłem rocznikowo, nie bacząc na miesiące). Oto najciekawsze:1) Podstawowa jedenastka Milanu ze środy miała w sumie 335 lat. Podstawowa jedenastka Interu - 332. Podstawowa jedenastka Romy - 327. Obie mediolańskie drużyny to na dobrą sprawę rówieśnicy, a Roma jest ledwie kilka miesięcy - licząc przeciętną wieku - młodszą siostrą. Różnicę robi jeden człowiek - Paolo Maldini, który w czerwcu skończy 40 lat. Gdyby go zamienić np. na Jankulovskiego (jak często dzieje się w lidze włoskiej), Milan byłby we włoskim zestawie najmłodszy! Tyle, że wyjmować Maldiniego nie ma sensu. Wypadł w środowy wieczór fantastycznie, był najlepszy w zespole. A rozgrywał 1001. mecz w seniorskiej karierze.2) Podstawowa jedenastka Arsenalu miała w sumie 290 lat. Podstawowa jedenastka Manchesteru United - 293 lata. Podstawowa jedenastka Liverpoolu - 301. To znów różnice kosmetyczne, a gdybym skrupulatnie porachował miesiące, mogłyby się okazać jeszcze mniejsze. I teraz uwaga: zmiany dokonane przez trenerów odmłodziły dwie spośród wymienionych drużyn. Kończąca spotkanie jedenastka Arsenalu miała 274 lata, a kończąca spotkanie jedenastka Manchesteru - ledwie 270 lat.Przejdzie to komuś przez gardło? Zbitka trzech wyrazów: Manchester młodszy od Arsenalu?PS Nietypową dla Anglików drużyną jest Chelsea. W meczu z Olympiakosem Pireus najmłodsi byli 26-latkowie: pomocnik Michael Essien, obrońca Alex i, znów uwaga, bramkarz Petr Cech. 