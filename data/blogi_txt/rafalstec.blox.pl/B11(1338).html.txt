Na początku sezonu maluszki z ligi hiszpańskiej - czyli 90 procent jej składu - były w stanie w meczach z kolosami trochę podokazywać. A to barcelończycy wyczłapali na murawę roztargnieni i pogubili punkty, a to odmienionym kadrowo „Królewskim”, którzy dopiero się wzajemnie poznawali, przytrafił się bezbramkowy remis. Minęło kilka tygodni, współpanujący odzyskali kontrolę totalną. Od sześciu kolejek wygrywają zgodnie i zazwyczaj wysoko. Ich mecze podzieliłbym na dwie główne kategorie. W pierwszej mieszczą się  wieczory, w którym rywale z miejsca zostają wytargani za uszy, tracą wszelkie złudzenia i surowość wyroku zależy wyłącznie od zapału faworyta - tak wyglądało sobotnie 0:8 Almerii z Barcą. Do drugiej kategorii wkładam wieczory, podczas których przewagi giganta nie widać, czasem to wręcz przeciwnik długo podoba się bardziej, a mimo wszystko widz w każdej sekundzie gry czuje, że nieuniknione nadciąga - tak wyglądało sobotnie 5:1 Realu z Athletic Bilbao. Widowisko w Madrycie teoretycznie powinno oferować nieco emocji, słyszałem nawet tezę, że jeśli obu potentatom nie wolno na wpadkę pozwolić sobie nigdy, to ich mecze muszą trzymać w napięciu. Kto nie ogląda, może uwierzy. Kto ogląda, wie, że to bujda na resorach. Na Santiago Bernabeu rzekome trzymanie kibica w niepewności przypomina grę pozorów w najnieznośniej schematycznych thrillerach - im bliżej prężącemu się w głównej roli supermanowi do upadku w przepaść, tym bardziej oczywiste staje się, że przeżyje, a przy okazji ocali jeszcze ludzkość z całą podległą jej fauną i florą. Zdychamy z nudów, bo z doświadczenia wiemy, jak się te historyjki kończą. Zostawiam Barcę, a skupiam się na Realu, bo to na jego stadionie spotkały się najdłuższe seriale na na szczytach współczesnego futbolu. Królewscy wygrywali tam - wyjąwszy rzecz jasna Gran Derbi, zakłócenie pojawiające się raz na sezon - w ostatnich 24 kolejkach ligowych, wbijając średnio 3,46 gola w meczu. Zazwyczaj obejmowali prowadzenie przed przerwą, ze zdobyciem zwycięskiej bramki do ostatniego kwadransa zwlekali ledwie dwukrotnie. W ubiegłosezonowych spotkaniach z Sevillą oraz Osasuną. Passa jeszcze by się wydłużyła, gdybyśmy zamknęli oczy na finisz sezonu 2008/2009 - wtedy Real po szokującej klęsce w Gran Derbi stracił szanse na tytuł, zrezygnował z walki i oddał wszystkie spotkania (wicemistrzostwa nikt mu już odebrać nie mógł). Latem do madryckiej twierdzy przybył Jose Mourinho, superman wznoszący mur nie do sforsowania także wokół stadionów, które przed jego erą i po jego erze zdobywane bywają. On przegrał tylko jeden ligowy mecz u siebie - pierwszy w karierze, 3 lutego 2002 roku, niespełna miesiąc po debiucie w roli pierwszego trenera. Niewiarygodną passę - prawdopodobnie unikalną w czołowych rozgrywkach na kontynencie - rozpoczął jeszcze w Portugalii (38 spotkań bez porażki Porto), kontynuował ją w Anglii (60 spotkań Chelsea) i Włoszech (38 spotkań Interu), teraz twardo trzyma się w Realu. Jego podkomendni na swoich boiskach pozostają nietknięci od 142 kolejek. Jeszcze raz - władzę nad drużyną, która u siebie zawsze wygrywa, objął wódz, który u siebie nigdy nie przegrywa. Tak, Santiago Bernabeu obiecuje mnóstwo mocnych wrażeń, bardziej wciągającego tasiemca w naszej galaktyce nie widziano. Serdecznie zapraszamy przede wszystkim amatorów krwawych sportowych jatek. Oba wielkoludy prawie zawsze miały nad resztą ligi hiszpańskiej przewagę, ostatnio odskoczyły w nadprzestrzeń. Kto liczył, że ich bezprecedensowa hegemonia jest chwilową anomalią, ma powody, by zwątpić. Pokonany w sobotę trener z Bilbao pojękiwał, że problem się pogłębia, bo Barca z Realem nie wpadną na siebie przed finałem w Copa del Rey, więc zagarną dla siebie kolejne rozgrywki. Mało kto już przypuszcza, że będzie w stanie im się choćby oprzeć, przybywa tych, którzy czują się wykluczeni, na kompleks prowincjusza cierpią już wszędzie. Pamiętacie, jak piłkarze Villarrealu mogli w październiku wleźć na pozycję lidera? Wystarczyło wygrać w Alicante. Zremisowali. Przeżyli to siódmy raz w historii klubu - po raz siódmy mieli szansę być na szczycie tabeli, po raz siódmy ją zmarnowali.  Kto zastanawiał się, kiedy duopol choć trochę osłabnie, dziś powinien wziąć pod uwagę również ewentualność kompletnie inną. Zapytać, czy wcześniej nie nadejdzie czas ostatecznego złożenia broni i maluszkom przed wejściem na boisko nawet nie zatli się w główkach myśl, iż potwora można spróbować ugryźć. Przyjadą, klękną, pocałują Jego Eminencję Ronaldo w korki, każdy upoluje po meczu relikwię - jedną ze świętych koszulek rywali. A w trakcie gry będą stąpać ostrożnie (niektórych trener zatrzyma na ławce), by zachować moc na następną kolejkę. Wtedy przynajmniej zaryzykują zdrowie w jakimś konkretnym, realnym celu. 