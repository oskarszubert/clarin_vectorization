Obsługiwanie finału Ligi Mistrzów z połamanym kulasem jest tyleż wyczerpujące, co pouczające.Po pierwsze, zdołałem już osobiście zbadać szczelność uefowskiego systemu bezpieczeństwa. Moją, że się tak wyrażę, asystentkę (po prawdzie łączą nas nieco inne relacje, ale bez przesady z tym blogowym ekshibicjonizmem) wprowadziłem metodą „na litość” daleko w głąb terytorium, na którym mogą poruszać się wyłącznie osobnicy akredytowani, i gdyby ją to interesowało, mogłaby wczoraj zapytać Cristiano Ronaldo, jakiego używa kremu przeciw zmarszczkom. Na marginesie już tylko dodam, że intruzka krążyła wokół i po stadionie ze scyzorykiem w plecaku:-)Po drugie, po zaskakująco długich poszukiwaniach gospodarze Stadio Olimpico odkryli windę. Była co prawda zamknięta na cztery spusty i nikt nie miał pojęcia, skąd wytrzasnąć klucz, ale wymusiłem na tubylcach obietnicę, że do dzisiejszego popołudnia obmyślą sposób na sforsowanie drzwi. Nie wiadomo tylko, czy wjadę nią na trybunę prasową, czy zupełnie gdzie indziej. Opinie Włochów są rozbieżne. Trochę jaja, nie? Gdyby do non stop opuszczonej stopy nie spływała krew, miałbym ubaw po pachy. Ale i tak mi się podoba.Dopiero przed chwilą obleciał mnie strach. Dotarło do mnie, że jest wyzwanie, któremu wieczorem jako korespondent „Gazety” na pewno bym nie podołał. Tomasz Kuszczak niby ma dzisiaj nikłe szanse zasłużyć się dla Manchesteru, ale z polskimi bramkarzami nigdy nic nie wiadomo, ostatecznie spośród czterech naszych finalistów Pucharu Europy aż trzech - wszyscy poza Bońkiem - wystawało między słupkami. I gdyby Kuszczak jakimś cudem jednak zagrał, gdyby jeszcze został bohaterem i gdyby była szansa zamienić z nim słowo w tzw. strefie mieszanej, o kulach się tam nie dostanę. A nawet gdybym dotarł na miejsce, to bym się przez dziennikarską ciżbę do niego za żadne skarby wszechświata nie dopchał...PS Niestety, ponurej tradycji stało się zadość. Jeden kibic Manchesteru już został w Rzymie dźgnięty nożem (w udo). Pod Stadio Olimpico kwitnie czarnorynkowy handel, cena wywoławcza biletu fałszywego albo takiego, na który i tak nikt nie wejdzie na stadion, oscyluje wokół tysiąca euro. Rosyjskojęzyczni są zainteresowani, chociaż sfinalizowania transakcji własnoocznie nie stwierdziłem. Karabinieri nie reagują. 