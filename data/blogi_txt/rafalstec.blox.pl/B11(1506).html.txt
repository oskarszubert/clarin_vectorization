Chodzi o 75 mln euro, więc przepraszam za słowo „szalona”. Pożyczyłem je z okładki „La Gazzetta dello Sport”, która relacjami z negocjowania transakcji wszech czasów zalewa także dwie następne kolumny. Przymiotnik dobrała, delikatnie mówiąc, niezbyt trafny. Dla rodziny królewskiej panującej w Zjednoczonych Emiratach Arabskich może wręcz obraźliwy? Nowi właściciele Manchesteru City nie postradali zmysłów, oni tylko kontrolują 9 proc. globalnych zasobów ropy naftowej oraz 5 proc. zasobów gazu ziemnego. Ekstrawagancją byłoby raczej targować się o parę baniek w tę czy we w tę.Zwłaszcza jeśli laureat nagrody dla Wizjonera Roku na Bliskim Wschodzie, nowy boss manchesterskiego klubu Sulaiman Al-Fahim obiecywał nie tracić czasu: Mamy bardzo prosty cel. W tym sezonie chcemy wprowadzić drużynę do czołowej czwórki Premier League, w przyszłym zdobyć w Anglii tytuł, w kolejnym wygrać Ligę Mistrzów. Muszę jeszcze porozmawiać z trenerem, ale wiem, że najlepsi piłkarze kosztują przeciętnie około 30 mln funtów. Potrzebujemy takich piłkarzy 18. Cristiano Ronaldo mówił, że chce grać w największych klubie świata. Zobaczymy w styczniu, czy mówił serio.Na razie sprawdzają Gianlugiego Buffona. Utratę najlepszego bramkarza świata (pisałem o tym zjawisku: Pół-człowiek, pół-bramka) planują Juventusowi osłodzić właśnie wspomnianymi 75 milionami. Szefowie turyńskiego klubu początkowo w ogóle nie chcieli o transferze rozmawiać, ale po usłyszeniu konkretów łaskawie zaczęli. I rozmawia im się, jak donosi „Gazzetta”, coraz milej. Gdyby interes ubili, wyrównany zostałby transferowy rekord świata z 2001. Wtedy 75 mln za genialnego Zinedine’a Zidane’a dał - również Juventusowi - Real Madryt.Buffona turyńscy fani wielbią tyleż za fantastyczną sportową klasę, co bezwarunkową lojalność. Nie opuścił ich, mimo propozycji z Milanu, nawet latem 2006 roku, gdy karnie wykopany z Serie A klub tonął w drugiej lidze. Teraz bramkarz się waha. Dostałby 200 procent podwyżki i jego pensja byłaby absolutnym rekordem świata. 15 mln euro za sezon to gaża znacznie obfitsza niż gaże rekordowo opłacanych Ibrahimovicia (12 mln), Kaki (9 mln) i Messiego (7 mln). W dodatku pobierałby ją co najmniej do 2013 roku, czyli do 35 roku życia.Na poniedziałkowym czacie po raz pierwszy nie wykluczył transferu: Gdyby ktoś zaproponował za mnie np. 100 mln, poszedłbym do szefów i poprosił, by mnie sprzedali. Mogli by sobie za to kupić trzech innych mistrzów. Ale stawiam jeden warunek. Oferta musiałaby przyjść zza granicy.Warunek spełniony. A te 25 mln różnicy? Negocjacje trwają. Parę baniek w tę czy we w tę... 