Polskie kluby piłkarskie trzeba zmuszać, by dla własnego dobra - i dobra graczy ponad wszystko - zatrudniły prawdziwego lekarza sportowego, bo inaczej zatrudnią ginekologa albo nikogo. Opowiadał o patologii dr Robert Śmigielski, ja przypomniałem o niej sobie podczas lektury „Medicine Matters”. W kwietniowym wydaniu biuletyn UEFA relacjonuje sztokholmskie sympozjum poświęcone roli nauki w nowoczesnym futbolu. Organizatorzy zagadnęli, co się w tym sporcie przede wszystkim zmieniło, trenera Aleksa Fergusona - bezpośredniego świadka kilku epok, źródło pewniejsze od dzieł najskrupulatniejszych historyków. Tytuł „trener” nieco Fergusonowi ubliża. Szefowi drużyny z europejskiej czołówki bliżej dzisiaj do dyrektora generalnego nadzorującego wiele równoległych operacji firmy, stąd używane przez anglojęzycznych określenie „menedżer”. Sztab bezpośrednich współpracowników w Manchesterze United obejmuje dwóch asystentów trenera, lekarza sportowego, pięciu fizjoterapeutów, podiatrę (od stóp), optometrystę (od procesu widzenia), specjalistę od przygotowania atletycznego, trzech specjalistów od przygotowania kondycyjnego i dwóch wideoanalityków. Powtórzmy - to tylko najbliżsi podwładni Fergusona. Szkocki trener za najważniejszą zmianę w futbolu uznał inwazję nauki, która zrewolucjonizowała medycynę sportową i dietę, pozwoliła zapobiegać urazom, umożliwiła zindywidualizowanie treningu i nakłonienie organizmu gracza do krańcowego wysiłku, a zarazem sprawiła, że organizm potrafi znieść nieznaną wcześniej intensywność pojedynczych meczów i całego sezonu. - Dzisiaj byłoby niemożliwe pracować tak, jak pracowałem w 1986 roku (wtedy Ferguson przyszedł do MU). Rozrosło się to wszystko do wielkiej bestii, nikt nie zdołałby zajmować się wszystkim osobiście. Kluczowe stało się delegowanie zadań. Poza piłkarzami jest jeszcze około 40 osób, które składają mi raporty - mówi trener MU. Nawet bez fergusonowych wyznań wiemy, że w futbolu trwa technologiczny wyścig. Wyścig o tyle bardziej skomplikowany od rywalizacji samochodowych koncernów w Formule 1, że bolidy nie budzą się z chandrą, nie miewają cichych dni z konkubiną, nie bolą ich głowy od ciągłych wyzwań, nie czują strachu. Słowem, nie przeszkadza im psychika. A ponieważ od ułamka sekundy dekoncentracji faceta, którego brukowiec przyłapał na zdradzie, zależą niekiedy dziesiątki miliony euro, niezbędni w boiskowym biznesie stali się jajogłowi. Niejakiego Bruno Michelisa – ściągniętego do Chelsea z MilanLabu, by John Terry i Frank Lampard hasali z piłką do czterdziestki - nazywają w klubie „koordynatorem naukowym”. Zapamiętajcie, to nowa istotna funkcja w piłce nożnej - koordynator naukowy. (Synonimem ma być „performance manager”, ale nie umiem przetłumaczyć, by nie brzmiało paskudnie. Jakieś propozycje?) Alex Ferguson wydaje się najbardziej kompetentny, by rozstrzygać, co ważne, a co najważniejsze, nie tylko ze względu na staż. Manchester United dopiero teraz osiągnął przecież swój szczyt. Jego piłkarze zmierzają właśnie po czwarte z rzędu mistrzostwo Anglii, czyli ku passie bezprecedensowej w całej historii rozgrywek powstałych jeszcze w XIX wieku. I po trzeci z rzędu - są faworytami w ćwierćfinale, będą w razie awansu w półfinale - finał Ligi Mistrzów, czego z kolei nie dokonał nikt po Juventusie z lat 1996-98. A wszystko to dzieje się w erze, w której ponoć nikt nie jest w stanie znieść na dłuższym dystansie nieludzkiego tempa rozgrywek. Nic dziwnego, że jeden dr Frankenstein tutaj nie wystarczy. 