Ogłosiłem go tydzień temu, nagrodą była piłka z autografami pokonanych przez mistrza Bundesligi graczy Schalke Gelsenkirchen, obiecałem ją autorowi najfajniejszej nazwy dla naszego tercetu w barwach Borussii, zresztą szczegóły znajdziecie tutaj. Kilka propozycji szczerze nas - jurorów było dwóch, ten drugi zaproponował od siebie „Jedź do Dortmundu, polskie medale już tam są” - rozbawiło: jak „Tercet egzotyczny”, „Kontrabanda” albo „Fatamorgana z Dortmundu”. Doceniliśmy też kilka wariacji podanych serio, ale wolę nie przytaczać, oczywiście ze strachu, że jakąś pominę. W każdym razie umieszczonego w tytule notki zwycięzcę wybraliśmy właściwie bez awantur. (A w ogóle to można jeszcze chwilę głosować, więc jeśli nas jakaś propozycja powali, obiecuję drugą piłkę;-)) Dlaczego Polussia? Po pierwsze, jest krótko i na temat. Po drugie, spolszczamy niemiecki oryginał, a zatem czynimy to, co czynią nasi ludzie w Dortmundzie - nawet najfajniejsze propozycje niemiecko brzmiące odrzuciliśmy, bo uznaliśmy, że bardziej odpowiadałyby scenariuszowi odwrotnemu, czyli naszemu klubowi germanizowanemu przez piłkarzy zza Odry. Po trzecie, spolszczamy oryginał mocno - aż trzema pierwszymi literami, połową słowa „Polska”. Po czwarte, nazwę dortmundzkiej drużyny przekręcamy na tyle sprytnie, że nadal z oryginałem się kojarzy. Po piąte wreszcie, wykręcamy ją w stronę sympatyczno-ckliwego gaworzenia, miękkie „Polussia” mógłby wyseplenić przyuczany dopiero do kibicowania brzdąc, którego na razie nie stać na twarde „Borussia”. Zgodnie z zapowiedzią spróbuję poużywać „Polussii” na łamach „Gazety”, ale przede wszystkim prześlę nagrodę autorowi. Właściciela nicka chandler22 proszę o mejla, w którym przyzna się do imienia, nazwiska i adresu (zobowiązuję się nie handlować danymi osobowymi na czarnym rynku). Gratulacje!﻿ 