Nie wzruszyłem się do rzewnych łez bodajże od tamtej pamiętnej chwili, w której Terminator dla dobra ludzkości ze złego Terminatora przemienił się w dobrego Terminatora. No, może jeszcze z oczodołów wycisnęła mi kapkę Angelina Jolie adoptująca biedne dzieci z odległego kraju zwanego Afryką albo Azją (pewności nie mam, nie bardzo się orientuję). Ani Terminator, ani Angelina nie zakasują jednak w konkursie na dobroczynność Zagranicznych Działaczy, którzy zapamiętale wspierają polską siatkówkę. To dzięki nim nasza siatkówka znów odniosła sukces. Sukces gargantuiczny, na moje oko największy w dziejach galaktyki - oto Skra Bełchatów wystąpi w klubowym Pucharze Świata. Dlaczego największy w dziejach galaktyki? Odpowiedź jest oczywista, ale mniej rozgarniętym wytłumaczę - otóż z Europy zaproszeniem zaszczycony został kandydat na uczestnika turnieju naturalny, czyli najlepszy na naszym kontynencie Itas Diatec Trentino, oraz dwaj szczęśliwi posiadacze „dzikiej karty”, owego cudownego glejtu gwarantującego występy w ważnych zawodach bez konieczności wygrywania. Zagraniczni Działacze mogli ją przyznać, gdyby spoglądali wyłącznie na ostatni sezon, Iraklisowi Saloniki - finaliście ostatniej Ligi Mistrzów, który zresztą do finału docierał także w latach 2005 i 2006. Mogli ją też przyznać, gdyby spoglądali pięć ostatnich sezonów, drużynie z Francji, bo francuski Tours Volley-Ball też wygrywał niedawno najważniejsze klubowe rozgrywki w Europie, a potem jeszcze zajmował drugie miejsce. W ogóle mogli działacze wymyśleć najróżniejsze sportowe kryteria, dzięki którym czarodziejska „dzika karta” uszczęśliwiłby - poza Zenitem Kazań - jakiś klub spoza Polski, choćby niemiecki Friedrichschafen. Na szczęście Zagraniczni Działacze są zbyt fajni, żeby zignorować imponujące osiągnięcia działaczy polskich. Cytuję prezesa Skry Bełchatów Konrada Piechockiego, podkreślenie moje: Spotkało nas ogromne wyróżnienie, ponieważ zostaliśmy uznani za czołową europejską drużynę. Wypada docenić starania Zagranicznych Działaczy siatkarskich, bo działacze nadzorujący inne dyscypliny uciekają się do metod prymitywniejszych i wszystko uzależniają od wyników. Kto wygrywa, ten awansuje, kto przegrywa, ten odpada, bla bla bla. Dogmatyków nie obchodzi, że czasem każdemu zdarza się słabszy dzień, że jedna czy druga porażka nie powinna przekreślać wysiłku zawodników, że każdy powinien dostać na szansę. Zwłaszcza Skra Bełchatów, która zasłużyła na wsparcie choćby dlatego, że zorganizowała w zeszłym roku turniej finałowy Ligi Mistrzów, dzięki czemu nie musiała przebijać się przez rundy eliminacyjne i jedyny raz historii w turnieju finałowym wystąpiła. Pewnie dlatego, jak uroczyście obwieszcza prezes Piechocki, „została uznana” za czołową drużynę. Łatwo ulegających pokusie moralnego oburzenia informuję, że Skra wcale nie jest faworyzowana. Kilka tygodni temu Zagraniczni Działacze podarowali „dzikie karty” - tym razem uprawniające do zabawy w Ligę Mistrzów - siatkarzom z Jastrzębia oraz siatkarkom z Dąbrowy Górniczej. Mnie wzruszyło, jeśli wolno mi wrócić do ekshibicjonistycznego obnażania najskrytszych emocji, przede wszystkim wyróżnienie tej ostatniej drużyny. Znów oddajmy głos prezesowi (wypowiedź Roberta Karlika przeklejam ze oficjalnej strony klubu, zachowuję pisownię oryginalną): (...) biorąc pod uwagę kilka aspektów sprawy tj.: duży obiekt, doskonała oprawa meczów i wysoka frekwencja, świetni kibice oraz renoma jaką cieszy się nasz klub w Polsce, stabilność organizacyjna i finansowa, wiarygodni działacze i dobra drużyna – otrzymaliśmy propozycję startu w Lidze Mistrzyń. Siatkarki z Dąbrowy Górniczej zajęły w polskiej lidze zaledwie piąte miejsce (najwyższe w króciutkiej historii klubu), ale dostały możliwość zdobycia Pucharu Europy. To się nazywa równość szans! Rozczulam się rzadko, ale tym razem twardziela zgrywać nie zamierzam. Na szczęście przed chwilą usłyszałem w telewizji od polskiego działacza Jerzego Mroza, że w zamian zaszczycą nas wizytą na Memoriale Huberta Wagnera działacze z Kataru, który Puchar Świata zorganizuje. Ładnie, niewdzięcznikami nie jesteśmy, choć moim zdaniem to nie wystarczy - Zagraniczni Działacze naprawdę zasłużyli, byśmy wreszcie wyprawili na ich cześć jakiś festyn. Przy okazji moglibyśmy wystawić na widok publiczny te niezliczone „dzikie karty”, które nam ofiarowali w ostatnich latach. Jest czym, to dlaczego się nie pochwalić? 