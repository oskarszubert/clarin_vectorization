1) Przede wszystkim wejrzyjcie na internetowe wideogalerie i popodziwiajcie, jak przyjął dzisiaj piłkę, zanim wbił zwycięskiego gola. Perła, której snajperskie rankingi ani inne statystyczne piramidy nie uwzględniają. 2) Na rankingi też warto zerknąć. Robert Lewandowski wskoczył dziś na pozycję współlidera wśród najskuteczniejszych piłkarzy Bundesligi. Gdyby ją utrzymał, dokonałby tego jako pierwszy Polak - dotąd najwyżej wdrapał się Jan Furtok, który w 1991 roku został wicekrólem strzelców niemieckich rozgrywek. Królem strzelców w czołowej lidze europejskiej nie został żaden nasz gracz. 3) Kiedy Bundesliga po raz ostatni eksportowała swojego najlepszego snajpera, sprzedawany Edin Dzeko zbliżał się do 25. urodzin. Kosztował 32 mln euro, płacił Manchester City. Lewandowski po zakończeniu bieżącego sezonu też będzie miał 25 lat. 4) Najwyższa średnia goli na mecz w Bundeslidze polskich piłkarzy: Lewandowski 0,49; Furtok 0,36; Smolarek 0,31; Juskowiak 0,30; Tobolik 0,29. 5) Najskuteczniejsi w mocnych futbolowo krajach tej jesieni, sumuję mecze w ligach krajowych i europejskich pucharach: Messi 22 gole w 17 meczach; Ronaldo 17/18; Cavani 14/15; Ibrahimovic 14/16; Falcao 13/12; Lewandowski 13/17; Suarez  12/17; El Shaarawy 12/18; Di Natale 11/16; Van Persie 11/16; Aduriz 10/14; Mandzukic 9/16. Kilku goleadorów jeszcze Polaka wyprzedza. W listopadzie nawet Messi strzelił jak dotąd jednego mniej.﻿ 