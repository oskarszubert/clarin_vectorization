Z rosyjskimi listami polecającymi dla zainteresowanego posadą selekcjonera polskich siatkarzy Wiktora Sidelnikowa postępowałbym ostrożnie i dyplomatycznie. Trener Dynama Kazań dostał poparcie od nie byle kogo. Nikołaj Patruszew to nie tylko prezes zaprzyjaźnionej sportowej federacji, ale zarazem szef okolicznych służb specjalnych - szara eminencja o nie do końca zbadanych wpływach, jeden z bohaterów podbijających świat opowieści Aleksandra Litwinienki demaskujących Rosję jako kraj opleciony przez agenturę, zdaniem wielu drugi po Putinie człowiek w państwie.Namysł przed odpowiedzią naprawdę się przyda. Zamiast bez szacunku się żachnąć, powinien PZPS zareagować z pełną rewerencją dla pozycji Patruszewa. Warto nawet zasalutować, jeśli zwiększymy prawdopodobieństwo, że w razie ewentualnej odmowy i zatrudnienia prowadzącego kadrę USA McCutcheona Rosjanie nie wycelują w Polskę żadnych rakiet ani nie ulokują całej swojej piechoty pod Kaliningradem.Tyle w sprawie czynników oficjalnych, my tutaj - na skromnym blogu - możemy chyba mówić o rekomendacji Patruszewa wprost. A czytać wypada ją na co najmniej dwa sposoby. I z przezorną podejrzliwością, i z przekonaniem o szczerości intencji przyjaciół ze wschodu.Wariant pierwszy nakazuje zastanowić się, czy aby rzeczywiście leży w sąsiadów interesie wspieranie reprezentacji Polski - przecież poważnego rywala! - i uczciwego doradzania dla jej dobra. Drużyna Raula Lozano wygrała z nimi oba mecze na najważniejszych imprezach (w mistrzostwach świata i turnieju olimpijskim). Czy chcieliby mieć naprzeciw swojej kadry siatkarskiego dowódcę jeszcze znakomitszego?Wariant drugi nakazuje sprawdzić, czy Patruszew ze swoimi przybocznymi w ogóle umieją dobierać selekcjonerów. Cztery lata temu, gdy o posadę w Warszawie zabiegał Raul Lozano, zdecydowali się na absolutnie bezprecedensowy w ówczesnej Rosji eksperyment z trenerem obcokrajowcem. Zatrudnili Serba Zorana Gajicia, który zresztą złożył też CV w Warszawie. Pomysł nie wypalił (poniżające siódme miejsce na srebrnym dla nas mundialu!) i trzeba było wziąć Białorusina z francuskim paszportem Władimira Aleknę. Też bez skutku.Bez skutku, czyli złota. Na mistrzostwo Europy czekają Rosjanie od 1991 roku, na mistrzostwo świata - od 1982, na mistrzostwo olimpijskie - od 1980. Po upadku ZSRR sięgnęli po ledwie dwa trofea, nieporównanie mniej prestiżowy Puchar Świata (1999) oraz pucharek za Ligę Światową (2002). A przecież ambicje mają - słusznie, biorąc pod uwagę potencjał - imperialne. Z ich punktu widzenia ponoszą notoryczne klęski.Wychodzi, że nasi sąsiedzi selekcjonerów sobie dobierają raczej średnich. Mamy im teraz wierzyć, że nam oddadzą najlepszego? Że sami go sobie nie biorą, by zrobić dobrze akurat Polsce? 