Zwierzenia Didiera Drogby, jakoby od dawna chciał odejść z Chelsea, to takie same dyrdymały, jak przysięgi innych piłkarzy, że od dziecka marzyli, by grać w tym właśnie klubie, od którego akurat wyszarpali - albo zamierzali wyszarpać - suty kontrakt. Nie wierzę mu w ani jedno słowo. On po prostu kochał wyrzuconego z klubu Jose Mourinho, teraz mu smutno i czuje wszechogarniającą pustkę, a w tej wszechogarniającej pustce wyraźnie widać, że Stamford Bridge to nie futbolowa katedra w typie Camp Nou czy Santiago Bernabeu, lecz byle rudera zaludniana przez parweniuszy zasypanych szmalem Romana Abramowicza.Z jego postawy wnioski powinni jednak wyciągnąć wszyscy trenerzy świata. Chcesz, żeby piłkarze rzeczywiście poszli za tobą nie tylko w ogień, ale zrobili coś znacznie bardziej spektakularnego - pokazali język szefom klubu o potencjale Chelsea? Wystarczy naśladować Mourinho. Piłkarzom się nie chciało i przegrali haniebnie mecz, to mówisz: zawiodłem jako trener, zupełnie nie udało mi się ich zmotywować. Twój obrońca zasłużył na czerwoną kartkę, bo połamał rywalowi obie nogi i odgryzł mu ucho, to rozkładasz ramiona: incydentu nie zauważyłem, akurat zawiązywałem sznurówki. Twój napastnik strzelił gola z ewidentnego spalonego, to uderzasz: widziałem wszystko ze szczegółami, bramka była w stu procentach prawidłowa. Ktoś cię pyta o klasę twoich zawodników, to wymieniasz: mam najlepszego bramkarza na świecie, najlepszego lewego obrońcę na świecie, najlepszego prawego obrońcę, najlepszego środkowego obrońcę, najlepszego lewoskrzydłowego itd. No chyba, że do ataku prezesi ci wcisną kiepszczaka Szewczenkę, wtedy wyhamowujesz.Piłkarze Chelsea pokochali trenera Mourinho na zabój, bo stawał w ich obronie zawsze (nawet kiedy wychodził na idiotę), a przed ważnymi meczami ściągał całą presję na siebie, byle ich odciążyć. Zazwyczaj musiał kłamać, ale dla niego cel uświęcał środki, więc ściemniał, ile wlezie. I to działało. Działa do dziś. Chelsea się rozpada (typuję, że następny po Drogbie będzie Lampard), a kolejny pracodawca będzie wiedział, że po zwolnieniu Portugalczyka czeka go już tylko potop.Mourinho to atrakcja także dla dziennikarzy, ale akurat z nimi - czy raczej: z nami - jest tak, że lubimy też tych trenerów, którzy zawsze szukają winy poza sobą. Obejrzyjcie sobie największego trenerskiego nerwusa wszech czasów, niejakiego Trapattoniego. Dla mnie ta konferencja prasowa Bayernu Monachium to absolutny futbolowy megahit, choć jego głównego bohatera piłkarze - przynajmniej niektórzy - raczej nie kochali: 