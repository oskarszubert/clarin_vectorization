Jerzy Dudek ma u nas, zwłaszcza w wirtualnym świecie internetowych forów, liczny elektorat negatywny. Elektorat analizujący sytuację w sposób, bym powiedział, jakże znajomy i swojski. „Przecież Dudek najpierw niewiele wygrał, potem w Liverpoolu go nie chcieli, wreszcie, to najbardziej żałosne, przyjął ofertę z Realu Madryt, chociaż wiedział, że wyląduje na ławce.” (W młodzieńczym wieku 34 lat dać się usadzić na ławie najsłynniejszego klubu świata!? Fuj, kompletny brak ambicji, szanujący się zawodnik unika laby w rezerwie, co wiemy z zagranicznych karier innych naszych gwiazd).Poprzedzam meritum wyjaśniającym wstępem, bo chcę wam zaproponować lekturę wywiadu udzielonego przez Dudka „Guardianowi”, a zdaję sobie sprawę, że wbrew mojej woli wręczy on zatrzęsienie argumentów propagatorom tezy, jakoby roztańczony bohater ze Stambułu przestał już być piłkarzem. Przepytujący go reporter nie podejmuje niemal w ogóle tematów ściśle piłkarskich, nie pyta o jutro i pojutrze, lecz wyciąga rozmówcę na sentymentalną podróż do przeszłości i po Madrycie (już współczesnym). Dudek mówi, że już się w stolicy Hiszpanii zadomowił, że wie, gdzie są dobre restauracje, że lubi ptasie mleczko; opowiada o ładnej pogodzie i przesiadywaniu z żoną w ogrodzie; relacjonuje, jak hiszpańscy prezesi klubów spóźniają się na biznesowe spotkania o trzy godziny i potem nie rzucają nawet słowem wyjaśnienia etc.Mnie zaintrygowało jednak przede wszystkim spotkanie reprezentacji Polski - odbyte przy okazji sparingu z Włochami - z Janem Pawłem II, które wspomina Dudek. Zaintrygowało i wypełniło nadzieją: otóż w wycieczce do papieża znalazło się miejsce dla ledwie dwóch piłkarzy i aż dziesięciu działaczy PZPN. Słowem, wbrew rzucanym wrednie i bez pokrycia oskarżeniom, że nasze futbolowe władze do cna przeżarł zimny cynizm, akceptacja dla patologii oraz pogarda dla wszelkich zasad, ani chybi prowadzą ludzie związku bogate życie duchowe, pełne rozmyślań o sprawach niematerialnych i zniuansowanych dylematach etycznych. Czyli szansa na moralną odnowę w polskiej piłce jest. (Są też inne symptomy: błyskawiczna - z dzisiaj! - decyzja Polonii, by zawiesić trenera Dariusza W.; informacja prezesa Listkiewicza, że on i jego przyboczni z PZPN powołali zespoły do spraw przeszłości, teraźniejszości i przyszłości. Wszystko bez prawomocnych wyroków!)Trochę mi wstyd, że w tym felietonie do dzisiejszej „Gazety Sport” w szybką odnowę powątpiewam. I że przed wywiadem dla „Guardiana” wciąż uważałem Dudka za futbolistę, że nie chciałem przyjąć do wiadomości, iż podpisując kontrakt z Realem, w kompromitującym stylu ogłosił nasz bramkarz zakończenie kariery. Nawet jeśli regularnie, na każdym treningu, gra Dudek w piłkę z gwiazdami światowego futbolu. 