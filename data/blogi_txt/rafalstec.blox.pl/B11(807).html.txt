Po transferowym sabotażu z ubiegłej zimy, który zdemontował warszawską drużynę w przededniu rundy wiosennej, niby niczego nie wolno być pewnym, zwłaszcza że znów zanosi się na styczniową wyprzedaż sreber, konieczną dla zasklepienia wyrwy w klubowym budżecie. A jednak nie umiem sobie wyobrazić, by tym razem ktokolwiek zatarasował Legii autostradę do mistrzostwa Polski. Kiedy słyszę, że pokiereszują ją planowane transfery, staje mi przed oczami jej najefektowniejsze zwycięstwo - odniesione w Poznaniu pomimo braku Astiza, Vrdoljaka, Wolskiego i Saganowskiego, czyli kwartetu zdolnego stanowić twardy rdzeń drużyny na miarę tytułu. Legia kadrę jak na nasze standardy uskładała przebogatą, a dzięki zręcznej personalnej żonglerce trenera wszyscy są zdolni w każdej chwili wejść i grać, nie hoduje Jan Urban rezerwowych mentalnie zrośniętych z bezczynnością. Jego decyzja, by Dominik Furman zadebiutował w podstawowym składzie akurat na stadionie Lecha - bardziej wrogiego Legii w tzw. ekstraklasie nie znajdziecie - to mój ulubiony ruch trenerski jesieni. Kiedy spoglądam na głównych konkurentów Legii, nie widzę żadnego planującego inwestycje, który mogłoby go znacząco wzmocnić. Konkurent z sąsiedztwa, być może najgroźniejszy, prędzej ze względów finansowych się rozpadnie. Kiedy analizuję tabelę, zauważam, że aktualny lider wszystkich, wyjąwszy właśnie Polonię, najwyżej sklasyfikowanych rywali podejmie na własnym stadionie. I Lecha, i Górnika, i Lechię, i Śląsk, i Pogoń. Kiedy natomiast wspominam jesienne mecze Legii, to wspominam jej bezdyskusyjną dominację. Piłkarze Urbana strzelili zdecydowanie najwięcej goli w lidze, bowiem wymyślają natarcia z niedostępną dla innych swobodą (no, może poza Lechią), nawet jedyna porażka była wpadką wbrew logice przebiegu wydarzeń, jakich w futbolu pełno, po prostu się zdarzają - naprawdę niewiele brakowało, by Jagiellonia przed kilkoma tygodniami nie tylko na Łazienkowskiej nie zwyciężyła, ale i nie zremisowała. Legii oddającej pozycję lidera nie umiem sobie wyobrazić być może również dlatego, że nie umiem sobie wyobrazić jej bez Danijela Ljuboji, na tle polskoligowym wirtuoz. Odkąd Serb przyleciał do Warszawy, zagrał we wszystkich - zebrało się ich już 44 - meczach ligowych. Wyczyn u 34-latków nieczęsty, trudno zakładać, że również wiosnę napastnik przeżyje nietknięty żadnym urazem. Jeśli jednak Ljuboi nie skosi wypadek poważniejszy - o skutkach wielomiesięcznych, ten mógłby zakrzywić czasoprzestrzenią - Legia powinna pomknąć po tytuł bez poczucia, że ktoś ją w ogóle ściga. Nad resztą stawki dominuje tak, jak w minionych kilkunastu latach dominowały w lidze tylko dwie wersje Wisły - w niezapomnianych czasach Kasperczaka oraz pierwszym sezonie pod Skorżą.﻿ 