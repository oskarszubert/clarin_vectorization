Czwarta nad ranem. Świtało i słowiki grały jak dzikie. Chłodny, wrocławski świt. Koniec lat osiemdziesiątych. Szybki marsz i usłyszałem wykrzyczane zza krzaka – Stój ! Służba wartownicza. Co za kretyn! – pomyślałem. Nie poznaje kolegi z trzeciego roku. Parsknąłem śmiechem. Chyba to usłyszał. – Stój bo będę strzelał !!! Okrzyk zlał się z charakterystycznym chrzęstem przeładowywanego  AK.  - W dupę sobie strzel ! – odkrzyczałem. Przypominając sobie w tym momencie, że właśnie dziś służbę wartowniczą pełnią pierwszy raz chłopaki ze Szkoły Podchorążych Rezerwy. I wszyscy zmechole wiedzą, że jest to ta jedyna noc w roku, kiedy lepiej po godzinie 22 nie wyściubiać nosa z akademika. Zrobiło się dziwnie chłodniej… Młodzi, nieopierzeni sierżanci marketingu (tut. specjaliści ds. marketingu – więcej o sierżantach przeczytasz tutaj), zaczynający pracę lub zdobywający pierwsze szlify bywają przeraźliwie spanikowani, realizując swoje projekty. Ta panika, podczas której próbują zabezpieczyć wszystko, wszystkim, a przede wszystkim SIĘ na wszystko (czytaj oczywiście – wszystko co złe), bywa hamulcowym bardzo wielu projektów. Realizacja prostych zadań marketingowych, opartych przede wszystkim o użycie własnej mózgownicy i zasady prostej logiki, już o uprzejmości nie wspominając – nie wymaga rozpisywania tego na szczegółowe role. Teraz ten Pan się podrapie, a ta Pani poklepie po plecach. Nieufny marketer dopatrujący się w prostej współpracy z firmami haczyków i kruczków, może popaść w skrajną biegunkę. Używając koszarowego języka:  mało się z tego wrażenia nie pos … Ludzie ! Chillout. Chillout … Zamieńcie umowy i drobnym druczkiem pisane procedury – na pozytywne relacje z ludźmi, z którymi współpracujecie. Najpierw budujcie relacje, a potem piszcie kontrakty. Twórzcie zaufanie. Wypuśćcie powietrze (napompowanych CMO jest całkiem sporo), obniżcie tak zwany Wskaźnik Poczucia Własnej Zajebistości (PWZ) i zamieńcie go na twórcze rozwiązanie problemów czy innowacyjne zadania. Macie obawy ? Szukajcie planów B, scenariuszy kryzysowych czy możliwych alternatyw. Pewnie jak otworzycie szafę  albo przejrzycie opuchniętą skrzynkę  spam , znajdziecie tam tony propozycji szkoleń i warsztatów miękkich, z zakresu radzenia sobie w stresowych sytuacjach czy działania pod presją. Wykorzystajcie to. A ! Pewnie chcecie mieć gwarancję sukcesu na 100% ? Idźcie do wróżki. Zapłacicie i ona wam takiej gwarancji udzieli. To chyba jedyna instytucja, która gwarantuje sukces w biznesie. Spanikowany Marketer biegający po firmie ze spuszczonymi majtkami i  rozwiniętą rolką papieru toaletowego działa destrukcyjnie w każdej firmie. Sierżanci nie panikują. Sierżanci zawsze tym spanikowanym pomagają. Jeśli nie potrafisz psychicznie zapanować nad buzującym projektem marketingowym, zajmij się czymś innym. Zasadę RWD ( Ratuj Własną Dupę) nazywaną również współczynnikiem KDB ( Krycia Dupy Blachą) czyli nadmierną i przesadną asekurację, czasami do poziomu absurdu, zamieńcie na budowanie relacji z zarządem, właścicielami oraz inteligentnego przekonywania ich do zrozumienia arkanów marketingu. Chyba, że macie do czynienia z totalnym betonem, kołkiem, trollem lub toksycznym szefem. Wtedy zmieńcie robotę. Beton potrafi kruszyć się latami. To właśnie właściciele czy zarządzający są Pierwszymi Marketerami. Jeśli  będą uznawać marketing za bzdurne fantasmagorie, głupkowate bajdurzenie, Grupę Niepotrzebnych Kosztów, oszukiwanie ludzi czy panią od folderów i gadżetów obsługującą Dział Handlowy – nie osiągniecie żadnego efektu, w postaci zwiększania wartości firmy dzięki mądrej strategii marketingowej i budowaniu potencjału marek. Prawdziwy Sierżant Marketingu, który z niejednego pieca wypiekał markę, ma blizny na plecach po biczowaniu przez firmy badawcze i CEO, potrafi odważyć się na zawieszenie w sali konferencyjnej zarządu firmy hasło MARKETING GŁUPCZE ! Oczywiście, jeden w wariancie nocnym, po uśpieniu czujności ochrony. Inny, podczas najważniejszego w roku spotkania zarządu, rady nadzorczej i głównych udziałowców. A Ty marketerze? W którym wariancie odważyłbyś się to zrobić ?   PS. Uspokajam tych zainteresowanych moim zdrowiem. A może nawet życiem. Kolega przeładował broń, ale jak widać, palec mu nie drgnął. Wymieniliśmy uprzejmości. Parafrazując Michała Rusinka – załączając odpowiednie wyrazy.  