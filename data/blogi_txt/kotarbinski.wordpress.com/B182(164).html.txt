Zaczęło się od notki na blogu Joanny Bojańczyk „Rolex w Biedronce” i dyskusji o winie Chateauneuf du Pape. Podobno 50 złotych zamiast kilkuset. To ciekawe spostrzeżenie wywołało dyskusję nie tylko o winach, ale przede wszystkim o markach, dla których dyskonty były do tej pory raczej „be” niż „cacy”. Przy okazji znajoma przypomniała również świetny dowcip, o dwóch Rosjanach pokazujących sobie Rolexy. Jeden mówi, że zapłacił za niego 10 tysięcy euro. Drugi na to „- Ty idioto, ja wiem gdzie można kupić za 12 tysięcy !”.  Cała historia przypomniała mi sytuację sprzed lat. Dwóch rosyjskich biznesmenów przyjechało do zakładów mięsnych zamawiać dostawę parówek. Wykładali na stół jakieś pół miliona dolarów. W gotówce. Oczekiwali, że cena będzie stanowić 0,10% ówczesnej ceny rynkowej. To był warunek kontraktu. Dokumenty podpisano. A potem szef zakładu zamknął się na wiele godzin z szefem produkcji w celu ustalenia receptury tego czegoś, co miało być „specjalną parówką na zamówienie klienta”. Ale parówką, rozumianą jako parówka już niewątpliwie nie było. Inna historia. Podobno każdy, kto kiedykolwiek prał w polskim i niemieckim proszku do prania, jest w stanie wskazać konkretne różnice między nimi. Uwaga, mówimy o tych samych markach w prawie nawet tak samo wyglądających opakowaniach (pomijając niuanse językowe).  Mit rozwiał test fundacji Pro- Test Świata Konsumenta (2009). Badanie dotyczyło 98 proszków i płynów do prania z 12 europejskich państw. Niestety, podwójne standardy nadal istnieją. Chciałoby się postawić pytanie, w czym piorą w Mongolii, Kazachstanie czy Kirgizji. Tego nie wie nikt, bo nie wierzę, że nie ma tam światowych marek chemii gospodarczej. Niska cena działa na wielu klientów jak narkotyk. Skłonni są poświęcic wiele czasu i zaangażowania na polowanie na okazje. Ktoś opowiadał mi kiedyś o brytyjskich emerytkach, które całymi dniami polują w Londynie na wszelkiego rodzaju promocje. Nie zwracając uwagi na fakt, że relatywne koszty czasu i paliwa – znacznie przekraczają osiąganą przez nich korzyść. Być może biorą górę w tym przypadku, ewidentne korzyści łowieckie. Czynniki afektywne w zakupach wygrywają najczęściej. Kupcy wielkich sieci handlowych, doskonale o tym wiedzą. Dokonują terminowych zakupów z maksymalnymi rabatami, bo jak wiadomo już od czasów Wokulskiego – istotą handlu są wysokie obroty, a nie marże. To dzięki nim, kupujemy dobrej jakości wino w dyskoncie po szczególnie atrakcyjnej cenie. Czasami równocześnie spotykając TO SAMO wino w specjalistycznym sklepie. Pięciokrotnie droższe. O tym jak zawiłe mogą być winne ścieżki, świadczy historia pewnego Zinfandela, którego kupiłem w Los Angeles, przywiozłem do Polski, a następnie znalazłem w osiedlowym Geancie w cenie niższej o 30%. Jak pech to pech. W tym całym zamieszaniu, rewidujemy naszą świadomość marek. Oczywiście, jeśli producent „rozwadnia” swój brand na przykład poprzez poszerzanie go o segment economy, to pytanie brzmi jak na to będą reagować dotychczasowi klienci segmentu premium ? Kluczem bowiem w tym drugim przypadku jest  wyjątkowość i unikatowość, a nie pospolitość i powszechność. Marki ekskluzywne mają zawsze ewidentne cechy dóbr rzadkich. Ta cecha była wykorzystana choćby we wprowadzaniu Red Bulla na rynek. Jakkolwiek by na to nie patrzeć, wspomniana marka jest „górną półką” segmentu napojów energetyzujących. Spotykam się z opiniami, że coraz bardziej niknie segment economy i premium. Wszystkie brandy zbliżają się do umownego „środka”. Nic bardziej błędnego. Stara zasada brzmi „ nie siadaj na środku drogi” czyli albo pływasz w basenie z cenowymi rekinami, albo markowymi piraniami. Ostatnimi laty, pływa coraz więcej rekinów z rejestracją “private label” na płetwach. Możesz również zanurzyć się w odmętach błekitnego oceanu – tam nic nie pływa ( przynajmniej do czasu). Siadając na środku drogi, będziesz albo zbyt wątłym rekinem, albo za mało zwinną piranią. Na dzień dzisiejszy, Petrus w Biedronce za sześć dych jest zdecydowanie mało prawdopodobny. A gdyby nawet, świadczyłoby to fatalnie … o Petrusie. Marka straciłaby swą renomę w jednej chwili. Tylko dlatego, że znalazła się w dyskoncie ?  Oczywiście, że nie. Powodem byłaby utrata szaty wyjątkowości co jest kluczem marek luksusowych. Uczmy się win i szukajmy dobrych relacji ceny i jakości. Może dzięki temu specjalistyczne sklepy z winami, będą musiały zrewidować swoją strategię, nastawioną często na krojenie portfela naiwnym. Sklepowe półki uginają się pod merlotami na całym świecie. Ale Petrus jest tylko jeden. Ad vocem komentarz Maćka (31/11/ 21:20) Jeśli mówimy o tym samym Barolo, to ustaliłem następujące kwestie:  Producent A.VI.P. S.p.A. to Fratelli Martini Secondo Luigi S.p.A., wszystko się zgadza, łącznie z adresem informacje o markach i firmie Fratelli Martini Secondo Luigi S.p.A. Barolo z tej firmy , DOCG z 2005, zostało wyróżnione złotym medalem na 2011 Grand Prix International MUNDUS. Uwaga: nie twierdzę, że jest to TO konkretne Barolo :). Pułap cenowy ca. 25EUR. Albo brand Casa Santorsola 19,95EUR ponieważ etykieta jest wybitnie polsko- niemiecko-włoska :) – sugeruje to jednoznacznie, że odbiorcą partii jest sieć Lidla wyłącznie w Polsce  Tyle udało mi się ustalić.  Jak na klasycznego “spreparowanego no name” jest przyzwoite w mojej skromnej opinii.   