Siedemdziesiąt procent zabawek produkowanych na świecie powstaje w prowincji Guangdong. Niemal wszystkie wytwarzane są na zlecenie innych firm, którym Chińczycy oferują wyjątkowo korzystne warunki cenowe. Tania produkcja odbywa się jednak kosztem płac pracowników i warunków pracy. W bloku sypialnym Lee Der robotnicy mieszkali w czternastoosobowych pokojach, spali na piętrowych łóżkach. (…)  Rosnący łańcuch wykonawców i podwykonawców uczestniczących w chińskim boomie gospodarczym niepokoi zachodnich producentów. Pasmo nieszczęść, jakie w tym roku dotknęły chińskich producentów, zaczęło się od pokarmu dla zwierząt. Szkodliwa substancja chemiczna będąca składnikiem karmy stała się przyczyną serii zgonów psów w Stanach Zjednoczonych. Potem przyszła kolej na zabawki. Z powodu ołowiu znajdującego się w farbie wycofano ze sprzedaży zestawy z lokomotywą Tomkiem.  Chińskie władze twierdzą, że tamtejsi producenci są oczerniani przez Zachód, ponieważ Europa i Ameryka nie mogą pogodzić się z deficytem w handlu z ich krajem. Pomiędzy chińskim rządem a zachodnimi politykami wybuchła wojna na słowa. Mimo to tutejsi urzędnicy przyznają, że niektórzy inspektorzy nie potrafią nadążyć za tempem i skalą zmian. Trudno jest im wytłumaczyć, że zachodnie firmy bardzo poważnie podchodzą do kwestii bezpieczeństwa. O ile jednak w Europie i Ameryce nie zanotowano przypadków zaburzeń zdrowotnych będących następstwem kontaktu ze szkodliwymi zabawkami, w Chinach na skutek zanieczyszczeń i braku czystej wody dzieci przyjmują każdego dnia wysokie dawki ciężkich metali.  Daily Telegraf Tanie, ale trujące 16.12.2007 Richard Spencer   