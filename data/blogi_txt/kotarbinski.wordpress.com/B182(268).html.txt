Poranne śniadanie. Grupki starszych Niemców, powoli schodzą się do restauracji w hotelu Ibis Stare Miasto w Warszawie. Z talerzykami, miseczkami i sztućcami siadają twarzą do okien. Jedzą w milczeniu. Naprzeciwko widnieje Pomnik Pomordowanym i Poległym na Wschodzie. Krzyże na kolejowej platformie. Nie sposób ich nie widzieć. Co myślą Ci ludzie? Czy mają jakąkolwiek refleksję, że Polska była eksterminowana z obu stron?  Kiedy pojawiły się pierwsze wzmianki o filmie “Unsere Mütter, unsere Väter” udało mi się obejrzeć go w oryginale. Sama historia przypominała mi polski film “Jutro idziemy do kina“. Produkcję ZDF zrealizowano rzeczywiście z rozmachem i kanonem współczesnych produkcji wojennych. Niemniej dyskusje i protesty, które pojawiły się po niemieckiej i w tym tygodniu – polskiej emisji filmu, obudziły demony stereotypów, które drążą jak korniki umysły obojga narodów. Wiele o nich dyskutowano, często chaotycznie, emocje brały górę. Zapomniano o jednym – źródłach ich powstania. Wiele lat temu polubiłem literaturę Kirsta. Zawsze interesowały mnie mechanizmy owładnięcia narodu jakąś skrajną ideologią. Jak to było możliwe, że nieomalże całe społeczeństwo zafascynowało się nazizmem? A może część po prostu bała się przyznać że myśli inaczej? Twórcy systemu wykorzystali ówcześnie wszelkie dostępne narzędzia i wiedzę o masowej propagandzie, by zmieniać społeczne poglądy i nastawienie. Wyprano po prostu mózg całemu narodowi, rozbudowując równocześnie system kontroli i terroru. A może dla wielu ujawniono tylko ukryte, nacjonalistyczne aspiracje? Po stronie wschodniej, system sowiecki robił dokładnie to samo. Nasza świadomość była również uwarunkowana propagandowym fałszem nazizmu i stalinizmu. Przez cały okres socjalizmu, karmiono Polaka ideologicznym mitem żołnierza polskiego – nieustraszonego bohatera- zwycięzcę i żołnierza niemieckiego – fanatycznego nazisty, mordercy i bezrefleksyjnego kata. Zapomniano o tym w dyskusjach po emisji filmu “Nasze matki, nasi ojcowie”. W socjalistycznej Polsce nie było miejsca na wojenne filmy dyskusyjne, nie mieliśmy naszego “Plutonu“, “Czasu Apokalipsy” czy “Full Metal Jacket“. Były za to epopeje, filmy martyrologiczne, przygodowe czy komedie, a później optyka koncentrowała się na relacjach AK-AL czy sowieckich prześladowaniach. Niemiec w polskiej kinematografii wojennej prezentowany był najczęściej jako zacięty nazista. Polak z kolei w kinematografii nigdy nie był antysemitą. Dopiero filmy “Pokłosie” czy “W ciemności” ujawniają tę kwestię. Problematykę relacji polsko-niemieckich poruszają “Sąsiedzi” czy choćby klasyk “Wolne Miasto“. Współcześnie bliskie im są “Wróżby kumaka“. Ale trudno w nich doszukiwać się obiektywizmu. Temat ukazania skomplikowanych relacji sąsiedzkich wciąż czeka na swojego twórcę. Zawsze wyobrażałem sobie film o Gdańsku, łączący obronę Poczty Polskiej i Westerplatte, zrealizowany w konwencji “Sztandar Chwały“/ “Listy z Iwo Jimy” czyli równoczesna perspektywa obu stron. Polsko-niemiecka produkcja o Gdańsku mogłaby stać się przyczynkiem do obalania stereotypów. Polacy i Niemcy nadal zbyt mało o sobie wiedzą.   