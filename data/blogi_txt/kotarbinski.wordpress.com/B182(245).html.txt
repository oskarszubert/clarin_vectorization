- Cóż, kapelusz musi zniknąć. Perły też. Musimy się pozbyć wszystkich kapeluszy. Wygląda Pani i brzmi jak konserwatywna żona. My już zdobyliśmy ich głosy. Ma Pani ładne włosy, ale muszą mieć większe znaczenie. Będą miały większy wpływ. Ale Pani głos jest za wysoki i nie budzi szacunku. Zdaje mi się, że szanowna Pani za dużo piszczy. Ludzie nie chcą słuchać tyrad kobiety. Chcą być przekonywani – doradca do spraw wizerunku wyłączył odtwarzacz wideo.  - Możemy rozmawiać o zmianie mojego głosu – odpowiedziała Margaret. – Ale niektórym kolegom w roli lidera jawię się jak pokojówka, która ma poprowadzić do bitwy. Chodzi o moje pochodzenie i płeć. Niezależnie od tego jak bardzo się staram się dopasować, nigdy nie będę jedną z nich. (…) - Musi Pani wyglądać i brzmieć jak przywódca – dodał doradca. - Mam zostać premierem? O nie … W Wielkiej Brytanii kobieta nigdy nie zostanie premierem. Nie za mojego życia. Została nim. Dumna. Silna. Konsekwentna i uparta. Połączyła obywatelskie wartości, wolność, odpowiedzialność i etykę biznesu ze swobodą i wolnością gospodarczą. Rozumiała, że rozwój państwa opiekuńczego i socjalnego to ścieżka prowadząca do nowej wersji socjalizmu i przyrostu roszczeń najróżniejszych grup społecznych w postępie geometrycznym. W sposób nieraz dramatyczny przeciwstawiała się idei, że ten ma rację kto krzyczy głośniej,  kto radykalnie protestując na ulicy, wymusza ustępstwa kierując się wyłącznie własnym, partykularnym interesem. Ulica najczęściej krzyczy “Daj!”, zagłuszając odpowiedź “Działaj!”.  Większość znaczy większość. Nie znaczy że ma rację. Większość społeczeństwa zawsze oczekiwać będzie gotowej, przyrządzonej i świeżutkiej ryby podanej na tacy. A nie wędki. Z wędki trzeba bowiem umieć korzystać oraz mieć chęć i umiejętności. Każde państwo będzie się dynamicznie rozwijać wyłącznie dzięki obywatelom posiadających umiejętności łowienia. Konsumować i wyciągać rękę po więcej potrafi każdy.   „Weź Pan księcia, co on robi? Wzdycha nad tym „nieszczęśliwym krajem” i tyle. A pan baron Krzeszowski? Myśli, ażeby wydobyć pieniądze od żony. A baron Dulski? Usycha ze strachu, ażeby go nie zdradziła żona. pan Maruszewicz poluje na pożyczki, a gdzie nie może pożyczyć, tam wykpiwa; zaś pan Starski siedzi przy dogorywającej babce, ażeby podsunąć jej do podpisania testament ułożony według jego myśli”. Lalka, Bolesław Prus  Margaret Thatcher nie została usunięta ze stanowiska premiera. Jej odejście było bardziej honorowym posunięciem partyjnym niż porażką wdrażanych w życie idei. Jako jedyna kobieta wybrana kiedykolwiek w Wielkiej Brytanii premierem rządu, potrafiła charyzmatycznie i z pasją skutecznie kierować państwem. I choć dla wielu może być synonimem zła, a dla Szkotów przyczyną nieustannego bólu głowy, to należy jej się wielki szacunek. Jako „Balcerowicz Wielkiej Brytanii” potrafiła przeprowadzić bolesne acz skuteczne zmiany w systemie funkcjonowania państwa.  „Nie podążaj za tłumem, Margaret. Idź własną drogą” – mówił jej ojciec. Ścieżka populizmu wydawać się może szeroką i prostą aleją. Która kończy się najczęściej przepaścią.  Lady Thatcher wybrała trudną, ryzykowną i krętą drogę radykalnych przemian. Podobnie jak prof. Leszek Balcerowicz wdrażając nowy system gospodarczy 1 stycznia 1990r. Przedsiębiorczość, innowacyjność, konkurencyjność i rynkologia – to współczesny klucz rozwojowy. - Oni nie boją się sukcesu – mówiła o Amerykanach. - W Wielkiej Brytanii i Europie kształtowani jesteśmy przez naszą historię. Oni kierują się filozofią. Nieważne to co było, ale to co może być. Możemy się od nich wiele nauczyć. Warto o tym pamiętać, że w tym przypadku nie chodziło o naukę przerośniętego, amerykańskiego konsumpcjonizmu, chciwości bankierów z Wall Street czy drapieżnego, krwiożerczego kapitalizmu, ale mechanizmów tworzenia rynków i zarządzania nimi czyli … rynkologii. Ciało umiera. Duch, myśl czy idea bywa nieśmiertelna. Wpis dedykuję Panu Premierowi RP – Donaldowi Tuskowi.    