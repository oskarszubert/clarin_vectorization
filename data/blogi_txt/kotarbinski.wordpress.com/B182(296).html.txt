Media potrafią zapewnić sławę. Media potrafią zabić. Doprowadzając do wypadku w tunelu Alma w Paryżu w 1997. Robiąc dowcip pewnej pielęgniarce w londyńskim szpitalu. Sugerując stan upojenia alkoholowego na wizji.  Doskonałą metaforą mediów jest tolkienowska postać Grimy Smoczego Języka. Media uzyskując wyjątkową władzę nad kształtowaniem ludzkich poglądów i postrzegania świata, zatraciły w swej megalomanii poczucie odpowiedzialności za wpływ na ludzkie życie. “Dziennikarzami” nazywają się zarówno ci trzymający się podstawowych norm etycznych czy zasad jak i ci, którzy mają je w głębokim poważaniu. Uprawianie rządu dusz drudzy traktują wyłącznie w wymiarze materialnym. Czytelników i widzów jako masowych przeżuwaczy tabloidalnej papki, dawców gazetowych wpływów i klikaczy newsów. Jedni chcą swym autorskim stylem opowiadania o świecie – zarobić na miskę ryżu. Drudzy, widzą tylko wielkie miski ryżu i przekroczą wszelkie granice by je przepełnić. To zupełnie inne modele dziennikarstwa. Kreujące inne typy ludzi – odróżniajmy dziennikarzy od pornopismaków. Zacznijmy w końcu to robić. Krzyczcie. Nie szeptajcie. Krzyczcie głośno. Zmieńcie w końcu prawo.    