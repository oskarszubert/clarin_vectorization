We wczorajszą niedzielę przyszło mi skonfrontować 2 fakty (Nie TVN). Fakt pierwszy – to badanie MPG, o kurczącym się rynku reklamy Ikw.2009 w porównaniu do Ikw. 2008.  Nawet średniowidzący i średniowiedzący analityk zauważy, że cała para poszła w telewizję. Oczywiście, trudno generalizować na ile są to redukcje, a na ile alokacje. Niestety, po raz kolejny przy tego typu okazjach narzędzia pozamedialne i media drukowane dostają w skórę. Z drugiej strony trudno się dziwić – lobby agencji reklamowych jest tak silne, że użyją wszelkich możliwych środków, aby przekonać marketera, że własnie teraz nadaża się prawdziwa okazja na efektywne i tanie kampanie reklamowe w tv … W sumie w agencjach też pracują ludzie, którzy jakoś tego mamuta upolować chcą – parafrazując Mirosława Bakę w “Amoku”. Tylko jest jeden mały drobiazg. Oglądalność bloków reklamowych przypomina obraz nędzy i rozpaczy. Cóż z tego, że film ma 4 mln oglądalności, skoro połowa szaraczków podczas bloków reklamowych ogląda coś innego, a reszta szuka usilnie powodu (sposobu?) żeby też nie oglądać … Używając ulubionego powiedzenia Grzegorza Turniaka (pozdrowienia :) – “szukaj sposobu, a nie powodu” różne telewizje wpadają na różne pomysły. Nagle coś wyskakuje z ekranu (nie gołego…), a to dołem biegają jakieś banerki. Kiedyś nawet “Polsat” kazał naklejać na wyświetlające się logo jakieś naklejki i oceniać poziom napromieniowania … Wspomniana stacja zresztą przoduje w naprawdę kreatywnych posunięciach ( np. wyślij w ciągu minuty SMS po zakończeniu bloku reklamowego, a możesz wygrać coś tam). Naprawdę, marketerzy w “Polsacie” dwoją się i troją, żeby tylko czymś Polaka szaraka zachęcić do oglądania bloku reklamowego. Pomimo, że oglądam ten kanał wyjątkowo rzadko – to doceniam ciekawe rozwiązania. Stacje telewizyjne mogą imać się różnych metod przykuwania uwagi. Jedna będzie to robić trupem w szafie, inna kościotrupem w wannie, a jeszcze inna “różową serią”…. Jednak zbyt silna ingerencja w prywatność i domowy mir jest chyba pewną przesadą. W 2006r. Vadim Makarenko opisał syndrom głośnych reklam. Zaskakująca jest konkluzja, że … w zasadzie nic nie można zrobić. Nie jest to proces tak łatwy jak np. zgłoszenie nieetycznej reklamy do Rady Reklamy (prosty mail, rozpatrzenie sprawy i finito). Okazuje się, że do podobnej praktyki wróciło TVN. Czego jak czego, ale tego po mojej ulubione stacji trudno byłoby się spodziewać … Nie jest istotne, czy efekt jest osiągany przy pomocy podkręcenia dźwięku w czasie bloku reklamowego. Czy może zmniejszeniu jego natężenia podczas emisji programu. Za każdym razem przejście pomiędzy emisją programu, a blokiem reklamowym, powoduje rywalizację o pilota … kto pierwszy przyciszy … Różnica jest kolosalna … I tu jest pies pogrzebany. Oczywiście w rodzaju tytułowego kota. Jak wszystkim wiadomo, stworzenia te mają doskonały słuch. Natura obdarzyła je wyjątkową wrażliwością na dźwięki. Po 1 maja, moje zwierzę domowe szczególnie nerwowo reaguje na bloki reklamowe TVN. Bynajmniej, nie z powodów merytorycznych …. Dlatego mam prośbę ( szczególnie do Jarosława K. , który kiedyś wczesnym świtem pokazał telewidzom jego zdjęcie) – oszczędźcie to biedne zwierzę ! Nie iddźcie tą drogą … I na zakończenie puenta. Najlepszą metodą na zwiększenie oglądalności reklam – są … fajne reklamy. Sam wtedy je z przyjemnością obejrzę i nie będę buszował po You Tube w poszukiwaniu ciekawych pomysłów. Głupie reklamy – jeszcze bardziej ogłupiają naród :))) Ostatecznie są, jakby nie było – dość ważnym fragmentem współczesnej kultury i sztuki. Parafrazując na zakończenie słynne powiedzenie Leszka z “Daleko od szosy” – jak widzi (i słyszy) się taką sztukę przed sobą, to trudno zachować kulturę … PS. “Jarek K” to oczywiście Jarosław Kuźniar … A nie inny Jarek z Kotem. Proszę tu mi nie impt…imup…imtp..imputować … PS. Co z tego że jeden JK, drugi JK. Też jestem JK :) PS3. [12.05.2009r. 10:00] Panie Jarku – serdecznie gratulacje za “Wiktora 2008″. Jak Pan tu dotarł – to przeczyta :) Życzę wielu sukcesów :)   