Pewien student poszedł na praktykę do Nokaut.pl. I choć miał szczere chęci, znalazł się na wykopie. Zapewne w przenośni i dosłownie. Całość artykułu tutaj. Zapewne wywoła on trochę dyskusji, co wolno, a czego nie, na ile można sobie pozwolić, o czym pisać, a o czym nie. Społeczność internetowa, szczególnie Facebook i Twitter, pomaga w dzieleniu się swoimi wrażeniami, przemyśleniami i emocjami z najbliższym otoczeniem.  Łatwość komunikacji z kolei, sprzyja najróżniejszym zachowaniom, nie zawsze przez wszystkich dobrze widzianym. Jest wiele zdarzeń, gdzie nieopatrznie napisane słowa na Twitterze czy wrzucone zdjęcie na fejsa, doprowadzały do wrzenia internetową społeczność, sprzyjała powstawaniu setek memów czy żółtych pasków telewizji informacyjnych. Czy tego chcemy czy nie, publikując coś w sieci, prowadzimy działalność publiczną sensu stricte. Zapomnienie się czy nie przestrzeganie podstawowych reguł (np. zapytanie o zgodę fotografowanej osoby, na publikację jej facjaty w sieci) może słono kosztować lub zakończyć się niemiłą sławą. Ani Facebook, ani Twitter nie będzie ustalał niepisanych zasad i standardów publikowanych informacji. Może jedynie pilnować tematów pornograficznych czy drastycznych, chociaż jak pokazują niektóre przypadki –  to i to nie zawsze. Pamiętam, że na wielu listach dyskusyjnych zawsze obowiązywały swoiste pisane i niepisane zasady postępowania.  Kiedy do firmy przychodzi młody praktykant (praktykantka) jest zawsze zarówno dyskretnie obserwowany, wdrażany do pracy. Dostaje swojego opiekuna. Dla którego jest przede wszystkim … dodatkowym obowiązkiem. Do dziś pamiętam uroczą praktykantkę z Wietnamu, która studiowała “zazącanie” na UG, za którą byłem odpowiedzialny i jakby co – musiałbym tłumaczyć się przed prezesem. Ze wszystkich praktykantów z jakimi miałem do czynienia, okazała się najbardziej aktywną, pilną i sądzę, że wiele się nauczyła. Gdyby chciała np. opisywać swoje codzienne zmagania w firmie, w języku wietnamskim i umieszczać je na swoim blogu, nie miałbym nic przeciwko temu. Ale chciałbym o tym wiedzieć. Pewnie naiwnie uwierzyłbym, że nie pisze niczego zdrożnego. Ale nie mój prezes. On zapewne ufałby, ze wszystko jest w porzadku, ale pewnego pięknego dnia bym usłyszał “- Panie Jacku, fajna ta Wietnamka, ale wie Pan … Pan jakoś sprawdzi co ona tam pisze o nas na tym blogu. Nie, żeby jakieś tajemnice, ale wie Pan, lepiej wiedzieć niż żyć w błogiej i naiwnej nieświadomości”. Psychologia Prezesów, szczególnie samotnych wilków jest prosta – zaufanie jest OK, ale kontrola nie zaszkodzi. Nie jest niczym zdrożnym, że firma chciałaby wiedzieć co komunikują o niej jej pracownicy, w mediach społecznościowych, również poza pracą. Oczywistym jest również to, że pracownik chciałby zachować swoją prywatność i wolność ferowanych opinii. Ale jednocześnie sytuacja, w której boss widzi fotki pracownika z zakrapianej, niedzielnej balangi, a następnie odbiera w poniedziałek rano telefon, że ciocia owego zachorowała i on musi się zaopiekować psem – jest dwuznaczna. Dyskusja o relacjach szef-pracownik-firma w mediach społecznościowych, nie jest łatwa. Ale to idealny temat do debaty na jakiejś konferencji.  Dyskutowano o tym przy okazji podobnych problemów w TVN24. Według badań zawartych w tym tekście Gazety, 35% firm posiada wytyczne dla pracowników z zakresu social media.  Wracając do praktykanta. Z punktu widzenia firmy, nie jest on etatowym pracownikiem. Jutro może sobie trzasnąć drzwiami i pójść. Jeśli Prezes orientuje się, że zaczyna opisywać swój dzień w firmie, na pewno się tym zainteresuje. Na pewno zapyta lub zasugeruje, że może wcześniej warto byloby o tym pogadać (nie mylić z pytaniem o zgodę, ani uprawianiem propagandy). Prezes bowiem nie myśli kategoriami CO NAPISANO, ale CO MOŻE NAPISAĆ. I to jest klucz do zagadki. W klasycznych strukturach ludzie korpo w nietypowych sytuacjach będą sto razy dmuchać na zimne, żegnać się dziesięć razy i produkować masę dupochronów. To nie pięcioosobowa firma, gdzie idzie się z szefem na piwo, a ten w krótkich słowach określa swoje oczekiwania. Korpo, jak każda firma ma swoje mniejsze i większe tajemnice, może też nie mieć ochoty na to by ktoś opisywał jak funkcjonuje back office. To niezmywalne prawo każdej organizacji. Jeśli praktykant drugiego dnia wzywany jest na dywanik, zwraca mu się uwagę, a wieczorem opisuje swoje wrażenia z owego spotkania – to żaden szef nie byłby zadowolony z takiego dowodu niedojrzałości. Obawa przed wspomnianym CO MOŻE NAPISAĆ, w kooperacji z lekką arogancją owego praktykanta, zalatującą debeściarstwem, zakończyła się krótkim pożegnaniem. Z punktu widzenia interesu firmy, monitorowanie tego co napisze o nich praktykant, angażuje kolejne zasoby. A on został zaproszony jako ktoś, kto chce się czegoś nauczyć, a nie korespondent wojenny relacjonujący swoje wrażenia z linii frontu.  Każdy Prezes ma prawo chronić swoje zasoby i nie mieć życzenia opisywania tego, co się dzieje w firmie. Lub uczulić pracownika na realizowane projekty, wewnętrzne procesy czy współpracę z innymi. Dla konkurencji, mediów czy dostawców – takie informacje to dary losu. Jeśli jednak ktoś woli sprawiać wrażenie paplarskiego blogera firmowego, na dodatek lansującego się na praktyce, to niech liczy się z tym, że coś o co być może zabiegał wiele czasu, może łatwo stracić.  Z dedykacją dla CEO Jerzego K. :) Share this:FacebookLinkedInGoogleEmailPrintDodaj do ulubionych:Lubię Wczytywanie...  Related 