Pewien średnio sympatyczny gość, podczas eleganckiej kolacji, próbował nawiązać interesujące kontakty. Nie był ani szczególnie kontaktowy, jak i nie miał nic ciekawego do powiedzenia. Nie potrafił nawiązać rozmowy, burkliwie reagował na sympatyczne zachęty. Pragnął jednego. Cicho acz spektakularnie zwrócić na siebie uwagę. Pierwsi zareagowali stojący najbliżej. Zieloną poświatą na twarzy. Dalsi niczym koniki polne, skakali do okien. Na twarzy gościa malował się blogi uśmiech. Tydzień żywienia się wyłącznie czosnkiem i grochówką przyniósł spodziewany efekt. Nareszcie jego kuchenne rewolucje będą głównym tematem spotkania.  W internecie trwa dyskusja na temat planowanej w Warszawie Piwnicy u Fritzla. Jakiś czas temu w Indiach próbowano otworzyć Hitler Store. Sklep szybko zamknięto. Adolf H. był również “bohaterem” imprezy Melanż Ostateczny w 2010r., o której pisał Jacek Gadzinowski. W przeciągu ostatnich tygodni wiele kontrowersji budzi kampania reklamowa marki Heyah z Leninem. Czy próby wyróżnienia przekazu sięgają już bruku i zasada “wyróżnij się albo zgiń” zaczyna wkraczać w pole najbardziej prymitywnych, ludzkich instynktów? Czyżby wyczerpano już pole kreacji w zakresie pozytywnych emocji, fajnego poczucia humoru, zabawy, pure nonsensu czy ciekawego zaskoczenia? Skąd bierze się w ludzkich umysłach chęć utrwalania i promowania wizerunku zbrodniarzy? Czy mózgi pomysłodawców są aż tak wyprane ze zwykłych, ludzkich i naturalnych emocji? Nie przypominam sobie marki, która zbudowała szczególną i trwałą wartość na bardzo ostrej kontrowersji. To rosyjska ruletka. Nawet twórcy najbardziej szokujących reklam nie posiłkują się kreacją aktualnych morderców, gwałcicieli czy innych zbrodniarzy. Podpowiadam, że dookoła samej katastrofy smoleńskiej można zbudować kilka reklamowych historii. A w Sosnowcu stworzyć restaurację “U Mamy Madzi” lub “Pod Śliskim Kocykiem”. Można. Tylko po co? Menedżerka twierdzi, że “marketing rządzi się swoimi prawami”. Tak, ale to nie jest marketing. To bicie medialnej piany i żywienie się padliną. Tą padliną są ludzkie, najbardziej prymitywne emocje, które zawsze podążą za kontrowersją, kierując się prostacką ciekawością. To właśnie one pozwalają żyć tabloidom. Pisałem o tym w tekście Smakosze Padliny. Taki czytelnik pragnie zajrzeć pod każdą spódnicę i zapuścić żurawia w każde majtki. Będzie ślinić się na widok każdego biustonosza, klepać po pośladkach kelnerki i oblewać je od tyłu majonezem. Tak, dobre skojarzenie – to wątek Sonmi-451 z “Atlasu Chmur“. Podkreślę jeszcze raz. To nie jest marketing. To pszenno-buraczany happening wykorzystujacy najbardziej prostackie, ludzkie instynkty. Twórcy używać będą tych metod byle tylko zwrócić na siebie uwagę. Udaje im się, ale tylko przez chwilę. Rzeczy kontrowersyjne i złe nasz umysł stara się wypierać. Ale za ciekawością fritzlowej knajpy, kryć będzie się zawsze pogarda i całkowity brak szacunku. Czy jest to prowokacja nastawiona na prymitywną formę zwrócenia na siebie uwagi? Dziś nabijamy sobie medialną kabzę, a jutro ewentualnie zmieniamy nazwę? Czy to kolejny happening a la Testosteron? Prawdziwy marketing ze względu na naturalną możliwość wpływu na zachowania społeczne, musi mieć przede wszystkim podstawowe elementy etyki. Inaczej na całym Nowym Świecie powstałyby budki z otworami w środku, zatrudnionymi na etacie prostytutkami i hasłami “lody za 50zł”. Sława miejsca i olbrzymi dochód zapewniony. Koszty też niewielkie. Wycieczki z całego świata. Bez względu na to czy to prowokacja, czy lokal odniesie sukces lub poniesie porażkę to cytując Mikołaja Nowaka “wymiotujący człowiek, też zwraca na siebie uwagę”. Poniższą scenę z Konopielki dedykuję twórcy pomysłu “Piwnicy u Fritzla”  PS. Jeśli ktoś ma problem z ciekawym nazwaniem knajpy to tutaj ma świetny przykład. Ciąg dalszy historii (linki) Właściciel wezwany przez urzędników Share this:FacebookLinkedInGoogleEmailPrintDodaj do ulubionych:Lubię Wczytywanie...  Related 