Czasami spotykam się ze zjawiskiem wieszania psów na biednym profesorze Kotlerze :) A to przecież przemiły, starszy Pan. Nie wdając się w polemikę (długo by pisać) – użyję istotnego argumentu – moim zdaniem. Prof. Philip Kotler jest przede wszystkim autorem PODRĘCZNIKÓW, a nie PORADNIKÓW. Podręczniki z zasady opracowują akademicy, a poradniki – praktycy. Teoretyk buduje model, który sprawdza się (lub nie :) – w praktyce. Pomijam fazę “laboratoryjną”. W marketingu – model budowany jest w oparciu o wynik doświadczeń. Podręczniki dostarczają naukowego opisu narzędzi i możliwości ich zastosowania, a poradniki weryfikują to w praktyce. W przeciwieństwie do wielu dziedzin naukowych – wiedza o marketingu ( a tym samym jej podwaliny teoretyczne – biorą się z PRAKTYKI, a nie TEORII).  To doświadczenia handlowe naszej cywilizacji, rewolucja przemysłowa XIX/XX wieku, rozwój kolonii, a następnie rozkwit USA i globalizacja gospodarki, wpłynęła na tę dziedzinę. Naukowcy na podstawie obserwacji empirycznych doświadczeń firm, budowali podwaliny teorii marketingu.  Najsilniejszym determinantem był i jest – rozwój konkurencyjności przedsiębiorstw. Im konkurencja w danym sektorze silniejsza – tym ważniejsze stają się strategie identyfikujące i zaspokajające potrzeby grupy docelowej. Albo kreacja przestrzeni rynkowej i blue ocean w czystej postaci. “Odtrąbianie” końca czy początku ery “kotlerowskiego” marketingu przez ludzi po paru kursach i roczną praktyką – wywołuje jedynie wzruszenie ramion lub uśmiech politowania. Oczywiście, a ramach “automarketingu” można probować dokonywać zamachu na światowe autorytety, ale albo trzeba mieć naprawdę RZECZOWE i UZASADNIONE argumenty, albo być również autorytetem, albo … dać sobie spokój :) Inaczej zamach przypominać będzie “zamachiwanie się kiełbikiem”, tak wspaniale przedstawione w “Człowieku z marmuru” :)   