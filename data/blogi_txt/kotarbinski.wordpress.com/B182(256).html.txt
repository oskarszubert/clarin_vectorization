Ubrany w seksowne rajstopy, poprawiał burzę blond włosów. Żaden z nich nie mógł wpaść pasażerowi do kawy. Gotować nie musiał. W czerwonym wdzianku i starannie przystrzyżonych wąsach i brodzie, wytrwał 13 godzin lotu do Kuala Lumpur. Tak przegrywał zakład sir Richard Branson – charyzmatyczny właściciel linii Virgin Atlantic, pracując na pokładzie samolotu swojego konkurenta – AirAsia.  Poszło o wyścigi samochodowe i zakład w 2010r. z szefem Caterham F1 – Tony Fernandesem, o to czyj zespół będzie wyżej po zakończeniu rywalizacji bolidów w Bahrajnie. Stawką zakładu była praca w charakterze personelu pokładowego na pokładzie linii lotniczych rywala. Virgin Airways, w przypadku Richarda Bransona i AirAsia Tony`ego Fernandesa. Branson przegrywa rywalizację, daje sobie zgolić nogi, zakłada przyciasne, czerwone wdzianko, czerwone buty i maluje usta. Czy dla 63-letniego milionera, którego wartość majątku szacowana jest na ponad 4 miliardy dolarów, jest to dyshonor, prowokacja i grubymi nićmi szyty spisek? Zdecydowanie nie. Okazuje się, że wygrywa poczucie humoru, mnóstwo dystansu do własnej osoby i całkowity brak bąbelków, w mózgowej wodzie sodowej o nazwie ego. To ciekawe wydarzenie, zdecydowanie natury public relations, powoduje że przegrany staje się wygranym. To o Richardzie Bransonie piszą wszystkie media, to jego zdjęcia pojawią się w wielu czasopismach, to filmiki z jego udziałem wypełnią wirusowo miliony komputerów. Przegrywając zakład, Branson wcielił się w rolę komicznego, pozytywnego bohatera masowej wyobraźni. Za niewielką cenę sprytnego przekształcenia na chwilę wizerunku, nie ponosząc w zasadzie większych kosztów, zyskując wycieczkę do Kuala Lumpur na koszt rywala – tworzy świetną reklamę własnej osoby oraz Virgin Altantic, korzystając z zasobów konkurenta. Całkowicie „przez przypadek” oblewając napojami Fernandesa podczas lotu. Marzę, by polscy konkurenci, których wzajemne, osobiste uprzedzenia doprowadzają do skrajnych zachowań pełnych nienawiści – potrafili z humorem i dystansem podchodzić do wzajemnych relacji i konkurencyjności. Branson pokazuje, że można.    