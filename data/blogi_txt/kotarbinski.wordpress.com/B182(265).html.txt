Domi ciągnęła mnie za nogawkę spodni. - Tato, tato, narysowałam zajączka! Miała 4 lata. - Śliczny zajączek Domi, co z nim zrobisz? - Wrzucimy go na fejsbuczka? Tak! Wrzućmy go na fejsbuczka! – zapaliła się.  Założyłem fanpage. Zaprosiłem kilku znajomych. Domi narysowała jeszcze zajączka w kilku komicznych pozach i założyliśmy małą galerię. Na koniec dnia mieliśmy 10 fanów. Poszliśmy spać. - Tato, tato – Domi budziła mnie o szóstej rano. - Która godzina? Od której nie śpisz? - Od czwartej, Szerlok mnie obudził. Już szósta, ale to nieważne. Zajączek ma już 250 tysięcy fanów! - Chyba coś Ci sie przywidziało. Raczej 25. - Nie, nie, 250 tysięcy, Mama pokazywała mi zera i uczyła o tysiącach. Chodź, wstawaj szybko, wszyscy do nas piszą. Przetarłem oczy. Odpaliłem ipada. Strona miala 270 tys. fanów. Kiedy Europa spała, zajączek zawojował Chiny, Japonię, Koreę Południową, Wietnam, Tajlandię i parę ościennych państw. Nie odczytywałem komentarzy, były całe w krzaczkach, a Google Translate wariował. Wyciągnąłem telefon. Wybrałem Jasia. Jaś był specem. Po przeprosinach, że szósta trzydzieści, Jaś potwierdził swoim trenderem, że wszystko jest w najlepszym porządku i Azja pokochała zajączka Domi. - Tato, tato – Domi miała usta w podkówkę – już kopiują naszego zajączka. - Gdzie? Pokaż? Domi odpaliła kilka stron. Miały po kilka tysięcy fanów. Ale rysowane tam zajączki były pokraczne, wykrzywione, złe i dziwaczne. Zajączek Domi był uroczy i miał w sobię magię, wypracowaną wieloma godzinami ślęczenia dziewczynki w programie graficznym. - Tato, tato – prawie płakała – co możemy zrobić? - Nic Domi. Twój Zajączek nie jest chroniony patentem, poza tym inni tylko się nim inspirują i nie można im nic zarzucić. - Ale ja nie chcę – rozpłakała się. Mogłem ją tylko przytulić. Poszedłem robić śniadanie. - Tato, tato – ktoś do nas dzwoni! Hengautem, hengautem! Okazało się, że to studio graficzne z Jakarty. Jakiś polski student był u nich na praktykach i szybko znalazł mnie na G+. Zadzwonił. Zrobili animację Zajączka i chcieliby wrzucić śmieszny film o jakiejś jego przygodzie. Za darmo. W zamian za reklamę studia na końcu filmu. Potrzebowali zgody autora oraz skonsultować pomysł na scenariusz. Domi nie zjadła już śniadania. Wpadła w kreatywną dyskusję o scenariuszu. Zadzwoniłem do Michała. - Ty jakoś monitorujesz tym swoim Brand24 Indonezję? Możesz ich sprawdzić? Okazało się, że to jedno z bardziej renomowanych studio graficznych w tej części świata. Wieczorem film był na YT i Vimeo. Fanpage miał już pół miliona fanów, Dynamika spadła, Azja poszła spać. Budziła się Ameryka. - Tato, tato – zawołała Domi – telefon, ale ten normalny. Dzwoniła Julia, asystentka Robin Roberts z Good Morning America. Zakochali się w Zajączku, a film ich oczarował. Powiedziała, że graficy Pixara mogą chłopakom z Jakarty buty czyścić. Zapytałem, skąd ma moją komórkę. - Myśli Pan, że dla amerykańskich mediów jest to jakiś problem? – śmiała się serdecznie. Rozłączyłem rozmowę. Podrapałem łysą głowę. - Domi, Domi – zawołałem. – Może wymyślisz mu jakieś imię? Z dedykacją dla Domi :)) PS. Wszystkie postaci powstały wyłącznie w wyobraźni autora, a ich podobieństwo do rzeczywistych osób jest przypadkowe. Lub prawie przypadkowe ;)   