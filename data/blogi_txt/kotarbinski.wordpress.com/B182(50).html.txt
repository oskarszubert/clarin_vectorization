” O podprogowym, medialnym modyfikowaniu postaw konsumenckich było głośno już w latach 50. ubiegłego stulecia. Niejaki James Vicary ogłosił, iż potrafi skutecznie zwiększyć sprzedaż prażonej kukurydzy i coca-coli, wysyłając w trakcie emisji kinowego filmu milisekundowe – niewidoczne dla gołego oka (poniżej progu świadomości) – komunikaty: “eat popcorn” oraz “drink coke”. Ówczesne media rozpisywały się o nastaniu nowej ery w reklamie, o “podprogowym uwodzeniu”. Zastępy naukowców, tych poważanych i tych weekendowych, bezskutecznie starały się owe wyniki zreplikować (ostatnio miało to miejsce w trakcie jednej z ogólnopolskich imprez reklamowych). Okrutna prawda jest taka, że ów słynny eksperyment NIGDY nie miał miejsca. Była to prawdziwie “niewidoczna reklama” – reklama, tyle że nie popcornu i coli, lecz pana o nazwisku Vicary i jego agencji. Tylko w tym sensie była to reklama skuteczna. I tak jak najpierw Vicary tropiony był przez tłumy dziennikarzy, producentów, a nawet zaciekawione amerykańskie służby specjalne, tak potem poszukiwały go hordy wierzycieli.” Dr Rafał Krzysztof Ohme  