Kiedy zaczynałem profil facebookowy “Bareizmów wiecznie żywych” wszyscy fani otrzymywali wrzucane na profil zdjęcia. Dziś gdy strona ma ponad 100 tysięcy fanów – zdjęcie dociera do niektórych.  Informacja “tyle a tyle osób zobaczyło ten post” oscyluje wokół 10%. Oczywiście mogę ten współczynnik zwiększyć – zacząć po prostu za to płacić. Kochany fejsbuczku – wydaje się, że operujesz bardzo prymitywnym modelem. A miało być tak pięknie. Mark Zuckerberg deklarował zawsze, że FB będzie darmowy. I jest. Ale tak jak w internetowych grach – płacisz za rekwizyty, a zabawa for free. Im większa zabawa, tym więcej ludzi i więcej dochodów z rekwizytów. Zasady są proste i jasne. Możesz nic nie kupować i opanować po miesiącach gry sztukę eliminacji przeciwników jednym, nagim, darmowym mieczem. Zgodnie z zasadą Bruce’a Lee, który bardziej bał się gostka ćwiczącego 10 tysięcy razy jedno kopnięcie, od tego znającego 10 tysięcy kopnięć. Model dochodowy FB może być bardzo prosty – o czym kiedyś pisałem. Konto standard, premium i VIP. Firmy, te największe, zapłacą za bezpieczeństwo hostingu, bezpieczeństwo historii relacji w social media – bo dziś nikt nie zna dnia ani godziny. Mark wstanie rano z bólem głowy, ugryzie go pies, w którego kupę właśnie wszedł i oprze o samochód zapaskudzony przez krzemowodolinnego gołębia. Pomyśli jak zły i wstrętny jest ten świat, wyciągnie czerwony guzik i skasuje wszystkie dane. I co? Pewnie zapłacze paru inwestorów. Może zadrży kilka firm. Ale utrata wartości komunikacji w social media, fanów i wszystkich historii, memów, zdjęć czy kotów nie byłaby związana z jakimkolwiek odszkodowaniem. Nikt bowiem nie podpisuje umowy, że FB mu coś gwarantuje – wszak jest za free. Masz zaakceptować regulamin i finito. Nie masz żadnych sensownych praw, bo jesteś tylko USEREM, ale nie jesteś KLIENTEM. Wydaje się, że ten model jest multiplikowany przez coraz więcej uczestników e-biznesu. Pojęcie KLIENTA wyczerpuje bowiem kwestię pewnej równości praw czego nie ma w przypadku typowego “korzystającego z łaski darmowego użytkownika serwisu”. Jeśli jutro omsknie się palec informatyka w FB i skasuje mi “omyłkowo” ponad 100k fanów, bedę wiedział że to sprawka tego wpisu. I usłyszę reklamę wieprzowiny czyli “sam się prosiłeś”. Marek Cukiergórski podtrzymywany jest wizją kreatywnego nastolatka, który z grupką przyjaciół zarabia pieniążki na lody i studia. Tyle że Facebook jest typową korpo, której chłopaki z Wall Strett narzucają model i styl funkcjonowania. Po tąpnięciu kursów, FB zaczął modyfikować modele dochodowe. Szukać rozpaczliwie nowych źródeł przychodu bo same wpływy z reklamy nie były wystarczające. To oczywiście typowe dla organizacji dążących do bycia Największą Na Świecie tyle tylko, że ma to swoje poważne wady i ograniczenia. Dodatkowe opłaty za możliwość dystrybucji mojej treści wśród fanów strony, uważam za lekką przeginkę. Choć tak naprawdę – do kogo należą moi fani … ? Facebook zaczął nakręcać spiralę zarabiania pieniedzy, zaczynajac łudząco przypominać model naszoklasowy. Czekam na mistera Gąbkę. Coś zaczyna pachnieć Koreą Północną. Czy nie czeka nas przypadkiem era klasycznych monopoli w social media, ze wszystkimi tego konsekwencjami? Czy Twitter po wejściu na giełdę czeka ten sam los?   