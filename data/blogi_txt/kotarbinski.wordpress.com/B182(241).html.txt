Nad formą tej notki zastanawiałem się chyba najdłużej. W piątkowy poranek obudziło mnie typowe popiskiwanie smartphona z powiadomieniem o oznaczeniach na fejsie. Dowiadywałem się co chwilę od przyjaciół i znajomych o wylądowaniu na  jedynce Onet z Anną Muchą w roli głównej z leadem “to silniejsze ode mnie!”. Cokolwiek zaistniało między nami obojgiem poprzedniego wieczoru, odkręcić już się nie dało. Moja żona Joanna, z którą jesteśmy małżeństwem od 23 lat, wszelkie tłumaczenia uznała za całkowicie zbędne :)  Jury konkursu Blog Roku 2012, postanowiło nagrodzić „Subiektywny blog o sztuce marketingu” nagrodą główną w kategorii „Profesjonalne i firmowe”. To dla mnie wyróżnienie przede wszystkim natury osobistej, tak bardzo jak osobisty jest ten blog.  Potwierdzam, że podczas odbierania nagrody od Artura Kurasińskiego, nie chrzęściły deski sceny pod moim ciężarem, a rzeczywiście łamał mi się głos. To zdaje się coś z nagłośnieniem było. Zdecydowaaanie. Takie wydarzenia uświadamiają, że w pewnym momencie człowiek przestaje pisać do e-szuflady. Zaczyna dostrzegać siłę swoich Czytelników, co już samo w sobie wiąże się z odpowiedzialnością, regularnością, pomysłem na notki czy starannością. To zawsze oznacza wyzwania.  Dziękuję moim Czytelnikom, Fanom i Przyjaciołom za wiele życzliwości, gratulacji i życzeń. To zawsze uskrzydla. Bez Waszego wsparcia i dobrego słowa trudno byłoby mi pisać. Dziękuję jury konkursu i Arturowi Kurasińskiemu za to wyróżnienie. Dziękuję wszystkim którzy wysyłali SMS-y, umożliwiające wejście do finałowej dziesiątki blogów oraz udostępniali informację o moim udziale w konkursie.  Przepraszam, jeżeli komuś moje działanie wydało się zbyt natarczywe.  Dziękuję konkurentom: blogowi Maltreting i blogowi Przedszkole nr 48 z Oddziałami Integracyjnymi w Zabrzu – Ani  Krzyżanowskiej i Beacie Kossowskiej. Wszyscy poznaliśmy się osobiście i oba blogi mają we mnie naprawdę życzliwego fana. Kochane Przedszkolaki! Niespodzianka już do Was jedzie :) Dziękuję Za10groszy.pl za fajną przejażdżkę hummerem w doborowym towarzystwie. Dziękuję Aleksandrze Łysik – koleżance – doktorantce, za jej wsparcie graficzne kampanii pluszaków. Dziękuję siostrze astralnej Dorocie Z. za wsparcie duchowe :) Dziękuję Onet.pl za organizację tego przedsięwzięcia i sprawną współpracę z wyjątkowym zespołem, w tym Barbarze Żbik za pomoc podczas gali. Dziękuję Miłoszowi Gruszczyńskiemu z Grupy Onet za dobrą współpracę i uhonorowanie mini-kampanii reklamowej bloga. Dziękuję Joannie, za jej pomoc, serce i życzliwość od 24 lat :) Dzięki Dominiko i Maćku :) Jest również osoba, której chciałem podziękować szczególnie. Wszelkie nagrody materialne, mają to do siebie, że albo się dewaluują, ulegają zębowi czasu albo z czasem przestają mieć znaczenie. To co ma największą wartość – to bezinteresowna życzliwość innego człowieka oraz dostrzeżenie Twojego wysiłku. Te wydawałoby się drobne gesty, mają w rzeczywistości największą wartość. Pani Anna Mucha doceniła mój blog w sposób szczególny. Wyraziła to poprzez przyznanie osobistego wyróżnienia podczas gali Blog Roku 2012. Jestem jej niezmiernie wdzięczny za to uznanie, a otrzymane buziaki traktuję w sposób wyjątkowy. Dziękuję Pani Aniu za te szczególne słowa.  [relacja filmowa z gali Blog Roku 2012] Share this:FacebookLinkedInGoogleEmailPrintDodaj do ulubionych:Lubię Wczytywanie...  Related 