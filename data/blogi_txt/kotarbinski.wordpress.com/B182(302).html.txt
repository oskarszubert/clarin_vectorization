Dyrektor poznańskiego Teatru Muzycznego wysłał maila do zespołu marketingu. Opier…etkował w nim za całokształt odpowiedzialnych za niedociągnięcia zespołu tworzącego stronę www. W sumie mu się nie dziwię.  Przypomniała mi się scena z komiksu “Asterix i Obelix” (tak! Komiksy też czytałem!) kiedy dowódca rzymskich legionów poszukuje ochotników do napaści na wioskę Galów. Reakcja przewidywalna, jeden patrzy w niebo, inny w ziemię, trzeci dłubie w nosie, a czwarty przysypia. Staje w końcu na wyborze największego ofermy w oddziale, który zrobi to co musi i tak jak potrafi. Czyli spier…etkuje jak łatwo się domyślić. Najczęściej w firmach jak pada pytanie kto bedzie pisał teksty, wrzucał zdjecia i dbał o aktualizację stron spotyka się podobne reakcje. I efekty … Zespół marketingu musi być czasem postawiony na baczność. To sfera kreatywna, czasem artystyczna, humanistyczna, wrażliwa i czuła. To nie zespół handlowy, który niekiedy docisnąć trzeba, a innym dać z półobrotu na nabranie niezbędnej energii kinetycznej realizacji forecastów. Są przyzwyczajeni. Dział marketingu ma warstwy, choć nie jest ani jak cebula, ani jak tort. Z nimi trzeba psychologicznie, a nie jak na ten przykład kapitan Jajec w “Pułkowniku Kwiatkowskim”. Tu należy z celami, SMART, balanced scorecard, tabelką i konsekwencją. A że nerwy niosą? Gdyby przerobić stany emocjonalne polskich menedżerów na energię elektryczną, nasi górnicy straciliby pracę w pięć minut. Emocje w korespondencji służbowej z pracownikami to fatalny pomysł. Zawsze można wylądować na głównej Gazety Wyborczej. Taki los społeczeństwa informacyjnego. Stare, tradycyjne metody rozmów szczerych i w cztery oczy nadal trzymają się nieźle.  Panie Dyrektorze, ten list mnie rozbawił. Wielu szefów nie bawi się w takie biurokratyczne ceregiele tylko zwalnia natychmiast. Nad formą jedynie bym pomyślał. Wie Pan, “motyla noga“, “kurcze pióro“. W ten deseń. Serdeczności, jak mawia mój ulubiony dziennikarz informacyjny. I nie zatrudniajcie nigdy oferm do komórek marketingu. Choćby nie wiem jak się rwali.    