Film, który powinien obejrzeć każdy osobnik zajmujący się marketingiem i sprzedażą. Ujawniający jak jedna z największych ludzkich namiętności – chęć bycia bogatym, zamieniana jest w rynek wykorzystujący niewiedzę i naiwność swoich klientów. Tak, to “Wilk z Wall Street“. Reżyser, podobnie jak w przypadku “Aviatora” i historii Howarda Hughesa, ponownie opowiada o charyzmatycznej postaci. Tym razem Leonardo di Caprio wciela się w postać maklera – Jordana Belforta, zaczynającym swą karierę w L.F. Rotschild.  Martin Scorsese w swój ironiczny sposób ujawnia i uwypukla wszystkie kluczowe elementy znane z filmu J.C Chandora “Chciwość“, żonglując legendą “od pucybuta do milionera”. Podobnie jak “The Joneses” Derricka Borte, demaskowana jest  manipulacja, techniki  socjotechniczne, czarna strona i mechanizmy NLP oraz generalnie zwykłe, pospolite naciągactwo.  Scorsese jaskrawo miesza postać charyzmatyka w genialnej kreacji Leonardo di Caprio z wyrafinowanymi technikami manipulacji. Lojalność z podłością. Ironię z dramatem. Wręcz namacalnie dowodzi tezie, że to nie marketing oszukuje ludzi, tylko ludzie – używając narzędzi marketingu. Scena z długopisem, której nie zdradzę, jest kwintesencją rynku i ludzkich potrzeb. Śmiejąc się, nie zapominajmy myśleć.  “Wilk z Wall Street” nie jest portretem elit finansowych, jak często czytam w recenzjach. To nie jest historia wyłącznie o maklerach. To historia o naciągactwie w biznesie, dojonych klientach, zyskach, robieniu kasy a nie zarabianiu pieniędzy, chciwości otumaniającej ludzi i … wartościach. Mamy tu feerię technik sprzedaży bezpośredniej, pranie mózgu w kontrze z lojalnością, teambuildingiem i atmosferą rywalizacji zespołów sprzedaży. Ten film jest dyskusyjny na tyle, źe warto go pokazywać zarówno studentom jak i zespołom handlowym i marketingowym.  Jordan Belfort mieszka dziś w Kaliforni, opublikował dwie książki i zajmuje się prowadzeniem wykładów i treningów z zakresu motywacji. Jego prawdziwą historię przeczytasz tutaj [Jordan Belfort - Wolf of Wall Street].   Polecam świetne uzupełnienie dla filmu: “Satyryk nie może “chałturzyć” przy sprzedaży garnków? Grabowski: To moja praca, nie hobby, a taka sprzedaż nie jest zła“   