Dobrych 10 lat temu, opowiadano mi jakie są różnice pomiędzy polskim, a niemieckim klientem. Polski klient, zrzucając karton mleka, natychmiast jest opierdzielany przez sprzedawczynię, dostaje szmatę do ręki, ma sprzątnąć do czysta i niezwłocznie za to mleko zapłacić. Ostatecznie można trafić na gablotkę (“Co mi zrobisz jak mnie złapiesz”). Klient niemiecki w identycznej sytuacji, zaczyna się awanturować, o umiejscowienie kartonu mleka w miejscu, zagrażającym jego bezpieczeństwu i domagający się odszkodowania za ewentualnie poplamione ubranie. Parafrazując słynne (nie dotyczące rolników !) zdanie “chłop ze wsi wyjść może, wieś z chłopa  – nigdy”, można spróbować napisać ” Polak może wyjść z socjalizmu, socjalizm z Polaka – nigdy” :))) Dopisek Henryka Martenki  ” Jeśli ktoś kiedyś potraktował poważnie słowa aktorki Szczepkowskiej, że 4 czerwca roku pamiętnego skończył się komunizm, ten naprawdę musiał mieć słabość do ładnych aktorek. Bo owszem, zmienił się system, władza, sojusze, ale kraj trwał i trwa nadal w mentalności ukształtowanej przez dwa pokolenia, które pozostają materialną i duchową spuścizną Polskiej Rzeczypospolitej Ludowej. Peerel nadal trwa w ludziach, ich myśleniu, nawykach i fobiach. I co zaiste trąci groteską, niezależnie czy ktoś manifestuje prawicowe czy lewicowe przekonania.” Angora nr 50 – 14.12.2008/ Felieton Niekontrolowany str. 9 autor: Henryk Martenka   