Kiedy otwierasz butelkę wina, widząc tylko jego etykietę, często wiesz o nim niewiele. Grona, apelacja, rocznik. Czasem istotne informacje czytelne dla fachowców. Ale kiedy właściciel winnicy zaczyna opowiadać o nim jego historię, Twoja optyka zmienia się diametralnie. Zaczynasz dostrzegać bagaż doświadczeń i masz wrażenie zdecydowanej poprawy smaku. Wino z historią zawsze smakuje lepiej. Zrób doświadczenie, kup i wypij dobre wino z roku swojego urodzenia.  Teatr Kamienica nie był dla mnie miejscem szczególnym. Byłem tam pierwszy raz i wcześniej postrzegałem go jako kolejny teatr prywatny, założony przez aktora. Syndrom wolnego rynku. Ale po świetnej sztuce Porwanie Sabinek, przyszlo spotkac się z Emilianem Kamińskim. Teatr nabrał mocy przez swojego założyciela i opowiadaną historię. Zarówno o mózgotrzepach, filozofii ludzi bezdomnych, konferencjach o biedzie organizowanych w hotelu Hyatt (sic!) oraz wojennej historii budynku. Wino nabrało smaku, a oczy naszej wyobraźni zmieniły optykę tego miejsca. Wydaje mi się, że dzięki p. Emilianowi trochę bardziej polubiłem Warszawę. Prawdziwe marki mają zawsze swoje historie. Czasem proste, ale zawsze prawdziwe, nie wymyślane w PR owskich umysłach. Jeśli łączy się ona z właścicielem-pasjonatem i genius loci miejsca, to wystarczy już tylko zadbac o profesjonalizm, aby zadzialało. Te cztery elementy: historia, pasja, genius loci i jakość rzemiosła stają się kluczowe dla niematerialnej, wysokiej wartości tworzonej marki. Cytując fragment wczorajszej sztuki “nie chodzi o aktorów, sztukę czy reżysera. Chodzi o to by burmistrz Otwocka zemdlał (z wrazenia) na widowni”.  Wielu z nas postrzega wartość w kontekście “więcej za mniej” co jest trochę wytartym i pustym sloganem. Często oznacza ono dostarczanie nikomu niepotrzebnych bibelotów. Liczy się “lepiej nawet za więcej” bo gdy istnieje prawdziwa wartość, przestaje się zwracać uwagę na cenę. Dla każdego, kto tworzy markę miejsca powyższe elementy wydają się kluczowe.  Z dedykacją dla Emiliana Kamińskiego   