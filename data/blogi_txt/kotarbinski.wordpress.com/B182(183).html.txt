W kasie siedzi młoda dziewczyna. Niedziela. Ma zły dzień. W domu. W pracy. Dostała opieprz dziś już od wszystkich świętych. Po policzkach ciekną jej dwie, grube łzy. I jeszcze kazali jej założyć tę kretyńską kamizelkę. Z napisem dla Ciebie stałam się kasjerką. Nie da się. Musi się rozładować.  Inaczej wybuchnie. Właśnie podchodzi pierwszy klient z wózkiem. Wygląda na prawdziwego debila. Teraz sobie użyjemy!  Człowiek, którego zatrudniasz, nie musi kochać Twoich produktów czy usług. To, co dla Ciebie jest dealem czy pasją życia, dla pracownika jest kolejną pracą. Jedną z wielu, które może wykonywać w karierze. Twoi ludzie mogą nie pamiętać kiedyś, co robili dla Ciebie. To, w jaki sposób ich traktujesz jako szef, będą pamiętali zawsze. Kluczem do zrozumienia tych procesów, jest  marketing wewnętrzny. Różni specjaliści, różnie na niego mówią. Spotykam marketing personalny, albo  wewnętrzny PR. Bez względu na semantykę, zawsze chodzi o to samo. W 2001r. czyli 11 lat temu prowadziłem we Wrocławiu prezentację pod nazwą Marketing Wewnętrzny czyli siła personelu firmy. Możecie ją obejrzeć w całości tutaj. Użyłem tam metafory pestki z książki   Pestka oraz filmu z Krystyną Jandą i Danielem Olbrychskim. Zbudowana przenośnia w książce i filmie, dotyczyła przedstawienia życia jako owocu. Przylatują różne ptaki i wydziobują z niego najsmakowitsze kąski. Ale pod miękkim miąższem pozostaje twarda pestka naszych wartości i zasad. Twarda pestka  jest schronem, kanwą i podstawą naszej wewnętrznej etyki. Istotą człowieczeństwa. Jeśli w każdej firmie, istotą biznesu będzie oszukiwanie klientów z pełną świadomością. Albo celowe wykorzystywanie jego niewiedzy poprzez gwiazdki i kruczki w umowach. Jeśli podstawową formą budowania relacji między ludźmi w firmach,  będzie  wyścig szczurów, albo korporacyjne lizusostwo. Jeśli podstawowe wartości takie jak zaufanie, lojalność, odpowiedzialność, wzajemny szacunek itp. będą łamane i będą niszczyć  ludzką pestkę w firmie, to jakichkolwiek narzędzi użyjemy do budowania marketingu wewnętrznego, będzie to zawsze nieskuteczne. I stanie się klasyczną propagandą. A bez skutecznego marketingu wewnętrznego, nie ma skutecznego marketingu zewnętrznego.  Przykładowo: key accout manager nie będzie budował relacji tylko  odstrzeliwał deale. Wracając do młodej kasjerki. Wykonuje jedną z najgorzej opłacanych prac w Polsce. Nie cieszącą się szczególną estymą. Jej funkcja w firmie nie jest również specjalnie poważana. Jak by się czuła, mając oparcie dobrego kierownika ? Świetnych koleżanek? Czy  musiałaby zakładać  kamizelkę z groteskowym napisem aby być zadowoloną ze swojej pracy. I przenieść to zadowolenie na obsługiwanego klienta ? Jak wielu nie rozumie prostej zasady – niezadowolony pracownik zawsze swoje niezadowolenie będzie przenosił na klienta. Ktoś napisał:  Pracodawca, który to wymyślił, powinien dostać od pracowników koszulkę z napisem ‘Dla Ciebie stałem się idiotą’. PS. Z dedykacją i podziękowaniem studentom Uniwersytetu Gdańskiego, z którymi miałem przyjemność podyskutować o etyce marketingu   