Joanna Banas: Dlaczego pasażer tramwaju nie może przesiąść się z wagonu do wagonu? Janusz Rajces, rzecznik wrocławskiego MPK: Może, tylko musi skasować drugi bilet. JB: Jak to? Przecież nadal jedzie tym samym tramwajem i ma bilet. JR:  Regulamin przewozowy mówi wyraźnie: bilet jest ważny w tym wagonie, w którym został skasowany. JB: Przepis przepisem, ale staram się zrozumieć jego sens. Tak naprawdę, dlaczego nie mogę zmienić wagonu? JR: Przebiec na czerwonym też pani może, tylko że ryzykuje pani wypadkiem albo mandatem. A tutaj ryzykuje pani, że złapie ją kontroler. JB: Ale przechodzenie na czerwonym jest niezgodne z prawem, a przesiadanie się z wagonu do wagonu nie. JR: Jakby się ludzie tak przesiadali, to kontrolerom byłoby trudno pracować. JB: Czyli wygoda kontrolerów ma być argumentem? JR: Argumentem jest przepis. A poza tym, jeśli kupuje pani bilet na pociąg, to chociaż do Gdańska jedzie i o 15.30 i o 18.15, to pani ma bilet tylko na ten o 15.30. JB: Przepraszam, ale tylko jeśli to miejscówka, a u nas jakoś w tramwajach ich nie ma. JR: A po co w ogóle się przesiadać? JB: Przecież są sytuacje, kiedy trzeba się przesiąść, na przykład, gdy w naszym wagonie jadą pijani, agresywni ludzie. JR: O tak, uciec jest najprościej, a przecież trzeba zainterweniować. JB: Szczególnie, gdy się jedzie na przykład z małym dzieckiem? JR: Nie ma powodu, by zmieniać wagon. Można podejść do motorniczego, a on już wie, co robić. JB: Ale przecież w drugim wagonie nie ma motorniczego… JR: No właśnie, on przestrzega przepisu. Nie ma go w drugim wagonie, bo nie może przejść, gdyż też musiałby skasować bilet. JB: To jak interweniować, jeśli jest się w drugim wagonie, w którym nie ma motorniczego? JR: Przejść do pierwszego i skasować bilet… JB: Skasować bilet?! JR: Oczywiście. Przepis jest wyraźny. JB: Czy motorniczy przejdzie do drugiego wagonu i interweniuje? JR: Jeśli skasuje mu pani bilet, to tak. JB: Ja mam kasować bilet za motorniczego?! JR: Oczywiście, przecież mówiłem Pani, że motorniczy nie przechodzi, bo musiałby kasować bilet. Jeśli chce Pani interwencji, to musi Pani mieć dodatkowy bilet dla motorniczego, a najlepiej dwa, żeby mógł wrócić do pierwszego wagonu. JB: A po co będzie jeszcze przechodził? JR: Jak to po co? Ktoś musi kierować tramwajem! JB: To nie może po prostu przejść jak człowiek?! JR: Proszę Pani, przecież przepis wyraźnie mówi, że bez skasowania dodatkowego biletu nie można przechodzić… Poza tym motorniczy to nie jakiś człowiek, a motorniczy. To zasadnicza różnica! JB: Wie Pan, to ja wolę zostać w tym pierwszym wagonie i nie interweniować?… JR: No widzi Pani, od razu mówiłem: po co przechodzić i robić zamieszanie…   