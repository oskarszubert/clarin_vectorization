Autentyczna historia mojego znajomego. “Zadzwoniła do mnie pani z UPC. Sądząc po numerze kierunkowym – z call center w Krakowie. - Jak pan już na pewno wie, przejmujemy od 1 stycznia Aster. Jest pan klientem Astera, chcielibyśmy panu zaproponować nowe lepsze warunki. - Tak?  - Nawet już zaczęliśmy. Miał pan w abonamencie internet o szybkości 10 megabitów w dzień i 20 w nocy. Od teraz ma pan już 20 megabitów przez całą dobę. - Hola, hola. Problem w tym, że jeszcze przed tą zmianą ta prędkość nigdy nie przekraczała 7 megabitów. I po tej niby zmianie jest tak samo. 7 i ani kroku dalej. - Eeee…. to na pewno wina starych urządzeń Astera. Wymienimy panu na nasze nowe. Możemy panu zaproponować nawet 100 megabitów w ramach tej samej ceny. - Świetnie, byle działało. - A korzysta pan z laptopa czy komputera stacjonarnego? - Z laptopa. - W takim razie dostanie pan router bezprzewodowy… - Dziękuję, mam. Wystarczy sam modem. - Ale jaki ma pan ten router? Bo nie wszystkie osiągają te 100 megabitów… - Mam WiFi n, bez trudu sobie poradzi. - Aha. A czy korzysta pan z telefonu stacjonarnego? - Nie, dziękuję, nie jestem zainteresowany. - Na wszelki wypadek będzie pan miał możliwość podłączenia telefonu. - Nie, dziękuję. - A co pan ogląda najczęściej w telewizji? - Filmy, trochę sportu. - Możemy panu zaproponować w tej samej cenie dekoder z nagrywarką, 17 kanałów HD… - OK – przerywam. – Rozumiem, że mogę z panią negocjować warunki przejścia do UPC? - Eeee…  - Płacę teraz 170 zł miesięcznie. Wiem, że taki sam pakiet w UPC kosztuje góra 150 zł, ale nie mogę go zmienić w dół. Pytałem na infolinii i u waszego przedstawiciela. Jesteście na mnie 20 zł do przodu i próbujecie mnie przekonać, żebym nie wypowiedział umowy i nie wrócił jako nowy klient za te 150 zł. - Ale u nas nie ma takiego pakietu z nagrywarką za 150 zł. - Przecież widziałem go na waszej stronie WWW jeszcze w grudniu. - A, w grudniu… chwileczkę… rzeczywiście jest, ale za 160 zł. - Niech będzie 160 zł. I tak jesteście 10 zł do przodu. Więc chciałbym za te 10 zł jeszcze coś wynegocjować. I wtedy się zgodzę na podpisanie nowej umowy. - Rozumiem. A co by pana interesowało? - Np. abonament HBO. - Rozumiem… chwileczkę… muszę sprawdzić… - Jak sądzę musi się pani z kimś skonsultować? - Tak, umówmy się, że oddzwonię do pana za 5 minut. - Proszę bardzo. Rozmawialiśmy we wtorek. Nie oddzwoniła do dzisiaj ;)” Mój dobrotliwy ( i wcale nie “wyzłośliwiający” się komentarz). 1. Drogie kolcentry – czasy “krojenia naiwnych owieczek” już się skończyły. Akurat wtedy, kiedy dzięki mediom społecznościowym takie historie stają się natychmiast znane wszem i wobec. Może warto zwrócić uwagę swoim marketing menedżerom, aby głębiej przemyśleli tworzenie ofert i składanie tego rodzaju propozycji. 2. Czasy “frajerów- klientów” kończą się również. W natłoku ofert o konkurencji, klienci bardzo szybko uczą się liczyć. Liczyć zarówno swoje pieniądze, jak i liczyć na opinie swoich znajomych. “Rewelacyjnym i tylko dzisiaj” kolcentrowym promocjom wierzą już tylko biedni, naiwni wtórni analfabeci. 3. Czasy kolcentrów, w których podjęcie nawet najdrobniejszej decyzji, wiąże się z procesem decyzyjnym sięgającym posiedzeń zarządów, nasiadówek menedżerów i workshopów na szczycie ich asystentek – również się powoli kończą. Dajcie zatrudnionym w kolcentrach ludziom, odrobinę elastyczności w oferowaniu dodatkowych produktów, drobnych rabatów, modyfikacji zamówień czy umów. Inaczej “gdakanie” promocji przez słuchawkę nie ma sensu. 4. Doskonale zdaję sobie sprawę, jak wiele firmowych kolcentrów, żyje z totalnego frajerstwa swoich klientów. To przez agresywne i natarczywe telefony, ludzie mają dość konkretnych marek. To narzędzie coraz częściej obraca się przeciwko nim. 5. Zadbajcie o personel swoich kolcentrów i zainwestujcie w ich jakość. A tej nie osiąga się, wymieniając personel na przykład co trzy miesiące.   