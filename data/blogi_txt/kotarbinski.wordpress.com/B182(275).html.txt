- Dziadostwo – usłyszałem kobiecy głos z fotela za mną – to po prostu zwykłe dziadostwo. Kiedyś chociaż cola jeszcze była. Adresatem owej puenty był lotniczy wózek na napoje, kiedyś wypełniony po brzegi wszelkim dobrem. Dziś królowała wyłącznie niegazowana woda mineralna w półtoralitrowych butelkach, rozlewana w niewielkie, plastikowe kubeczki, charakterystycznych dla supermarketowych promocji. To był Eurolot, opóźniony o 3 godziny rejs do Gdańska. Teoretycznie wszystko można byłoby zrzucić na karb “tanich linii”. Dowcip polega na tym, że ten sam zestaw był oferowany rano w locie do Warszawy. Ale przewoźnikiem był LOT co czyni pewną różnicę. “Bezpłatny poczęstunek w cenie” jest pojęciem podobnym do “rozmowy z konsulem w ambasadzie USA” w ramach realizacji procedury wizowej. Rozpiętość wyobrażeń bywa olbrzymia. Dla jednego ów poczęstunek to przystawka, zupa, drugie danie, deser, napój, szampan i kawa, a dla drugiego mikrowafelek z wodą mineralną. “Rozmowę z konsulem” w Ambasadzie USA w ramach procedury wizowej wyobrażałem kiedyś sobie jako miłe, półgodzinne spotkanie, fotel, kawa, cygaro, sympatyczna pogawędka, a w rzeczywistości procedura przypomina obsługę na poczcie. Ale siła naszych wyobrażeń versus rzeczywistość wpływa na postrzeganie serwisu czy usług świadczonych nam przez różne marki. Wartością jest również “wartość postrzegania” – bardzo subiektywne, indywidualne odczucie, gust, trudne do przewidzenia i zweryfikowania. Zgodnie ze starą, rzymską zasadą – jednemu podoba się córka, innemu teściowa. Ten drobny, niematerialny element wpływa na to jak postrzegamy firmę. Zamiana wózka kiedyś pełnego soków, na dystrybutor wody mineralnej w cenie niecałych dwóch złotych za litr, będzie zawsze jaskrawo widoczna. Pasażera bowiem nie interesują wewnętrzne problemy przewoźnika – jeśli widzi obniżanie standardów to powinien zauważyć obniżenie ceny. A zmiana w charakterze “poczęstunków” podawanych na pokładzie jest jednym z najbardziej widocznych elementów. Pasażer nie zauważy taniej kupowanego paliwa, niższych opłat lotniskowych, mniejszej liczby personelu pokładowego czy racjonalizacji procesów obsługi pasażera – zmniejszenie wymiarów batonika oraz liczby napojów do wyboru – zauważy zawsze. Wszelkie oszczędności i cięcia wynikające z problemów firmy, klient powinien postrzegać na samym końcu. Dopiero wtedy, gdy zostaną wyczerpane wszystkie możliwości. Standard obsługi klienta jest bowiem zawsze jednym z kluczowych elementów myślenia o rynku. Jego obniżenie z punktu widzenia księgowego czy finansowego – jest proste, przestaje się dokonywać określonych zakupów i tyle. Ale nie z punktu widzenia marketera – dla niego opinia “zdziadowienia” marki może przykleić się tak mocno, źe nawet kiedy pojawi się szampanskoje i kawior, niewiele to pomoże. Najczęściej bowiem klient pamięta gdy serwis się zdecydowanie pogorszy niż ulegnie znacznej poprawie. To drugie jest traktowane coraz częściej jako coś absolutnie normalnego.   