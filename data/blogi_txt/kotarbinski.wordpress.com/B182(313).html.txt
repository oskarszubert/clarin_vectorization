Pewien słynny radziecki naukowiec robił eksperyment z muchą. Najpierw wyrwał jej jedno skrzydełko i podał komendę “leć!”. I poleciała.   Następnie wyrwał kolejne. Mucha również poleciała. Kiedy wyrwał ostatnie, mucha nawet nie drgnęła. Nie reagowała na żadną komendę. Wniosek badacza był prosty – mucha ogłuchła. Żeby badać zdrowie ludzi, trzeba mieć na to papier. Lekarza. Określonej specjalności. Inaczej można trafić do więzienia. Szczególnie jak za badania bez papierów zabiera się domorosły ekspert ginekologii. Lekarz bez papierów nazywany jest Znachorem. Jedynym, jakiego kojarzę w swej solidności był profesor Rafał Wilczur. Dla znajomych Antoni Kosiba.  Żeby wybudować most, trzeba miec odpowiednie kwity. Tak samo, by go zaprojektować. Można budować i projektować bez papierów, ale nie przypominam sobie inwestora, który przekaże swoje pieniądze takim osobom bez stosownych uprawnień.  Żeby jeździć samochodem trzeba mieć na to świstek. Można go oczywiście nie mieć i jeździć. Wolna wola. Wymiar sprawiedliwości kocha takich kierowców. Żeby zajmować się badaniami w sferze nauki, trzeba mieć doktorat. To podstawowy stopień naukowy. Oczywiście, można robić badania mając nawet wykształcenie podstawowe. Średnie. Może nawet licencjat. Ale kto poważnie potraktuje badanie, które ma z jego metodologią tyle wspólnego co szampan z szamponem? I jedno, i drugie się pieni i jest płynne. Tak, że mucha nie siada.  Można sobie oczywiście samemu badać temperaturę. Puls. Nawet oddech. Językiem stopień oblodzenia wyciągu narciarskiego. Słyszałem nawet o jednym nietoperzu z Bali, który sobie badał … Nieważne. W każdym razie sami się też badać możemy. Możemy też badać innych. Ale jeśli nie wiemy jak to robić – nie róbmy tego. Choćby z szacunku dla pracy innych ludzi, którzy wiedzą w praktyce czym jest dobór próby, próba losowa, operat losowania, próba grupowa, weryfikowanie hipotez, mediana, świadomość wspomagana i niewspomagana czy rozkład normalny.  Możemy też sobie robić “badanie z tezą”. Czyli zbadaj kto jest Twoim idolem i uzasadnij dlaczego właśnie Stalin.  Chyba, że chcemy szpanować przed panienkami. Wtedy przepraszam, to nie moja budka i życzę udanych łowów.  Idę posmarować kanapkę by zbadać reakcję kota …  