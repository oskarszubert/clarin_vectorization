LOT wpadł na pomysł promocji pod nazwą “0 PLN za wystawienie biletu”. Takiej promocyjnej farsy dawno nie było. Poziom abstrakcji przewoźników lotniczych zaczyna sięgać bruku. Dotyczy to nie tylko LOTu, ale również innych linii lotniczych. Tanich. Tyle, że LOT nie jest lowcostem.  Tak, żal mi konceptu OLT Express. Za każdym razem, gdy chce odwiedzić szybko Wrocław, Kraków, Katowice czy Rzeszów. Mogę nawet codziennie dać na mszę, byle w końcu na polskim niebie pojawiła się linia typu Southwest Airlines – zarabiająca pieniądze na lokalnych i regionalnych przelotach, a nie bankrutująca po dwóch miesiącach. Rano wylot, wieczorem powrót. Widziałem pełne samoloty OLT i puste samoloty LOT. Widocznie drugiemu opłaca się bardziej wozić powietrze, kasować paxów jak za klasę biznes i wozić za darmo (sic!) posłów. Ale nie o tym. Internet dał społeczeństwu genialną zabawkę. Zabawka ta nazywa się porównywarki cenowe. Dzięki temu przestało się liczyć kto jest wielki, mały czy wiarygodny – zaczęło liczyć się, kto jest złotówkę tańszy i dzięki temu stoi wyżej w porównywarce. Zaczęło się od hoteli. Przestały wliczać do ceny pokoju – śniadania. Dzięki temu w Booking.com są wyżej. Na szczęście na tym poprzestały, niwelując to free wifi. Ale nie wpadły na pomysł dodatkowych opłat za windy, bagaże, wystawienie faktury czy wylegiwanie się w lobby barze. Za to linie lotnicze poleciały po całości. Kupujesz kurtkę. Ma fajną cenę. Przyglądasz się metce, a ona wcześniej kosztowała więcej, potem mniej, a na końcu … najwięcej. Na dodatek w promocji jest. “Oszukali mnie!” – myślisz. “Ten wstrętny marketing znowu Cię oszukał!”. Otóż nie. “Poczułeś się oszukany“, a to nie to samo co “bycie oszukanym“. Dlaczego? Sklep może zmieniać ceny jak chce i kiedy chce. To jego podstawowe prawo demokracji handlowej. Jeśli państwo nie reguluje cen określonych dóbr i usług, za kurtkę możesz chcieć 10, 100 czy 1000 zł. I zmieniać tę cenę codziennie. Nawet co godzinę. Ale …na wrażenia klienta z tak prowadzonej polityki cenowej, ma to konkretny wpływ. Jest pewna grupa działań rynkowych, które są całkowicie dopuszczalne w ramach konkurowania firm, ale przez klientów bywają bardzo źle odbierane. Wspomniane zabiegi cenowe, są jednymi z nich. Przewoźnicy lotniczy zaczęli kusić niskimi cenami, które “przy kasie” okazywały się już nie tak niskie. Można przełknąć dodatkową opłatę za bagaż i przywozić hiszpańskie wino do Polski jedynie w naturalnych zbiornikach. Potraktować z przymrużeniem opłatę paliwową. Nawet dodatkowe koszty bezpieczeństwa. Ale opłata “za wystawienie biletu” oraz za “kartę kredytową” jest trąbieniem klientów w balon. Dlaczego? W pierwszym przypadku sprawa jest prosta. Dostaję e-ticket, ktory drukuję na własnej drukarce. Prostokątne, niebieskie bilety lotnicze z kalką, skończyły się lata świetlne temu. Pobieranie opłat od kilkudziesięciu złotych wzwyż, za realizację procesu elektronicznego, nieomalże automatycznego, to naprawdę dodatkowe “koszenie” pasażera. Jeśli PKP nie pobiera opłat w kasie za wydruk biletu wartego kilka zlotych (kartonik, drukarka, praca czlowieka, system komputerowy) to dlaczego LOT nas kosi, gdy bilet kosztuje kilkaset złotych i sami go sobie mamy drukować? E-ticket był kiedyś bezpłatny. O aplikacjach mobilnych Lufthansy, umożliwiającej mi wejście na pokład wyłącznie skanując kod z ekranu smartphona nie będę się nawet rozpisywał. Opłata za płatność kartą to drugi haracz. Nie ma bowiem innej możliwości zapłaty i wielu przewoźników lotniczych to wykorzystuje. Stawki mogą stanowić czasem nawet 30-50% ceny biletu. Zrozumiałbym zrôwnoważenie prowizji operatora kart. Ale nie w takich wysokościach. Oczywiście, nie muszę latać i nie muszę płacić. Ale w przypadku lotów krajowych i regionalnych, brak konkurencji bywa uciążliwy. Wprawdzie przewoźnik nie oszukuje mnie, dodając sobie najróżniejsze opłaty do swojej oferty, to jednak moje wrażenie jest zupełnie inne. Nasz stosunek do marki budujemy najpierw emocjonalnie, a potem racjonalnie. Lubię LOT, tyle że on robi wszystko w swojej mocy abym przestał.   