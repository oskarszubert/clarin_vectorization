Dowiedziałam się niedawno o akcji organizowanej przez fundację DKMS o nazwie „Dla Ciebie to 5 minut, dla Kogoś to całe życie” i uważam, że warto o niej napisać. Co chwilę kolejna osoba dowiaduje się, że ma nowotwór krwi. Tą okrutną diagnozę słyszą ludzie w każdym wieku. Dla wielu z nich jedyną szansą na nowe życie jest przeszczep szpiku od dawcy niespokrewnionego. Niestety jest to bardzo trudne, gdyż takich dawców w Polsce jest bardzo niewiele.  Akcja „Dla Ciebie to 5 minut, dla Kogoś to całe życie” jest projektem studenckim, który zajmuje się poszukiwaniem potencjalnych dawców komórek macierzystych i szpiku. Celem tej akcji jest  zjednoczenie wszystkich studentów na rzecz ratowania życia ludzkiego. Jest to kontynuacja projektu „Studenci wspólnie przeciw białaczce”, który zakończył się wielkim finałem 17 i 18 kwietnia  2013 oraz zarejestrowaniem prawie 6000 potencjalnych dawców. W roku akademickim 2013/2014 wielki finał odbędzie się w dniach 11-12 grudnia, czyli już niebawem!  Zostanie potencjalnym dawcą to bardzo poważna decyzja, którą podejmujemy na całe życie. Należy pamiętać o tym, że rejestracja zajmuje chwilę, a pobranie 4ml krwi lub wymazu z błony śluzowej z wewnętrznej strony policzka nie boli. Kiedyś, za rok, dwa, pięć czy dziesięć lat, dawca może otrzymać telefon z informacją, że jest pacjent, któremu być może, można uratować życie.  Więcej informacji o akcji tutaj.    Powiązane wpisy: Brak powiązanych notek. 