Bałkany to nie jest zwykła kraina geograficzna, a już na pewno nie półwysep. Nie można dokładnie powiedzieć, gdzie są te Bałkany. Encyklopedia powie nam, że jest to region na południe od rzeki Sawy i Dunaju. Ale co powiedzieć o Rumunii czy północnej Serbii? To nadal są Bałkany, bo Bałkany to kultura. Niby europejska, ale często trudno jest nam ją zrozumieć. Momentami jest zbyt orientalna i zaskakująca. Bałkany rządzą się własnymi prawami. Tam każdy chodzi jak chce, jeździ jak chce. Wszyscy tęsknią za czasami świetności Jugosławii i marszałkiem Tito. A nas to pociąga. Od zawsze popularny, przeżywający oblężenie Polaków region odwiedziłam w tym roku także ja. Z sentymentem.  Wojwodina – Serbia (nie)właściwa Z przedniego lusterka zwisa proporczyk. Tyle lat czekał, żeby móc tam zawisnąć. Dojeżdżamy do granicy i proporczyk świetnie komponuje się z tablicą informacyjną: „Republika Srbija. Dobrodosli”. Dojechanie tam zajęło tyle samo czasu, ile nad polskie morze. Ale jaka jest różnica w krajobrazach i kulturze! Zamiast jechać przez jeden kraj, zwiedzamy po drodze trzy inne. Horgosz już jest taki znajomy. Kolejki na granicy również… Po jakimś czasie wjeżdżamy do Nowego Sadu – pierwszy punkt „wyprawy” – stolica Wojwodiny. Dwa noclegi w Amaro Rooms zarezerwowane. Trzeba tylko znaleźć to miejsce. Krążymy po mieście, szukamy. I wreszcie jest. Mały pensjonat z kawiarnią przy bocznej uliczce. Nowy Sad to miasto młodych. Mieści się tam uniwersytet, a więc przebywa tam wielu studentów. Widać to dopiero po godzinie dwudziestej. Wychodzą tłumnie na główny deptak w centrum i bawią się w knajpach. Ale bawią się inaczej niż studenci, z którymi miałam okazję się zetknąć. Kto by pomyślał, że studenci mogą siąść w barze i zacząć śpiewać pieśni ludowe. Serbscy studenci mogą. Na ścianach budynków porozwieszano pełno „plakatów” reklamujących przewóz autokarem na festiwal w Guczy. Gdyby festiwal trębaczy nie odbywał się tak późno (bo od 8 do 11 sierpnia), pewnie byśmy do Guczy pojechali. Choć wtedy bardzo trudno tam o nocleg. Już od kilku dni w radiowej Trójce mówią o Guczy, to wielkie wydarzenie dla Serbów. Nie bez powodu na okładce przewodnika Bezdroży po Bałkanach widnieje właśnie zdjęcie trębacza. To nieodłączny element ich kultury. Nowy Sad w przewodniku ma gwiazdkę czyli „zobacz koniecznie”. Myślę, że to z dwóch powodów – jest stolicą Prowincji Autonomicznej Wojwodiny i jego okolica jest piękna. Niby jest tam starówka, ale pomiędzy zabytkowymi kamienicami poupychane są bez składu i ładu modernistyczne bloki. Ważnym zabytkiem miasta jest piękna synagoga na ulicy Jewriejskiej. Choć po Żydach w Nowym Sadzie nie ma już śladu, synagoga wciąż stoi w świetnym stanie i obecnie odbywają się tam koncerty muzyki klasycznej. Po drugiej stronie Dunaju znajduje się Petrowaradin. Nie jest to już część Nowego Sadu tylko oddzielne, małe miasteczko. Wszystkie domki są tam piękne, stare i zniszczone, ale mają swój urok, a nad miastem rozciąga się twierdza, z której świetnie widać Nowy Sad. Petrowaradin choć mały, naprawdę mnie urzekł. Tam poszliśmy na lunch do piekarni. 3 burki z serem i tani jak barszcz jogurt. Standardowo. Po bałkańsku. Stamtąd wzięliśmy autobus podmiejski 61 i pojechaliśmy do oddalonych od miasta o 9 kilometrów Karłowic (Sremski Karlovci). Tak, to te Karłowice, w których w 1699 roku podpisano pokój z Imperium Osmańskim. Trzeba przyznać, że serbscy kierowcy autobusów są wyjątkowo mili. Wsiadając do autobusu kierowca tylko na mnie machnął ręką. Jechałam za darmo. Miasteczko położone pod Furską Gorą, którą także warto odwiedzić choć nam nie starczyło na to czasu. Karłowice słyną przede wszystkim z wrześniowego święta winnic. Jadąc przez Wojwodinę cały czas widzi się kierunkowskazy na różne winnice. Warunki, jakie tam panują, ewidentnie sprzyjają uprawie winorośli. Było tam naprawdę ładnie, choć jeszcze nie typowo serbsko. Wojwodina to teoretycznie ani nie Serbia, ani nie Bałkany. To spuścizna po Węgrach. Karłowice kojarzą mi się z Egerem. Zresztą nie tylko Karłowice. Na północy Serbia bardzo Węgry przypomina. Może w Nowym Sadzie już napisów węgierskich nie ma, ale za to w Suboticy są. Suboticę odwiedziliśmy wracając do Polski. Był to nasz końcowy punkt wyjazdu. Też w Wojwodinie. Po prostu Węgry. Napisy w dwóch językach, więcej tam Węgrów niż Serbów. Z jakim miastem mi się Subotica najbardziej kojarzy? – Z Oradeą w Rumunii. Oba niegdyś węgierskie, secesyjne miasta. Wszystkie kamieniczki w Suboticy są pięknie zdobione kolorowymi ornamentami. Po jednej stronie ulicy, w secesyjnym pałacu mieści się węgierski konsulat, a po drugiej komunistyczny gmach Teatru Narodowego, pozostałość po Jugosławii. Zabytkiem, który robi niesamowite wrażenie jest budynek ratusza. Z każdej strony jest wyjątkowo piękny. Wielki, że nie da się go całego ogarnąć wzrokiem. Chodząc po ulicami Suboticy ciągle dręczyła mnie jedna myśl: czemu ona – kosztem Niszu na przykład – nie ma w przewodniku gwiazdki? Nie mogłam się nadziwić temu miastu. Każdy budynek był taki ładny. I panował tam spokój. Nie było tam tłumów, a w szczególności turystów, których i tak w Serbii mało. Mieszkaliśmy nie w samej Suboticy, tylko we wsi Palić. Mała mieścina, dwa jeziorka, a znana na całą Serbię. Ludzie z Niszu, oddalonego o ponad 400 kilometrów, jeżdżą tam wypoczywać. W Paliću cała masa miejsc noclegowych, więc ceny niskie, a standardy wysokie. Jest to miejsce już prawie że na granicy z Węgrami. Właściciel „Villi Aleksandry” powiedział nam, że niedaleko, w miejscowości Hajdukovo otworzyli nowe przejście graniczne dla miejscowych, aby mogli uniknąć kolejek w Horgoszu. Postanowiliśmy, zgodnie z jego wskazówką, skorzystać z tego przejścia, co okazało się błędem. Po drodze do Hajdukova zajechaliśmy do małej knajpy. Nazywała się etterem jakaś tam. Hmm, ciekawe, jakiej narodowości są właściciele? ;-) W knajpie ewidentnie byliśmy atrakcją. W przyciemnionym pomieszczeniu, przy trzech stolikach siedziało kilku starszych panów i już od rana popijali piwo. Na stolikach rozłożone były tacki z krakersami, a w kącie stała szafa grająca. Wszyscy panowie do nas zagadywali. A knajpą zajmowała się miła pani w średnim wieku. Aż szkoda było stamtąd wychodzić… W Suboticy mieliśmy do czynienia z bardzo niebałkańską sytuacją – na kolacji byliśmy w restauracji Bates (w przewodniku nazwano ją Baset, nie wiem czemu), zamówiliśmy trzy dania mięsne, które nie były tak tanie, jak w innych miejscach, z myślą, że są one z tak zwanym „garnirem” czyli dodatkami. Ku naszemu zdziwieniu okazało się, że frytki, z którymi owszem – podano nam pljeskavicę i ćevapi, były dodatkowo płatne. Na domiar złego, chleb także doliczyli nam do rachunku, nie pytając czy go chcemy. Jednakże tym, co zamówiliśmy w Batesie, najedliśmy się przez dwa dni. Nie żartuję. Na drogę powrotną  były kanapki z moją pljeskavicą. Starożytne miasto tranzytu Turystów tam brak. Jeśli ktoś się tam zapuszcza to wiesz – jedzie do Bułgarii albo na Chalkidiki. Już w starożytności położony na skrzyżowaniu ważnych dróg łączących Europę i Azję, Nisz, do dziś pełni głównie funkcje tranzytowe. W przewodniku owszem, ma gwiazdkę, ale jeśli ktoś się tam zatrzyma, to tylko po to, żeby odbić dalej na południe. Miasto znane jest dzięki cesarzowi Konstantynowi Wielkiemu, który tam się urodził i stworzył ważny ośrodek ekonomiczny i polityczny. Będąc w Niszu powinno się zobaczyć Medjanę oddaloną nieco od centrum. Jest to letnia rezydencja Konstantyna, na którą zabrakło nam czasu. Przyjechaliśmy do Niszu w godzinach popołudniowych. Nie było większego problemu ze znalezieniem noclegu. Dopiero co wjechaliśmy do miasta, a przy głównej drodze zastaliśmy „Prenoćiste Good Night”. Wyjątkowo ładne miejsce. Niespotykane warunki, jak na Bałkany. Pokojów 3-osobowych brak. Można wziąć dostawkę, ale nam nie była potrzebna. Dla mnie spanie na karimacie to norma ;-) Idąc do centrum miasta, przeszliśmy wzdłuż targu, który Milos z Good Night nam odradzał. Pewnie chciał, żebyśmy Nisz zapamiętali inaczej. Ale co jest złego w bazarze? To najfajniejsze miejsce na wakacjach. Ludzie handlują wszystkim. Kupisz pomidory, zaproponują ci brzoskwinie po promocyjnej cenie i degustację oliwek. Bazary to feeria barw, smaków i zapachów. Dogadujesz się tam zazwyczaj na migi i to jest piękne. Po przeciwnej stronie targu kafany, piekarnie i rosztilj. Widać jak panie przygotowują wielkie kotlety z rusztu. W piekarniach ciepłe burki ze szpinakiem, najlepsze co może być! W Niszu byliśmy niestety w poniedziałek, kiedy wszystkie muzea itp. są pozamykane, a więc słynna Wieża Czaszek również. Byliśmy na twierdzy, skąd pięknie widać już góry Bałkany (Stara Planina), ale jak można być w Niszu i nie zobaczyć wieży czaszek?! Na szczęście udało nam się to w drodze powrotnej. Kiedy już wszystko w Macedonii zobaczyliśmy, pozostawało tylko wracać do Serbii. Jeden telefon i pokój 104 w Good Night zarezerwowany. Przyjechaliśmy dość późno ze względu na utrudnienia parkingowe w Kumanovie, ale Wieżę zobaczyliśmy następnego dnia. W sumie warto było. Stoi w mauzoleum, za szybą, ale czaszki żołnierzy robią wrażenie i tak…. Nawet mieliśmy przewodnika. Do dziś mam w głowie obraz niziutkiej pani, która pyta nas czy rozumiemy serbski, a potem bardzo szybko mówi po angielsku, pewnie wyuczoną na pamięć, formułkę o powstaniu Wieży Czaszek. I wciąż chce mi się śmiać….;-)  Na kawę do Vranje Obudziłam się w upale i zauważyłam, że się zatrzymaliśmy. Jakieś małe miasteczko, jeszcze nie Macedonia. To było Vranje. Nie ma wielu zabytków, słynie głównie z uprawy winorośli. Mnie kojarzy się z ciężarówkami pełnymi wielkich arbuzów. Zatrzymaliśmy się tam tak po prostu. Żeby odpocząć, napić się kawy. Poszliśmy do centrum, wymieniliśmy trochę dinarów i wróciliśmy. Rodzice zamierzali iść do pewnej kafany, ale gdy już tam weszliśmy, od razu wyszliśmy. Okazała się być mordownią. Ale przeszliśmy na drugą stronę ulicy i znaleźliśmy inne miejsce. Dwie kawy po turecku i sok pomarańczowy, który był Fantą i ruszyliśmy w dalszą drogę. Do Macedonii… Kliknij tutaj, aby przeczytać część drugą __________________________________________________________ __________ Tekst i zdjęcia: Zofia Goleń Wszystkie prawa zastrzeżone Polecana bibliografia:  Bałkany. Bośnia i Hercegowina,Serbia, Macedonia, Kosowo. Wydawnictwo Bezdroża. Powiązane wpisy:   Prawie bałkański październik 