Ze wszystkich miast, które w Maroku widziałam, najbardziej zapamiętałam Marrakesz i Fez. Może dlatego, że to na nie czekałam z niecierpliwością. Wiele lat temu na kanale kuchnia.tv widziałam program, w którym pokazywano Marrakesz i plac Jamaa el-Fna. Przenośne kuchnie, zaklinaczy węży, ulicznych dentystów i niezliczone stragany. Od tego dnia moim marzeniem był Marrakesz jak i całe Maroko. Odwiedzić berberyjski suk to była jedna z pozycji listy „do zrobienia”, moje odwieczne marzenie. Potargować się z Berberem, przejść się uliczkami starej medyny, zjeść orientalne potrawy przy dźwiękach afrykańskich instrumentów.. No i się spełniło. Wejście na suk w Marrakeszu wygląda dość niepozornie: wąska brama, a za nią nic szczególnego. Ale potem jest się w dżungli. Dżungli regionalnych przypraw, naturalnych kosmetyków, tradycyjnych butów, ażurowych lamp i tkanych dywanów. Ze wszystkich stron słychać krzyki kupców. Jak tylko zorientują się, że mają do czynienia z Polakiem, wołają – dobra cena, za darmo! Nic nie jest za darmo. Najczęściej podają jakieś kosmiczne ceny, bo z nimi należy się targować. Jeśli tego nie zrobimy poczują się urażeni. Żeby się dobrze targować trzeba znać język. W przypadku Maroka – francuski. Za każdym razem się targowałam, ale chyba niewystarczająco, bo podczas tygodnia w Maroku wydałam 200 euro… Chciałam być po prostu uprzejma. I tak właśnie kupiłam dywan za 40 euro, szalik za 12 euro (którego już pewnie nie założę) i torebkę za 45 euro, której cena początkowa wynosiła 80 euro, więc nawet dużo wytargowałam. Część pieniędzy wydałam też na tatuaże z henny, o które się nawet nie prosiłam… Pierwszy był robiony w zielarni berberyjskiej i kosztował tylko 20 dirhamów (ok. 2 euro), drugi zaś zrobiono mi wbrew mojej woli. Mówiłam kobiecie, że go nie potrzebuję, bo jeden już mam, ale ona powtarzając „pay as you want” szarpnęła moją rękę i nabazgrała coś, co nawet mi się nie podobało. Najdrobniejszy nominał w moim portfelu to było 50 dirhamów (5 euro), więc tyle jej dałam. Wtedy kobieta zażądała stu! Ale już się oszukać nie dałam, tylko pospieszyłam do autobusu…  Będąc na suku miałam ciągłą ochotę robić zakupy. Było tam tyle pięknych rzeczy! Żebym szybko nie wydała całych pieniędzy, mama zaproponowała mi stworzenie listy wydatków. Oprócz takiej listy, zrobiłam też listę zakupów, której bardziej się trzymałam. Kupiłam niemalże wszystko o czym marzyłam. No może za wyjątkiem lampy ażurowej, o którą bałabym się w samolocie, ale zamiast tego zakupiłam małe lampiony z metalu. Też ładne, a dodatkowo przywodzą na myśl wspomnienie placu Jamaa el-Fna o północy. Pomijając przedmioty takie jak odzież, obuwie czy artykuły do domu, na takim targu można się nieźle zaopatrzyć w żywność. A nawet bez kupowania wyjdziemy z suku syci. Targ spożywczy odwiedziłam w Meknes. Można było na niego pójść samemu i na własną odpowiedzialność… I znów, tak jak w przypadku suku – ciemna, niska brama, a za nią feeria barw, smaków i zapachów. Stoiska ze słodyczami strzeżone przez wielkie chmary pszczół i os. Każdy zaprasza do swojego kramu zachęcając do powąchania przypraw czy przetestowania perfum w kostkach. Pierwsze pytanie to skąd jestem. Mówię, że z Polski, więc rozmawiają ze mną po angielsku. Nie dowierzają, że Polka może znać francuski. Chcieli mi sprzedać wiele rzeczy, ale ja się nie dałam i w Meknes na jedzenie nie wydałam ani grosza. Częstowano mnie wszystkim: ciasteczkami, daktylami, oliwkami. Smaczne, ale zbędne. Po obejściu całego targu, dotarłam do najgorszego miejsca, którego wspomnienie mam do teraz – do części, w której sprzedawano mięso… Chłodnie dla Berberów nie istnieją. Mięso leży na blacie. Starsze kawałki rzucane są na ziemię, gdzie gniją i powodują, że w tej jednej części targu czuć paskudny zapach rozkładającego się kurzego mięsa. Odór ten miesza się ze smrodem sklepu z ptaszkami ozdobnymi, który sama nie wiem co robił na tym targu. Szybko uciekłam z tego miejsca, ale zapach pozostał w mojej pamięci. Tego samego dnia na obiad był kurczak z kuskusem. Nie zjadłam go, jak większości marokańskich potraw. Zazwyczaj kuchnia regionalna bardzo mi smakuje, ale nie ta marokańska. Znajome składniki, ale zupełnie inny smak. Gotowane, ale zimne warzywa w mieszance specyficznych potraw… Jedyne rzeczy, które mi podchodziły to wołowina, kuskus i berberyjska herbata. No i ślimaki! Gdy pierwszego dnia w Marrakeszu zobaczyłam rozstawiające się stoiska ze ślimakami na środku placu Jamaa el-Fna, tak bardzo chciałam przy nich usiąść i skosztować tych specjałów. Ale czasu było za mało. Bardzo żałowałam. Na szczęście, w drodze powrotnej mieliśmy jeszcze jeden nocleg w Marrakeszu. O 22 pojechałam z grupką dziesięciu osób do centrum życia towarzyskiego Marrakeszu – na plac Jamaa el-Fna. Wydawało się, że o tej godzinie wszystko będą zamykać, a tu wręcz przeciwnie. Plac tętnił życiem, a nad nim unosił się dym i zapachy różnych potraw. Kelnerzy zapraszali do swoich „restauracji”, ale nas interesowały na początek dwie rzeczy: ślimaki i wyciskane soki. Siedliśmy przy pierwszym lepszym stoisku. Wielka misa ze specjalnym wywarem i góry ślimaków. Kucharz nakładał je chochelkami do małych, ceramicznych miseczek. Pyszna i tania przekąska. Po zjedzeniu, muszlę należało wrzucić do skrzynek naokoło blatu. Na świeżo wyciskane soki poszliśmy w drugiej kolejności. Znów bardzo tanie, bo tylko 4 dirhamy, a ja dostałam jeden gratis :-) Fez i jego średniowieczna medyna to także było niesamowite miejsce. To naprawdę najbardziej zakręcona mila kwadratowa świata. Panuje tam mrok i gwar. Co chwila mijamy duże grupy turystów, bo nikt nie zapuszcza się tam sam. Bardzo łatwo można się zgubić. Niby mieliśmy się pilnować, iść za przewodnikiem, ale było tyle ciekawostek do sfotografowania, że zawsze byłam ostatnia i cudem odnajdywałam grupę. Bardzo często do naszej grupy dołączał się jeden, bądź kilku dodatkowych osobników, którzy chcieli coś sprzedać w bardzo okazyjnej cenie, jak na przykład 6 portfelików z prawdziwej skóry za 100 dirhamów. Ci ludzie potrafili tak iść za nami przez dobre kilkadziesiąt minut, dopóki nie zrobili interesu. Z sześciu portfelików robiło się ich osiem, a z jednej ręki Fatimy, robiły się trzy plus jedna gratis. Starałam się być stanowcza, więc nie miałam problemu z natrętnym kupcem, który starał się sprzedać berberyjskie srebro czy wspomniane portfeliki. Na niewielkim obszarze, jakim jest medyna feska, znajduje się całe mnóstwo miejsc wartych zobaczenia. Przede wszystkim słynne garbarnie Szawara, coś niesamowitego. Kilkadziesiąt glinianych kadzi z naturalnymi barwnikami w odcieniach brązu i bieli, a dookoła nich ciężko pracujący robotnicy, którzy noszą pocięte skóry baranie znad brzegu rzeki do garbarni i tam je farbują. A potem obrobione, zszyte skóry można kupić w okolicznych sklepikach w postaci ręcznie wyszywanych pantofli, torebek i plecaczków. Przedmioty warte swojej ceny, lecz w dalszym ciągu można się targować i dobić niezłego targu. Już w samym centrum medyny miałam okazję odwiedzić warsztat tkacki, gdzie kupić można ręcznie tkane, bajecznie kolorowe tkaniny z kaszmiru i pashminy, pięknie zdobioną medresę Bu Inanijja oraz przedszkole. I to właśnie przedszkole było dla mnie najciekawszym miejscem. Tuż przy ulicy, za małymi drzwiami znajdowała się mała salka z czterema wychowankami i jedną wychowawczynią.  Na ścianach wisiały tablice do nauki pisma arabskiego, a dzieci siedziały na niziutkich ławeczkach. Przedszkolaki chętnie pozowały do zdjęć, a pani opiekunka chętnie zbierała pieniążki… Uważam jednak, że naprawdę było warto tam wejść. Marokańskie dzieci ochoczo pozują do zdjęć, ale często za niewielką opłatą. Zdarzały się przypadki, gdy ktoś sam prosił się o zrobienie zdjęcia, bez przyjmowania pieniędzy. Berberowie to ludzie wyjątkowo przyjacielscy i ciepli. Nie dość, że wszystkim częstują, to jeszcze chętnie pomagają i są bardzo otwarci. W Marrakeszu mieliśmy bardzo sympatycznego przewodnika. Miał na imię Abdul. Gdy dowiedział się, że znam francuski, stałam się jego ulubienicą. Gdy tylko mnie widział uśmiechał się i wołał „Sophie, Sophie, ca va?”. Dużo sobie porozmawialiśmy i szkoda było się z nim żegnać. Potem na suku w Marrakeszu chciałam kupić pantofle, więc podeszłam do jednego ze sklepików. Tam takich nie sprzedawano, ale chłopak, który w tym sklepiku pracował zaprowadził mnie do pobliskiego stoiska z dużym wyborem właśnie takich butów, o jakie mi chodziło. Daktyle sprzedawał mi także bardzo miły pan, który powiedział, że kiedy następnym razem będę w Marrakeszu mam do niego podejść. Jadąc autokarem machałam i uśmiechałam się do wszystkich przechodniów, a oni odpowiadali tym samym. Poznałam też 10-letniego Brahima, który zajmował się toaletami przy wodospadach Uzud i wykonywał swoją pracę bardzo sumiennie. Francuskiego nauczył się w domu, nie w szkole. To właśnie z powodu ludzi chciałabym jeszcze wrócić do Maroka. Żeby móc usiąść z nimi przy herbacie miętowej, porozmawiać i poznać bliżej ich codzienne życie. [Więcej zdjęć w Galerii] ___________ _____________________________________________________________ Tekst i zdjęcia: Zofia Goleń Opisana została podróż do Maroka, która była nagrodą od Itaki za konkurs Blog Roku 2012. Wszystkie prawa zastrzeżone. Polecana bibliografia:  Maroko. W labiryncie orientalnych medyn. Wydawnictwo Bezdroża.  Powiązane wpisy: Brak powiązanych notek. 