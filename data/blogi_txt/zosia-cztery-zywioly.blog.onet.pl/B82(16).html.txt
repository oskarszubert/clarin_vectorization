Pod koniec września ubiegłego roku ni stąd ni zowąd pojawiły się w szkole dwie oferty wycieczek. Najpierw Belgrad-od razu się zgłosiłam, a zaraz potem Rumunia. Choć byłam w Rumunii to i tak strasznie chciałam jechać. Ten kraj jest po prostu magiczny i tak na mnie działa, że mogłabym tam ciągle wracać i wracać. Ale niestety z Rumunią nie było już tak łatwo. Jeszcze w tym samym czasie trzeba było zapłacić za ferie w Anglii, no i mało by brakowało, a bym nie pojechała. Ale ostatecznie wyjazd był już pewny. Nie była to do końca wycieczka, a wymiana ze szkołą w Rumunii, i to w dodatku ze szkołą mniejszości węgierskiej. Strasznie się stresowałam tego, że będę mieszkać u jakiejś rodziny, ale gdy tylko przyjechałam na miejsce od razu wiedziałam, ze nie będzie źle. Rumunia (14-19.10.12) Wyjechaliśmy w nocy z soboty na niedzielę (13/14.10). Jechało nas tylko 30 osób więc autokar był prawie pusty. Ci co siedzieli z przodu mogli mieć dla siebie nawet dwa miejsca. Trasa jakoś strasznie mi się dłużyła. Nie mogłam ułożyć się w dogodnej pozycji, mimo że miałam dwa siedzenia dla siebie. Było już bardzo późno, choć lepiej by powiedzieć bardzo wcześnie, bo koło 4 gdy wreszcie wyjechaliśmy ze Słowacji. Jeszcze nigdy nie jechałam słowackimi drogami tak długo! Około 12 byliśmy już w Rumunii. Pierwszym punktem naszej wycieczki była, jeszcze po drodze, Oradea-stolica Kriszany. jest to stare miasto z czasów średniowiecznych z kilkoma zabytkami niedaleko granicy węgiersko-rumuńskiej. Zwiedzane wczesnym, niedzielnym popołudniem nie robi ogromnego wrażenia. Zabytki faktycznie ładne, ale samo miasto wydaje się być opuszczone. Kilku mężczyzn łowi ryby nad rzeką Crisul Repede, nieliczne staruszki przechadzają się uliczkami, ale oprócz tych ludzi nie ma tam zupełnie nikogo.  W końcu doszliśmy do wniosku, że mieszkańcy po prostu są w cerkwiach, a msze prawosławne nie trwają godzinę tylko 1,5, a nawet 2 i więcej… Najgorsze w tym wszystkim było to, że nie mogliśmy zwiedzać żadnych świątyni. Ale po kilkunastu godzinach jazdy nie koniecznie mieliśmy na to ochotę. Zobaczyliśmy kilka budowli m.in.Teatr Państwowy, Cerkiew pod Księżycem, Kościół Św. Władysława z zewnątrz i weszliśmy na chwilę do Pałacu „Vulturul Negru” czyli „Czarny Orzeł”. Jest to najwspanialszy przykład tamtejszej secesji. Obecnie znajdują się tam mieszkania i pasaż handlowy. Nad wejściem do kamienicy jest duży witraż przedstawiający orła.  Po szybkim zwiedzeniu miasta poszliśmy na obiad i ruszyliśmy w dalszą drogę, gdyż naszym celem był Kluż-Napoka. Przez duże utrudnienia w drodze dojechaliśmy na miejsce dopiero po 21. Rodziny węgierskie już tam na nas czekały. „Moja” węgierka też tam była. Okazała się być bardzo w porządku. Ogólnie wymiana wcale nie była taka zła jak myślałam. Następnego dnia naszą wymianę zaczęliśmy od małego miasteczka Turda, w którym znajduje się pamiętająca czasy dacko- rzymskie kopalnia soli. Już samo to, że z tego miejsca wydobywano sól już w II wieku naszej ery jest niesamowite, ale te chodniki szyby i głęboka na 100 metrów przepaść robią fantastyczne wrażenie. Na dnie przepaści znajduje się małe jeziorko. Można popływać po nim łódką. Taki rejs w półmroku jest na prawdę imponujący. W Salinie Turda można się także poddać zabiegom haloterapii czyli zwyczajnie zrelaksować się wdychając sól podczas gry w miniglofa, billarda lub po prostu odpocząć na leżaku. Niestety te atrakcje nie były już dla nas, gdyż musieliśmy jeszcze odwiedzić ogród botaniczny w Jibou. Było to ładne miejsce, choć nie tak niesamowite jak pozostałe punkty naszej wycieczki. Kolejnego dnia wybraliśmy się na dwudniową wycieczkę do Braszowa z wieloma atrakcjami po drodze. Pierwszym przystankiem była piękna Sighisoara, jedno z moich ulubionych miejsc w Rumunii. Przejeżdżaliśmy obok motelu „Corsa”, w którym miałam okazję spać 3 lata wcześniej. W Sighisoarze zobaczyliśmy to, co wypada zobaczyć czyli słynną Wieżę Zegarową, dom rodzinny Hermanna Obertha, Dom Drakuli, Schody Szkolne i Kościół na Wzgórzu. Wszystko było tak samo piękne jak 3 lata temu, ale brak było turystów, przez co panowała tam zupełnie inna, smętna atmosfera. Po godzinie czasu wolnego w miasteczku wyruszyliśmy dalej na południe, do zamku Drakuli w Bran. Właściwie z Drakulą ma mało wspólnego, ale właśnie jemu miasteczko zawdzięcza popularność wśród turystów. Sam zamek jest ładny, ale nie zachwycający. Mało jest tam sal i nie wszystkie są bardzo ciekawe. Najważniejsze, że (wcale nie) przebywał tam Vlad Dracul ;) O wiele bardziej podobał mi się zamek w Hunedoarze, on to na prawdę robi wrażenie!   Następnego dnia widzieliśmy wszystko to, gdzie już byłam- Sinaię z zamkiem Peles i Sybin, dlatego nie będę się o tym rozpisywać, ponieważ wszystko opisane jest we wpisie „Wakacje w Rumuni – niekończąca się podróż”. Ostatniego dnia naszego pobytu w szkole węgierskiej pojechaliśmy do miasta, w którym wcześniej nie byłam-do Alby Iulii. Miasto to było przez ponad 150 lat stolicą Siedmiogrodu. Dziś do Białogrodu Julijskiego, bo tak brzmi jego dawna nazwa przybywają głównie turyści,aby obejrzeć mury otaczające miasto i monumentalną twierdzę- Alba Carolina. My zobaczyliśmy zaledwie kilka zabytków tego miasta i udaliśmy się w drogę powrotną do Klużu. Następnego dnia niestety, a dla niektórych na szczęście, czekała nas długa podróż z powrotem. Ogólnie wymiana była w porządku, poza niektórymi momentami. Mnie najbardziej cieszyło to, że mogłam wrócić do tego wspaniałego miejsca jakim jest Rumunia i zobaczyć jak się zmieniło przez te 3 lata. Jest to kraj coraz bogatszy i bardziej nowoczesny. Każdemu, kto jeszcze tam nie był szczerze polecam to miejsce. Naprawdę warto! Serbia (26-28.10.12) Z góry było wiadomo, że to będzie krótka, jednodniowa wycieczka, lecz po powrocie wciąż czułam niedosyt. Ale nie mogę narzekać, wycieczka mimo wszystko była udana.               Wyjazd był wieczorem, jak zawsze zresztą. Jechaliśmy całą noc. Gdzieś nad ranem było przekraczanie granicy w Horgoszu. masakra jak zawsze. kilka godzin stania, wszyscy się niecierpliwili. Ale w końcu wpuścili. Do samego centrum Belgradu dojechaliśmy koło 10. I gdy tylko tam wjechaliśmy, zaczęły się komentarze typu: „Jak za komuny”, „Ale bieda” itp. Jak zawsze walczyłam o dobre imię miejsca, w którym jestem. Z czasem przekonali się do Belgradu, ale nie do końca… Zaczęliśmy od spaceru bardzo wietrznym mostem nad rzeką Sawą. Pierwszym ważniejszym punktem była Cerkiew świętego Sawy. Powstała na miejscu starej świątyni, jej budowę rozpoczęto już pod koniec XIX wieku, lecz projekt ukończono dopiero 1985 roku, jednak wnętrze świątyni w dalszym ciągu nie zostało ukończone. Od przodu kojarzy mi się z Taj Mahal. Może to ze względu na podłużne „basenik” z wodą i biczami wodnymi, jak w Indiach. Robi duże wrażenie. Następnie przeszliśmy uliczkami Belgradu pod piękną Cerkiew świętego Marka, w której akurat odbywał się ślub. Przed schodami do świątyni stała grupka Romów serbskich trzymających instrumenty dęte. Jest to bardzo typowy widok na Bałkanach. Nawet okładka przewodnika Bezdroży po Bałkanach przedstawia mężczyznę grającego na trąbce. Romowie ci czekali, aż młoda para oraz goście weselni wyjdą z cerkwi, aby móc zacząć im grać i pewnie sobie dorobić. Bardzo fajny zwyczaj :) W następnej kolejności poszliśmy zobaczyć parlament Serbii. Jest to piękna, monumentalna budowla w stylu klasycystycznym wniesiona w latach 1906-1936. Potem zatrzymaliśmy się na posiłek w KFC, a właściwie grupa tam się zatrzymała, a ja z koleżanką poszłam poszukać lepszego miejsca do zjedzenia. Właściwie to nie byłam głodna, bo dopiero co, zwiedzając dzielnicę Skadarlija (nazywaną belgradzkim Montmartrem), zjadłam w małej piekarni burka ze szpinakiem. Ale do pewnej restauracji zwabił mnie duży napis „Cedevita”. Pamiętałam tę owocową oranżadę jeszcze z Czarnogóry, musiałam tam wstąpić. W owej restauracji sprzedawali także crepy francuskie. Na nie także się skusiłyśmy. Później był czas wolny, więc spacerowaliśmy deptakiem Księcia Michała. Jest to jedna z najpiękniejszych ulic Belgradu. Obecnie jest główną ulicą handlową tego miasta. Mieszczą się tam ważne instytucje i zagraniczne sklepy. Prowadzi ona od Placu Republiki, aż do Kalemegdanu, na który następnie się wybraliśmy. Jest to wzgórze nad ujściem Sawy do Dunaju. Znajduje się tam twierdza, która niegdyś była ważnym punktem strategicznym Belgradu. Dziś jest to miejsce wypoczynku z piękną panoramą na dwie największe dzielnice belgradzkie: Zemun i nowy Belgrad. Na wzgórzu jest wiele miejsc wartych zobaczenia, jak na przykład cerkiew Ruzica. Wielu pielgrzymów ustawia się do niej kolejkami. Po odpoczynku na Kalemegdanie zeszliśmy do centrum. Zobaczyliśmy jeszcze jedyny meczet w Belgradzie- Bajrakli na Starym Mieście. Niegdyś było ich więcej, teraz został tylko ten, a w Belgradzie wciąż miesza wielu muzułmanów, bo aż 20 tysięcy. Jego minaret wyłania się wśród niskich domków i drzew. Ostatnim punktem zwiedzania przed powrotem była Cerkiew Soborowa. Znajduje się tam między innymi grób Vuka Stefanowica Karadzica-reformatora serbskiego języka i pisma, którego wizerunek znajduje się na banknocie o nominale 10 dinarów. Cerwiew Soborowa przypomina bardziej kościół katolicki. Pod wieczór poszliśmy do autokaru i następnego dnia wróciliśmy do Polski, a tam zaskoczył nas śnieg ;-) Mimo, że wycieczka do Belgradu była tak krótka, to bardzo miło ją wspominam. W te wakacje, wraz z rodzicami wybieram się również do Serbii, ale także do Macedonii. _______________________________________ Tekst i zdjęcia: Zofia Goleń  Polecana bibliografia o Bałkanach:  Rumunia. Mozaika w żywych kolorach…oraz Mołdowa. Wydawnictwo Bezdroża.  Bałkany. Bośnia i Hercegowina, Serbia, Macedonia, Kosowo. Wydawnictwo Bezdroża.    Powiązane wpisy:   Wakacje w Rumunii – Niekończąca się podróż 