Dziś postanowiłam napisać trochę inaczej niż zazwyczaj. Z reguły piszę o moich podróżach do różnych miejsc, a dziś chciałam udzielić Wam informacji o Katowicach, abyście mogli tu przyjechać i także coś napisać. Katowice to miasto, do którego podróże odbywam w nieco inny sposób, niż do innych miejsc, a mianowicie każdego dnia autobusem. Właściwie, to nie muszę podróżować, bo tu mieszkam, ale nie w samym centrum, a w dzielnicy oddalonej od niego o około 10 kilometrów. Murcki – są największą dzielnicą Katowic, ale jej przeważającą częścią są lasy, w tym rezerwat Las Murckowski. Znajduje się on na stokach Wzgórza Wandy, które jest zresztą najwyższym punktem Katowic i ma wysokość 350 m n.p.m. Murcki są też bardzo starą dzielnicą. Mieszczą się tu budynki z samego początku XX wieku. Jak na przykład ten przy ulicy Wolności: Ale takich budynków znajdziemy jeszcze dużo, dużo więcej w Katowicach, nie tylko w Murckach. Ze starych i typowo śląskich zabudowań słynie dzielnica Nikiszowiec, gdzie pierwsze bloki mieszkalne powstawały na początku XX, dokładnie od 1911 roku. Osiedle górnicze znajduje się na Szlaku Zabytków Techniki. Nikiszowiec to dzielnica typowo przemysłowa. Znajduje się tam kopalnia „Wieczorek”, gdzie węgiel wydobywa się już od początku XIX wieku. Na terenie Nikiszowca znajduje się również Galeria Szyb Wilson. Według mnie, to właśnie ta dzielnica jest najbardziej wartym zobaczenia miejscem w Katowicach, a jednak jest wciąż mało znana. Sądzę, że dla zagranicznych turystów, może być ciekawsza do zwiedzenia niż oklepany Kraków, gdzie ciągną wszystkie wycieczki, łącznie z naszymi szkolnymi… Ostatnio w naszej szkole odbywają się wymiany, jedna po drugiej. Większa część zagranicznych kolegów jest goszczona przez polskich uczniów (ja już to robię po raz drugi), a reszta razem z nauczycielami mieszka w hotelach, takich jak Diament. A skoro już mowa o hotelach, to w Katowicach, mimo że nie jest to typowo turystyczne miasto, znajduje się wiele hoteli oferujących bardzo dobre warunki. Większość z nich położona jest w centrum miasta. Ceny noclegów zaczynają się już od 90 złotych, ale te najlepsze hotele, jak Qubus, Park Hotel Diament czy Angelo liczą sobie trochę więcej. Z pewnością każdy znajdzie tu coś dla siebie. W samym centrum Katowic także znajdziemy wiele ciekawych miejsc, niekoniecznie bardzo starych, bo Katowice są stosunkowo nowym miastem. Oczywiście trzeba zobaczyć Spodek. Mimo, że hala liczy sobie trochę ponad 40 lat, robi duże wrażenie ze względu na swój charakterystyczny kształt i wielkość. Odbywa się tam bardzo wiele wydarzeń sportowych a także kulturalnych, więc warto przyjechać do Katowic choćby po to, żeby w nich uczestniczyć. Spodek mieści się w ścisłym centrum miasta ale to budynek Altusa jest najbardziej widocznym obiektem w Katowicach. Jest on najwyższym wieżowcem Katowic i mieszczą się tam: kino, kawiarnie, restauracje, sklepy, a także prestiżowy hotel Qubus. Innym wysokim budynkiem jest słynny „Drapacz Chmur” mieszczący się przy ulicy Żwirki i Wigury. Jest to modernistyczny budynek, których w Katowicach jest dość sporo. Na początku uznawany był za najwyższy budynek Polski, lecz wkrótce jednak miejsce ustąpił Pałacowi Kultury i Nauki w Warszawie. Mimo to, „Drapacz Chmur” uznawany jest za najciekawszy i najbardziej spektakularny przykład funkcjonalizmu w Polsce. W Katowicach znajduje się także największy i najcięższy pomnik w całej Polsce. Jest to Pomnik Powstańców Śląskich, który jest usytuowany obok ronda gen. Jerzego Ziętka, przy Alei Korfantego. Złożony jest z trzech żelaznych skrzydeł, które symbolizują trzy powstania śląskie. Rondo gen. Ziętka obecnie nazywane jest Rondem Sztuki.  Kilka lat temu został pod nim zbudowany tunel, a połowę ronda przykrywa szklana kopuła, która miała symbolizować odwrócony Spodek. Wewnątrz kopuły mieści się Galeria Rondo Sztuki, gdzie wystawiane są prace Akademii Sztuk Pięknych. W Katowicach jest też wiele obiektów sakralnych, które warto zobaczyć. Najstarszym z nich jest Kościół drewniany Św. Michała Archanioła, który choć zbudowany został już w 1510 roku, do Katowic trafił dopiero w 1938. Obecnie mieści się on w Parku im. Tadeusza Kościuszki, w dzielnicy Brynów. Cały Park Kościuszki jest bardzo ważnym obiektem w mieście. Jest tam także słynna Wieża Spadochronowa, której bronili harcerze podczas najazdu oddziałów Wermachtu. Jest to jedyna zachowana wieża spadochronowa w Polsce, dlatego warto ją zobaczyć na żywo, choć nie jest już tak wysoka, jak przed wojną. Drugim, najstarszym kościołem Katowic jest kościół ewangelicko-augsburski przy ulicy Warszawskiej. Został budowany w połowie XIX wieku. Do dziś przyciąga wielu wiernych, a także turystów. Jest tam organizowane wiele koncertów dzięki 41-głosowym organom z 1922 roku. Kościołów protestanckich znajdziemy na Śląsku bardzo dużo. Najsłynniejszą budowlą sakralnym miasta jest Archikatedra Chrystusa Króla, która mierzy 64 metry, a miała być wyższa o 38 i górować nad Katowicami. Mimo to jej kopuła jest już widoczna z węzła na autostradzie A4. Kolejnym ważnym obiektem jest Bazylika św. Ludwika Króla i Wniebowzięcia NMP w Panewnikach. Zbudowana została w 1907 roku. Dziś bazylika słynie ze swojej Szopki, którą oglądać można jeszcze długo po świętach Bożego Narodzenia. Ostatnim najsłynniejszym kościołem w Katowicach jest neogotycki Kościół Mariacki, znajdujący się na ulicy o tej samej nazwie. Ulica ta jest jednym z najbardziej kultowych miejsc w mieście. Całą jej długość stanowi deptak. Znajduje się tam wiele klubów i kawiarni oraz odbywają się tam różne wydarzenia kulturalne i rozrywkowe. Można tam pospacerować i wstąpić do wielu ciekawych miejsc. Katowice są przede wszystkim miastem szybkiego rozwoju przemysłowego. Większość zabudowań jest w stylu modernistycznym Nie występują tu w ogóle style takie jak gotycki, renesansowy czy barokowy. Mimo to zabudowa miasta w większości jest bardzo ciekawa i niespotykana nigdzie indziej. W Śródmieściu jest całe mnóstwo zabytkowych kamienic. Moim ulubionym miejscem do podziwiania ich jest ulica 3 Maja. Jest ona jedną z najważniejszych i najbardziej reprezentacyjnych ulic miasta. Wiele kamienic posiada ozdobne portale. W jednej występuję nawet kariatydy. Wszystkie budynki są ładnie odrestaurowane. Wkrótce ulica ma być jeszcze bardziej unowocześniana. Niedawno wybudowano tam nowe linie tramwajowe i powstała Galeria Katowicka, której elewacja wciąż jest w budowie.  Często chodząc po Katowicach oglądam te piękne, kolorowe kamienice i zastanawiam się czemu nikt o nich nie mówi, ani nie pisze. Przecież jest ich niesamowicie wiele i są naprawdę ładne! Moje ulubione kamienice to kamienica Pod Butem, zbudowana w stylu secesyjnym na ulicy 3 Maja i ta na Placu Szewczyka, która może nie jest jakoś stara, nie ma też nazwy, ale zawsze robi na mnie wrażenie. Kolejnym obiektem, który uważam należałoby zobaczyć, jest budynek III LO im. Adama Mickiewicza przy ulicy o tej samej nazwie. Mieści się on na placu Synagogi, gdzie kiedyś stała Synagoga Wielka, ale została zniszczona w pożarze. Po synagodze pozostał tylko pomnik upamiętniający Żydów katowickich. Podobnym budynkiem do liceum A. Mickiewicza jest Akademia Muzyczna im. Karola Szymanowskiego. Jest to najstarsza wyższa uczenia na Górnym Śląsku. Powstała w latach 20. XX wieku na ulicy Zacisze. Mimo, że Katowice są raczej przemysłowym miastem bardzo je lubię. Są tu też parki, stawy, rezerwaty przyrody, a także pięknie zdobione budowle z początku ubiegłego wieku. Poziom życia jest tu świetny, więc cieszę się, że nie mieszkam w Stolicy, tylko w Aglomeracji :-) Jednak chociaż tu żyję, wydaje mi się, że nadal nie poznałam tego miasta tak do końca. Ale zawsze będę dumna, że jestem jego mieszkanką i nigdy nie będę miała z tego powodu kompleksów. Mam nadzieję, że wkrótce zacznie tu przyjeżdżać coraz więc turystów, bo Katowice warto odwiedzić, jeśli się już było w Krakowie, Wrocławiu, Poznaniu i całej reszcie sztandarowych miast Polski. Mam nadzieję, że przekonacie się do Śląska i wkrótce tu zawitacie ;-) _______________________ _________________________________________________ Tekst: Zofia Goleń Zdjęcia: http://pl.wikipedia.org/wiki/Strona_g%C5%82%C3%B3wna; http://www.katowice.eu/; http://forum.gkw24.pl/viewtopic.php?f=20 t=618 start=180 Powiązane wpisy: Brak powiązanych notek. 