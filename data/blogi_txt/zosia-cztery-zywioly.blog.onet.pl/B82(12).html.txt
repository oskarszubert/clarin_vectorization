W tym roku wyjątkowo na ferie nie pojechałam na Słowację do Terchovej, tylko do Paryża! Ponieważ moje gimnazjum jest francuskojęzyczne, co roku odbywają się w nim wycieczki do Paryża. Oto fragmenty z Dziennika przygód i moje wspomnienia. Miłego czytania;) „Kiedyś byłam zauroczona Francją, choć nigdy w niej nie byłam. Uczyłam się już długo francuskiego, co nieco o Francji wiedziałam, ale nigdy nie widziałam jej na żywo. Jednakże z wiekiem przestawała mnie interesować. Teraz wolę kraje wschodnie, biedniejsze, ale według mnie, ciekawsze. Dziś wyjeżdżam do Francji i mam nadzieję, że tego nie pożałuję. Do zobaczenia w Paryżu!” 3/4.02-W drodze… „Wyjechaliśmy o 17 z Katowic. Teraz czekały nas jakieś 22 godziny drogi autokarem! Mimo, że przeżyłam już dużo (choćby wakacje w ciągłej drodze w Rumunii, czy jazdę pociągiem na Krym) to po przyjeździe tutaj mogę stwierdzić, że była to niesamowicie mecząca podróż. W ogóle nie spałam, siedziałam w jednym miejscu przez ponad 20 godzin (oczywiście z przerwami) i mało co jadłam po drodze, aczkolwiek przyjechałam nie będąc bardzo śpiąca…Najgorsze były słowa wychowawcy: „Jutro pobudka o 6:00″. „Przecież są ferie, mamy się wyspać!”-mówiliśmy, ale jak przyszło co do czego, to wszyscy byli gotowi na czas.” Będąc już na terenie Francji, dokładnie w Szampanii, zajechaliśmy do Reims, aby zwiedzić niesamowitą katedrę gotycką. Mimo zmęczenia, udało nam się zrobić kilka zdjęć. Gdy przyjechaliśmy do Montmorency, a nasze pokoje nie były jeszcze gotowe wybraliśmy się na mały spacer na cmentarz w Montmorency, gdzie pochowanych jest wielu Polaków, którzy emigrowali do Francji w XIX wieku. *** To nie była zwyczajna wycieczka, tylko 7 dni zwiedzania od rana do wieczora. Obeszliśmy cały Paryż. Może i początkowo nie chciałam jechać, bo powiedzmy to sobie szczerze-Francja mnie średnio interesuje, to teraz jestem bardzo zadowolona i cieszę się, że zobaczyłam fragment tego pięknego państwa.       5.02,-niedziela-Carrefour nieczynny „Drugi dzień pobytu, a my dowiadujemy się że dziś nie kupimy bagietek, gdyż Francuzi, w przeciwieństwie do Polaków, w jakiś sposób dzień święty święcą. Dla nich to dobrze, ale dla turystów bez pieczywa to nie jest takie wesołe… „    Ale jakoś daliśmy sobie radę dzięki zupkom chińskim (ale żeby nie było, ja żadnej nie tknęłam :P). Na początek była zaplanowana kaplica St Chapelle, ale niestety nie udało nam się do niej wejść, ponieważ była zamknięta z powodu niesprzyjającej pogody. Następnie w planie było zwiedzanie słynnej katedry Notre Dame. Rzeczywiście była zachwycająca, jednak katedra z Reims od niej nie odbiegała. Na pierwszy rzut oka obydwie katedry z zewnątrz były identyczne, ale w środku bardzo się różniły. Dosłownie kilka metrów przed katedrą znajduje się „point zero” czyli środek Paryża. Ponieważ katedrę Notre Dame zwiedzaliśmy w niedzielę, później można było pójść na mszę do katedry. Ale ja nie skorzystałam z oczywistych powodów ;)W czasie mszy, osoby, które na nią nie poszły miały godzinę wolnego. Z koleżankami skorzystałyśmy z okazji i poszłyśmy do kawiarni, bo tego dnia było wyjątkowo zimno (padał nawet śnieg!). W kawiarni za 3 croissanty i 2 kawy zapłaciłyśmy w przeliczeniu na złotówki 60 zł… Trochę za dużo, ale co zrobić, to przecież Francja. Po godzinie mieliśmy się spotkać ponownie pod katedrą Notre Dame. Stamtąd przeszliśmy pod Hotel de Ville czyli ratusz. Tam nasz pan z wuefu i jednocześnie przewodnik opowiadał nam historię ratusza. W między czasie podeszło do naszej grupki kilku ludzi, wyglądających na Romów. Mieli oni w rekach kartki, na których było napisane coś w rodzaju : „Pomoc dla inwalidów”. Jednym słowem zbierali oni datki, tylko nie wiedzieliśmy na ile im wierzyć… Nie wyglądali oni zbytnio na wolontariuszy, czy kogoś w tym rodzaju. Kilku z moich kolegów wpisało się na taką kartkę, nie wiedząc o co chodzi i zostali oni naciągnięci na 10 czy 20 euro… Dlatego jak będziecie w Paryżu uważajcie na takich oszustów i nie dajcie się naciągnąć! Spod ratusza przeszliśmy pod Centre Pompidou czyli Muzeum Sztuki Współczesnej. Budynek ten jest o tyle ciekawy, że systemy komunikacyjne i wszelkie instalacje są umieszczone na zewnątrz budynku. Kolorami oznaczono funkcję danej instalacji, dlatego na przykład kable elektryczne biegną wewnątrz czerwonych rur. Następnym punktem wycieczki był posiłek w Luwrze. Do środka JESZCZE nie wchodziliśmy, ale z zewnątrz obejrzeliśmy ten niesamowity niegdyś pałac królewski, teraz muzeum, w którym znajdują się najwspanialsze dzieła europejskie i nie tylko. W podziemiach Luwru znajduje się galeria handlowa, gdzie zjedliśmy lunch. Gdy byliśmy już wypoczęci i zagrzani wyszliśmy z Luwru i kierowaliśmy się w stronę Łuku Triumfalnego. Po drodze zahaczyliśmy o Arc de Triomphe du Carrousel, ogrody Tuileries, place de la Concorde (plac zgody) i Champs Elysees. Wreszcie stanęliśmy pod Łukiem Triumfalnym. Stamtąd był niesamowity widok na Paryż. Tam okazało się, że tego dnia Łuk „zamknięty” to znaczy, że nie wejdziemy na górę…  Ogrody Tuileries 6.02-Luwr zawodzi „Wczoraj przeszliśmy naprawdę długą drogę. Niestety nie udało nam się wejść na Łuk Triumfalny. Wczoraj też widziałam po raz pierwszy na żywo wieżę Eiffla! Może to nic wielkiego, ale ja tam się cieszyłam :)”    Autokar przywiózł nas  w okolice Luwru. Luwr jest po prostu niesamowity! Z zewnątrz  przepiękny, cudownie zdobiony, wielki pałac, w środku ogromne muzeum i galeria handlowa. W muzeum znajdują się dzieła sztuki mające już kilka tysięcy lat. Na przykład kodeks Hammurabiego czy egipska rzeźba „Siedzący skryba”. Są tam też dzieła słynnych europejskich artystów, takich jak Leonardo da Vinci, Michał Anioł, Albrech Durer czy Jan Vermeer. Żeby zwiedzić cały Luwr trzeba by dnia, my mieliśmy jakieś 3-4 godziny, dlatego zobaczyliśmy tylko niewielka część wszystkich zbiorów muzeum. Oczywiście widzieliśmy okaleczoną przez czas i liczne zmiany miejsca „Wenus z Milo”, „Nike z Samotraki” służącą niegdyś za galion, uśmiechającą się Giocondę, pierwszy zbiór praw czyli kodeks Hammurabiego, jednak oprócz tych znanych na cały świat dzieł już nic nas tak nie zachwyciło. Większość rzeźb wglądała raczej jak odłamki skalne, a obrazy przedstawiające bitwy i ludzi po jakimś czasie się znudziły. Moja klasa była bardzo zawiedziona (przynajmniej większość), ale mnie się dużo rzeczy bardzo podobało! Po zwiedzeniu Luwru(to znaczy jego części;)) poszliśmy na posiłek. W centrum handlowym pod Luwrem znajduje się plac o nazwie „Kuchnie świata” i są restauracje takich kuchni: marokańska, śródziemnomorska, hiszpańska, włoska, azjatycka i orientalna. Niestety wszystko w nich dość drogie (jak dla nas), dlatego większość mojej klasy poszła do wszechobecnego McDonalda… Ale ja, tak jak mi mama zawsze mówiła, nie poszłam będąc za granicą do restauracji którą mam w Polsce, tylko do włoskiej :P Chciałam tego uniknąć, ale tylko na to mnie było stać. Przynajmniej nie jadłam hamburgera…. Gdy już zjedliśmy poszliśmy na spacer. Widzieliśmy Operę i kościół Madleine. Potem zabrał nas autokar i pojechaliśmy do Montmorency.  Dziedziniec Luwru  7.02-Paryż z góry „Nadszedł wreszcie ten dzień. Dziś weszłam na wieżę Eiffla! Stało się, pokonałam lęk wysokości i weszłam po jakichś 600 schodach na drugi poziom Wieży. Stamtąd widok był niesamowity! Oczywiście nie porównujmy tego do zdobycia jakiegoś szczytu, ale dla mnie to było coś :)”  Przyjechaliśmy na plac Trocadero. Stamtąd podeszliśmy pod wieżę. Na placu byliśmy rano więc zza wieży pięknie wschodziło słońce. Gdy się stanie pod samą więżą jest ona niesamowicie wysoka. Dało się to też zauważyć z samego szczytu. Wspaniale było widzieć Paryż z Wieży. Dookoła rozciągała się wielka metropolia, na horyzoncie było widać dzielnicę La Defanse. Naprawdę wysokie wieżowce ze szczytu były tylko małymi szklanymi domkami. Przed wieżą rozciągało się pole Marsowe, na końcu którego stała piękna Ecole Militaire (Szkoła Wojskowa). Z wieży zjechaliśmy windą. Potem kierowaliśmy się w stronę Szkoły Wojskowej. Następnie zwiedzaliśmy kościół Inwalidów, gdzie pochowany jest cesarz Napoleon Bonaparte i jego syn Napoleon II oraz starszy brat Józef Bonaparte. Z kościoła przeszliśmy do Muzeum Wojskowości. Ostatnim punktem wycieczki tego dnia był rejs statkiem po Sekwanie. Podczas godzinnego rejsu płynęliśmy obok Ile du Cite, katedry Notre Dame, wieży Eiffla i pod słynnymi mostami nad Sekwaną. I to już był koniec zwiedzania na ten dzień.       8.02-W siedzibie króla-słońce „Dziś w planie Wersal-pałac Ludwika XIV-króla słońce. Ciekawe czy będzie tak samo okazały, jak mówią… Miejmy nadzieję ;)” Wyjechaliśmy wcześnie rano, aby być koło 9 w Wersalu. Było strasznie zimno, padał śnieg. Staliśmy pod pałacem i czekaliśmy, aż nas łaskawie wpuszczą… Wreszcie weszliśmy do środka. Z zewnątrz pałac jest wspaniały. Majestatyczny, pięknie zdobiony, gdzieniegdzie pozłacany. Coś wspaniałego! W środku również jest bardzo imponujący. Ściany zdobione są wielkimi portretami królów, ich żon, generałów oraz innych mieszkańców tego pałacu sprzed kilkuset lat. Co tu dużo mówić, Wersal jest po prostu przepiękny! Po zobaczeniu całego pałacu udaliśmy się w stronę autokaru. Niestety jeszcze nie przyjechał, więc musieliśmy kilkanaście minut poczekać w tym mrozie… W międzyczasie, czekając na autokar zjadłyśmy z koleżankami z pokoju całą tabliczkę czekolady :P W końcu autokar przyjechał i pojechaliśmy w stronę drugiego pałacu lub raczej zamku.Sama droga do Pierrefonds była o wiele dłuższa, niż zwiedzenie zamku. Miasteczko Pierrefonds jest bardzo malownicze, a zarazem wydało mi się tajemnicze. Małe malowane domki, restauracje, kościółek i nagle na wzgórzu okazałe zamczysko. Styl zamku w Pierrefonds trudno określić. Pierwszy zamek w tym miejscu powstał już w XII wieku, później w XIV zdecydowano całkowitą odbudowę obiektu. Gdy zmarł pomysłodawca przebudowy czyli Ludwik Orleański prace przerwano i nigdy ich na nowo nie podjęto. XVII wieku, podczas wojen religijnych zamek został całkowicie zrujnowany, była planowana jego rozbiórka na cegły. Ale również i te prace nie zostały doprowadzone do końca.W 1810 zrujnowany zamek zakupił Napoleon Bonaparte za symboliczną kwotę 3000 franków. Dopiero za czasów II Cesarstwa podjęte zostały prace rekonstrukcyjne, które ciągnęły się od 1857 do 1885. Teraz w zamku są wykorzystane motywy raczej renesansowe. Wewnątrz zamku nie było szczególnie dużo dzieł do podziwiania. Głównie puste sale z malowanymi ścianami., ale mimo wszystko ten zamek bardzo mi się podobał. Później wróciliśmy do Paryża, zrobiliśmy zakupy w niezastąpionym Carrefourze i pojechaliśmy do Montmorency.      9.02-Nowoczesna La Defanse „Tego dnia nie mogłam się doczekać. Zobaczę tę supernowoczesną dzielnicę-La Defanse. Na pewno jest wspaniała! Przeżyć ogrody Luksemburskie i Pantheon, potem pójdzie z górki….”  Mimo, że byliśmy na La Defanse to ten dzień nie był najfajniejszym dniem wycieczki. Oczywiście bardzo mi się podobały i ogrody Luksemburskie i La Defanse, ale nie ma to jak być na Wieży :). Zaczęliśmy od Pantheonu-klasycystycznej świątyni z drugiej połowy XVIII wieku. Na prawdę wspaniała budowla. Zrobiłam jej zdjęcie chyba z każdej strony! W środku, w podziemiach znajduje się grób Marii Skłodowskiej Curie i wielu innych sławnych ludzi. Kolejny punkt zwiedzania: ogrody Luksemburskie. Bardzo ładne, ale zimą nie robią na pewno takiego wrażenia jak latem, kiedy na wszystkich drzewach są liście, a z fontann leje się woda. Pałac Luksemburski też śliczny. Następnie Sorbona i kościół Saint-Sulpice. Obydwa budynki są przepiękne! Z Saint-Sulpice przeszliśmy na stację metra. I stamtąd z jedną przesiadką pojechaliśmy na La Defanse. Już nie mogłam się doczekać jak wyjdę z podziemi i ujrzę te szklane wieżowce. I tak się właśnie stało. La Defanse jest po prostu świetna! To nowoczesna dzielnica Paryża, gdzie mieszczą się głównie wysokie biurowce. Oczywiście wszystkie zabytki jakie oglądaliśmy do tej pory były przepiękne, ale La Defanse to było coś innego, coś… super! Nie zwiedzaliśmy jakoś szczególnie La Defanse. Porozglądaliśmy się, porobiliśmy zdjęcia i poszliśmy do galerii handlowej Les Quatre Temps. Mieliśmy tam 2,5 godziny wolnego. Ale galeria jak galeria… Właściwie mogę powiedzieć, że nasza katowicka Silesia City Centre jest o wiele lepsza. Po zakupach wróciliśmy do Montmorency.     10.02-Najlepsze kasztany są na placu Pigalle „Ostatni dzień zwiedzania, ostatni dzień na pamiątki, ostatni… Ja nie chcę wracać! Było świetnie. Widziałam tyle wspaniałych rzeczy i mam nadzieję, że dziś zobaczę kolejne piękne zabytki. Wczoraj nie kupiłam tego co chciałam, czas mnie gonił więc dziś muszę zaszaleć :P Jutro 6:00 wyjazd…”  Tego dnia pojechaliśmy do Montmartre. Widzieliśmy słynny Moulin Rouge czyli Czerwony Młyn. Następnie przeszliśmy pod bazylikę Sacre- Coeur. Bazylika jest wielka i piękna. Spod niej można podziwiać panoramę Paryża. W środku również bazylika jest bardzo ładna, dużo w niej zdobień. Gdy zwiedziliśmy Sacre-Coeur zeszliśmy na Place du Tertre, który słynie z licznych malarzy ulicznych. Można tam poprosić o namalowanie portretu, a właściwie nie trzeba prosić, bo artyści sami do nas podchodzą proponując portret. Ale należy pamiętać, żeby się targować! Przeciętny obraz przedstawiający wieżę Eiffla może kosztować nawet 60 euro… Właśnie na tym placu miałam okazję wykorzystać moją znajomość języka japońskiego ;) Do jednego „stoiska” z obrazami podeszła Azjatka pytając o cenę obrazu. Wtedy malarka zapytała ją o narodowość, ona odpowiedziała, ze jest z Japonii. I nagle malarka (która miała jakieś 50 lat) zaczęła podawać ceny po japońsku i mówiła jeszcze kilka innych rzeczy. I w tym momencie ja się włączyłam do rozmowy. Było to dla mnie dziwne zjawisko. Starsza pani z Francji po prostu „nawijała” po japońsku! Ale kiedy jej powiedziałam, ze jestem z Polski już nie potrafiła mówić po polsku ;P Japonka ostatecznie kupiła obraz za.. 50 euro. Ja bym tyle nie dała za różową podobiznę wieży Eiffla, ale to Japonka… ;) Gdy zeszliśmy schodami w dół,  w stronę metra nasi wychowawcy kupili nam paczkę kasztanów na spróbowanie. Nie były to może kasztany z placu Pigalle, ale też z Montmartre. Były na prawdę dobre, choć większości osób nie smakowały. Później do polski upiłam sobie kilka słoików pasty czy marmolady z kasztanów jadalnych. Do dziś się nią delektuję :D Z Montmartre pojechaliśmy metrem na Champs-Elysees. Tego dnia Łuk był już „otwarty” więc weszliśmy na górę po kilkudziesięciu schodkach. Widok z Łuku dorównuje widokowi z pierwszego piętra Wieży, a właściwie jest lepszy, bo wszystko świetnie widać. Przed nami rozciągały się Pola Elizejskie, za nami widok na La Defanse. Dookoła panorama Paryża. Kocham Paryż!    11.02-Żegnajcie Champs-Elysees „4:30 pobudka? To może w ogóle nie spać? Uwielbiam takie akcje: nocne pakowanie, wyjazd po ciemku, słuchanie „All of the above” przy świetle księżyca na autostradzie, bycie w drodze…” Wróciliśmy z Carrefoura, spakowaliśmy się. Poszłam spać o pierwszej ileś, wstałam o 4:00, co to za spanie? Ale ja kocham właśnie takie momenty. Nie wstawanie o 10, leżenie na plaży, kolacja w restauracji i od nowa to samo. Lubię jak coś się dzieje. Wiem że taka wycieczka to nic wielkiego, ale ja to przeżywam bardziej, niż wam się wydaje. Wyjechaliśmy o 6 z Montmorency. Około 13 wjechaliśmy do Niemiec. O 21 przekroczyliśmy polską granicę. O północy w Katowicach. I tak wyglądała nasza podróż z powrotem… Teraz tylko wspominam wszystko miło i czekam, aż Tam powrócę… *** Wiem że nie chciałam tam jechać, nie wiedziałam jak będzie, ale przecież nigdy nie wiem, a zawsze jest wspaniale! Taki jest właśnie urok podróżowania. I choć wiem że wycieczki do Paryża nie mogę traktować jako prawdziwej podróży, to uważam że będzie to niezapomniany pobyt i na zawsze będę wspominać to niesamowite miasto. Miejmy nadzieję że już niedługo tam wrócę, ale najpierw czeka mnie Gruzja ! ____________________________________________ _____________________ Tekst i zdjęcia: Zofia Goleń z pomocą przewodnika Bezdroży „Paryż. Przewodnik – Celownik.” Dziękuję każdemu kto przeczytał ten post i go docenił. Dziękuję też Wam koledzy i koleżanki z klasy za świetną wycieczkę i niezapomniane wspomnienia. Polecana bibliografia:  Paryż. Przewodnik – Celownik. Wydawnictwo Bezdroża.  Paryż. Udany weekend. Wydawnictwo Bezdroża.   Powiązane wpisy: Brak powiązanych notek. 