Witajcie ponownie! Dziś wyjątkowo ciepły wrześniowy dzień. Wakacje skończyły się cztery i pół dnia temu. Za 296 dni następne wakacje! Ale chociaż trwa rok szkolny, ja napiszę jak minęły dwa tygodnie na Krymie. Cały rok myślałam, że pojadę do Estonii… Jednak tydzień, może dwa przed zakończeniem roku szkolnego zmieniliśmy zdanie. Właściwie rodzice zmienili… Ja zawsze byłam i będę chętna na podróż po krajach nadbałtyckich. Długo wakacje 2011 były niewiadomą. Nagle pojawił się pomysł podróży pociągiem na Krym! Choć już od dawna wiedzieliśmy, że istnieje taka możliwość – wiele osób nas do tego zachęcało. Wreszcie znaleźliśmy nocleg u małżeństwa polsko-rosyjskiego, które od 7 lat mieszka na Krymie i wynajmuje tatarski domek. Wtedy już było pewne gdzie pojedziemy w te wakacje- na Ukrainę! Kolejną niewiadomą były bilety na pociąg.. Ale się udało! Kupiliśmy 3 bilety na przejazd ze Lwowa do Symferopola w czteroosobowym przedziale. W podróż wyruszyliśmy w noc z 30 na 31 lipca. Dokładnie o 1:30. W Przemyślu byliśmy około 6:00 i tam zostawiliśmy nasz samochód. Potem do granicy dojechaliśmy taksówką. Następnie granicę Polsko-Ukraińską przekroczyliśmy pieszo. Z Medyki-Szegini pojechaliśmy marszrutką (minibus w krajach byłego ZSRR) do Lwowa. Na jakże pięknym dworcu we Lwowie czekaliśmy około 3 godziny na pociąg, który na peronie zjawił się o 13:40 O 13:55 opuściliśmy peron, wyjechaliśmy ze Lwowa. Nasza podróż miała trwać 25/26 godzin. Jechaliśmy pociągiem przez stepy… W oczy dała się rzucić bieda. Na Ukrainie nie jest jeszcze tak, jak u nas. Zachodnia Ukraina przypomina może… wschodnią Polskę 10 lat temu. Stare, niezadbane domy, modernistyczne bloki. Ale mimo wszystko Ukraina jest naprawdę ładna. Dunaj jest najpiękniejszą rzeką jaką widziałam! Rozlewisko Dniepru jest większe niż nasze największe jezioro – Śniardwy! Tak więc nie zrażajcie się do razu do Ukrainy, bo kryje w sobie naprawdę wiele piękna. Pierwszym miastem na Półwyspie Krymskim był Dżankoj, który praktycznie nie należy już do Ukrainy. Nazwa zresztą bardzo tatarska. Tam był postój około 20-minutowy. Tatarzy handlowali wszystkim! Od wody w trzech stopniach schłodzenia (zwykła-zimna-i lód) przez owoce i suszone ryby po zestawy obiadowe, które zawierały udko z kurczaka, ziemniaki i sałatkę, a wszystko było szczelnie zapakowane, żeby kura była ciągle ciepła. O 13:30, po zakupach u „babuszek” wyjechaliśmy z miejscowości Dżankoj. Kierunek-Symferopol! Po drodze nie było już większych postojów. Ostatnim przystankiem był dworzec w Symferopolu, na który wjechaliśmy po 16. Pierwsze co zwróciło moją uwagę i co od razu mi się spodobało była wieża zegarowa na dworcu. Piękna marmurowa wieża o wysokości ok.60 metrów, z czerwoną gwiazdą na szczycie witała wszystkich podróżnych w stolicy Krymu – Symferopolu. Z Symferopola można dojechać wszędzie! Do najmniejszych miejscowości (takich jak Rybaczje) można dojechać taksówkami i wszechobecnymi marszrutkami. Nie ważne jak daleko się jedzie podróż zawsze trwa około 2 godzin (oczywiście marszrutką! Taksówką taka podróż trwałaby nie więcej jak godzinę). Po 2-godzinnej jeździe rozwalającym się autobusikiem po serpentynach dojechaliśmy na miejsce – do Rybajczje. Po ponad 30 godzinnej podróży wreszcie mogłam odpocząć. Nareszcie wakacje!  Po plaży chodziliśmy na „główny deptak” czyli ulicę Morską. Tam tętniło życie od godziny 6:00 do 23:00.  Po obydwóch stronach drogi znajdowało się mnóstwo straganików z przeróżnymi artykułami. Oczywiście można było kupić pamiątki: matrioszki, ręcznie malowane kubeczki i talerzyki, mydła i herbaty krymskie oraz olejki eteryczne, haftowane rękawice kuchenne i chusty. Wybór był naprawdę duży, ale co mnie zdziwiło i chyba wszystkich Polaków to to, że nie było nigdzie pocztówek! W żadnym sklepie z pamiątkami nie można było dostać kartek! Ale udało nam się znaleźć jeden jedyny! Kartki nie były zbyt piękne, bo ze zdjęciem z lat 90′, ale zawsze coś. Problem z kartkami nie był tylko w Rybaczje. Nawet w Jałcie nie były one tak ogólnodostępne jak nad polskim morzem. Potem dowiedzieliśmy się, że na Ukrainie nie ma zwyczaju wysyłania kartek z podróży. Może to i dobrze? No bo po co przechwalać się gdzie to się nie było?   Nasze Rybaczje z góry. Turyści idący z plaży ulicą Centralną.  Po pięciu dniach plażowania przydałaby się jakaś odmiana, prawda? My w sobotę wybraliśmy się na wycieczkę do dawnej stolicy Chanatu Krymskiego – Bakczysaraju. W planach mieliśmy zwiedzić skalne miasto Czufut Kale-twierdzę Karaimów, o którym pisał nawet Mickiewicz. Na szczycie Czufut Kale roztacza się piękny widok na Bakczysaraj i kanion. Widać nawet morze, które jest oddalone od nas 20 km. Zwiedziliśmy kenesy karaimskie, gdzie Mickiewicz pisał sonety krymskie. Po skalnym mieście następnym przystankiem był Monastyr Uspieński. Nie weszliśmy do środka. Monastyr Uspieński jest głównie odwiedzany przez pielgrzymów z całej Ukrainy. To dla nich taka Częstochowa. Przed monastyrem można zakupić produkty produkowane przez siostry zakonne z klasztoru. My kupilismy miód i sól monastyrską. Następnym i chyba najważniejszym punktem zwiedzania był pałac chanów krymskich w Bakczysaraju. Tam sprawowali władze nad Chanatem Krymskim prawie 500 lat temu chanowie tacy jak Sahib I Girej-chan kazański (1521-1524), który kazał wybudować pałac chanów w Bakczysaraju czy Salamet II Girej, który po pożarze go odbudował Na terenie kompleksu pałacowego znajduje się najważniejszy meczet na Krymie – Chan-Dżami, cmentarz, na którym pochowani są wszyscy chanowie, którzy rządzili w Bakczysaraju oraz członkowie rodzin chanów, ogrody perskie, pałac główny oraz kilka innych zabudowań. Pałac Chanów w Bakczysaraju jest jednym z trzech muzułmańskich kompleksów pałacowych zachowanych w Europie. Po zwiedzeniu kompleksu pałacowego poszliśmy w stronę autobusu. Czekały nas 2,5 godziny jazdy. Ekologiczne, ale męczące wakacje… Gdy już byliśmy na miejscu, zostało nam kilka kolejnych dni na plażowanie. W Rybaczje, zbaczając z głównego deptaka można się znaleźć na „rynku”. Nie jest to do końca rynek, ale wchodząc na ulicę Morską od razu można zauważyć znak „Rynok =”. Przy wejściu na rynek (targ) stoi zawsze beczka z napisem „KBAC” czyli po prostu kwas. Tam za 7 hrywien(około 1 dolara) można się napić pół litra pysznego, domowego kwasu. Takiego prawdziwego kwasu, nie takiego jak „Obołoń” czyli słodkiego jak Cola!  Potem wchodzi się na targ! 3 długie stoły zastawione mnóstwem przysmaków. Na pierwszym: najpierw różne przetwory takie jak bakłażany marynowane, oliwki, pomidory w oliwie, ostra marchew i wiele wiele innych. Potem owoce i warzywa. Melony-piękne dorodne i tanie melony. A jakie one słodziutkie! Nie to co te hiszpańskie, które można kupić w Polsce. Nasze (czyli hiszpańskie) są małe, kształtem przypominają kulę i są gorzkie, a właściwie nie mają smaku. Ukraińskie melony są pełne słońca. Długie jak arbuz i słodziutkie jak brzoskwinia. Można też było kupić nektarynki i brzoskwinie, pomidory oczywiście i wiele innych owoców oraz warzyw. No i przede wszystkim czerwoną cebulę typową dla Krymu! Płaska, bordowa i słodka jak jabłko, ale wciąż cebula. Oczywiście można kupić arbuza, ale ja preferuję melony. Tylko pamiętajcie: arbuz to arbuz, a melon to d y n i a ! Ale nie mam pojęcia jak po rosyjsku czy ukraińsku jest dynia… Na drugim stole na targu znów dominują owoce i warzywa, ale już innego sprzedawcy. Nasz sprzedawca od melonów miał wszyściutkie zęby złote.  Na wschodzie, szczególnie u tatarów popularne są złote zęby. U młodszych nie ma już takiej tradycji, ale spotyka się 30-latków ze złotą  koronką.  N trzecim stole na targu stały oliwy, wina i przyprawy. Przyprawy kosztują 10 hrywien (Jakieś 3 złote) i są ogólno dostępne.  Wszystkie niesamowicie pachną i są wielokolorowe. Na każdym opakowaniu takich przypraw mamy napisane (w cyrylicy oczywiście) do czego jest dana mieszanka przypraw (bo to jest kilka przypraw w jednym pojemniku) i z czego się ona składa. Gdy znów minęło kilka dni spędzonych na plaży, pora na odmianę, a zostały tylko 2 dni… W czwartek, dwa dni przed wyjazdem pojechaliśmy na wycieczkę do Jałty. Czekałam na to! O 6:40 mieliśmy autobus. Udało mi się wstać, tylko że zasnęłam w autobusie. Siedziałam na miejscu pojedynczym i musiała mnie jakaś pani budzić, bo rodzice siedzieli z przodu. No ale około 9 byliśmy już w Jałcie. Zwiedzanie zaczęliśmy od ormiańskiej świątyni Ripsime, która znajduję się nieco dalej od centrum Jałty. Tam o godzinie 9 jest cisza, spokój i cień. Świątynia została wybudowana na początku XX wieku ku czci córki fundatora-Ripsime. Za wzorzec posłużyła cerkiew św. Ripsime w Eczmiadzynie (zbudowana w 618 r.).  Aby móc fotografować we wnętrzu świątyni należało kupić świeczkę, którą zapala się w intencji. My kupiliśmy 3 świeczki, za 3 hrywny każda. We wnętrzu nie ma zbyt wielu zdobień. Świątynia Ripsime w środku jest mała i prosta. Na sklepieniu znajduje się malowidło przedstawiające Chrystusa, a na przodzie ołtarz składający się z trzech wieży. Po świątyni Ripsime był czas na pomnik Lenina. Chyba największy na Krymie! Gdy już zrobiliśmy sobie zdjęcie z Leninem i udaliśmy się na przystanek, na którym nie było rozkładu jazdy… Autobusy przyjeżdżały co kilka minut. Autobus odjeżdża kiedy jest pełny. Nie ma czegoś takiego jak bilet. Płaci się przy wejściu u kierowcy. Pojechaliśmy autobusem nr 32 do Ałupki. Tam znajduje się pałac Woroncowa. W Ałupce są też najpiękniejsze plaże Krymu, jednak nie mieliśmy przyjemności się na nich opalać. Zwiedziliśmy pałac Woroncowa. Jest on przepiękny! W środku znajduje się mnóstwo starych pięknych przedmiotów jak obrazy, meble i przedmioty codziennego użytku. Na mnie największe wrażenie zrobił ogród zimowy czyli ogród we wnętrzu pałacu, w którym znajduje się śliczna fontanna, mnóstwo roślin i galeria marmurowych rzeźb. Ogrody na zewnątrz są równie piękne jak wnętrze pałacu. Fontanny, egzotyczne rośliny, pomniki, piękne zdobienia. Wszystko to można ujrzeć na własne oczy! Gdy skończyliśmy zwiedzanie pojechaliśmy autobusem do Liwadii, gdzie znajduje się pałac, w którym odbyła się znana nam wszystkim konferencja jałtańska. Tam Churchill, Stalin i Roosvelt decydowali o losach powojennej Europy. Niestety nie zobaczyliśmy wnętrza pałacu, bo zwyczajnie nie starczyłoby nam na to wszystko czasu, ale pewnie pałac w Liwadii nie jest tak zachwycający jak pałac hrabiego Woroncowa. Z Liwadii pojechaliśmy prosto do Jałty na ostatnie zakupy pamiątek. Kupiłam matrioszki z czego się bardzo cieszę, bo od zawsze chciałam je mieć. Niestety nie udało mi się znaleźć koszulki z napisem Ukraina czy Krym… A ja już mam taką tradycję, że na każdych wakacjach kupuję sobie koszulkę pamiątkową. Przeszliśmy sie deptakiem w Jałcie, wypiłam bezalkoholowe mojito, o którym marzyłam i poszliśmy na awtowakzał, czyli dworzec. Po 22 byliśmy w Rybaczje. Przed nami zastał ostatni dzień tych wakacji.  Ostatniego dnia morze nas zaskoczyło… Aż do horyzontu ciągnęła się beżowa plama mułu. Morze było niesamowicie wzburzone. Był odpływ, bo tam gdzie kiedyś było morze teraz była plaża, gdzie można było się położyć, ale z ryzykiem zalania… Fale miały 3-4 metry wysokości i choć opadały daleko od plaży woda dochodziła do ręczników, czyli jakieś 10 metrów. Nas raz zalało i to tak bardzo, że telefon i aparat były w wodzie… Niby fajne takie fale, ale czemu akurat ostatniego dnia, kiedy miałam zamiar wykąpać się za wszystkie czasy!? W wodzie pływały glony, które pod wpływem silnych fal się oderwały od dna, kamienie i martwi mieszkańcy Morza Czarnego. Zazwyczaj woda miała temperaturę 25-27 stopni, ale tego dnia miała może 20 , jak nie mniej. Ale mimo wszystko siedzieliśmy na plaży  tak długo jak się dało. Potem zjedliśmy pożegnalny obiad. Obiady gotowała nam pani Lena, u której mieszkaliśmy. Tego dnia był naprawdę dobry! Po obiedzie, pod wieczór wybrałam się z mamą na ulicę morską poszukać jeszcze pamiątek do mojej kolekcji i koszulki… Pamiątkę udało się kupić, ale chyba przeszłyśmy tę ulicę 4 razy zanim znalazłyśmy to czego szukałyśmy, a mianowicie Jaskółczego Gniazda do postawienia. Koszulka się też znalazła ale ostatnia i nie mój rozmiar. No nic… Musiałam przeżyć, ale i tak te wakacje były bardzo udane! Najciekawszym przeżyciem podczas tej podróży, oprócz oczywiście jazdy pociągiem sypialnym, było wyjście do rosyjskiego kina. Zaproponowały mi to koleżanki: Ania (pół Polka, pół Rosjanka, u której mieszkaliśmy), Katja (koleżanka Ani ze szkoły), Masza (kuzynka Ani zJekaterynburga) i Natasza (koleżanka Ani z Kijowa). Kino znajdowało się w jednym z opuszczonych domów wczasowych. Moja znajomość rosyjskiego była jeszcze znikoma, ale stwierdziłam, że to będzie fajna przygoda. Przed seansem dziewczyny zaopatrzyły się w bezalkoholowe piwo malinowe i chipsy krabowe. Idąc do kina, przez coś w rodzaju parku, Natasza podeszła do jednego z krzaków i spod niego wyciągnęła jakieś picie i krakersy! Widocznie niedawno dziewczyny zrobiły tam kryjówkę… Wstęp na seans miał kosztować 10 hrywien, ale jakoś tak się stało, że nie zapłaciłyśmy nic. Nikt nie zbierał żadnych opłat. Sala przyciemniana była przez zasłonę, którą spuszczano przed projekcją. Film wyświetlany przez rzutnik z laptopa, a jego jakość była marna. Nic z niego nie zrozumiałam, ale mimo wszystko było świetnie! Niezapomniane przeżycie…;-)  ___________ ____________________________________________________________ Tekst: Zofia Goleń z wykorzystaniem fragmentów z przewodnika wydawnictwa Bezdroża „Krym oraz Odessa, Kijów i Lwów.” oraz niezawodnej Wikipedii Zdjęcia: Zofia Goleń  Polecana bibliografia o Ukrainie: Krym oraz Odessa, Kijów i Lwów. Przewodnik rekreacyjny. Wydawnictwo Bezdroża.   Krym oraz Lwów, Kijów, Odessa. Półwysep rozmaitości. Wydawnictwo Bezdroża. Powiązane wpisy:   Ukraina – Krym 