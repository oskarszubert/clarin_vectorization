Cześć, Moje ferie już dawno się skończyły, ale ja dopiero teraz znalazłam czas żeby je opisać. W poprzednim wpisie już wspomniałam, że w czasie wolnym byłam w Wielkiej Brytanii, a dokładniej w Kornwalii. Już w zeszłym roku udało mi się „uciec” od nart i pojechać gdzieś indziej. Do Francji. Nie lubię nart, nie sprawiają mi przyjemności, więc zrobię wszystko, by nie musieć na nich jeździć. Nawet mogę pojechać na Zachód. Nie lubię krajów zachodnich, bo są dla mnie zbyt idealne, ale skoro uważam się za „podróżniczkę” to powinnam jeździć wszędzie. No i właśnie pojechałam. Nasza pani z angielskiego już po raz enty organizowała ferie w Wielkiej Brytanii. Zapisałam się bez gadania. Tegoroczny program obejmował Kornwalię i Londyn. Oprócz tego po drodze zahaczyliśmy o Amsterdam. On mnie chyba najbardziej motywował do wyjazdu. Niestety spędziliśmy tam tylko jeden dzień i w dodatku trafiła się paskudna pogoda, ale i tak było warto. Zawsze to jakiś nowy kraj ;) Po całonocnej jeździe czekało nas 9 godzin zwiedzania. W praktyce wyszło trochę inaczej. Tak właściwie to nie zobaczyliśmy nic, prócz malowniczych uliczek Stolicy. Nie wiem z czego to wynikało, ale nie weszliśmy do żadnego miejsca wymienionego w programie, a szkoda. Ale kosztem tego mieliśmy ponad 2 godziny czasu wolnego. Wszystko byłoby super, ale bardzo obficie padał mokry śnieg, więc trzeba było schować się do jakiejś knajpki. Najlepszym pomysłem był McDonald’s, ale nie dla mnie. Zaciągnęłam prawie 10-cio osobową grupkę do kawiarni na samym końcu Kalverstraat, którą wypatrzyłam sobie już kilka godzin wcześniej, na donuty. Kawiarnia nazywa się Outmayer i sprzedają tam różnego rodzaju wypieki oraz kanapki. Z Outmayer po jakimś czasie nas wyrzucili, bo zajmowaliśmy miejsca innym klientom… Kalverstraat to bardzo ruchliwa ulica handlowa w Amsterdamie. Należy do najdroższych ulic w Holandii. Ceny mieszkań są tam bardzo wysokie. Ta ulica to prawdziwy raj dla zakupoholików i smakoszy wszelkich wypieków, czyli dla mnie ;) W Amsterdamie nie tylko robiliśmy zakupy i zajadaliśmy się pączkami, nie myślcie sobie! Chodziliśmy wzdłuż kanałów, byliśmy na targu kwiatowym z tulipanami przede wszystkim, przeszliśmy się Ulicą Czerwonych Latarni, staliśmy na placu Dam, któremu miasto zawdzięcza po części swoją nazwę. W XIII wieku w tym miejscu zbudowano tamę, po holendersku dam, na rzece Amstel, stąd nazwa Amsteldam, co później przekształciło się w Amsterdam. Widzieliśmy także ogromny budynek największego dworca w Holandii-Centraal Station. Wszystko tam było takie ładne, chciałoby się to pooglądać dłużej, ale czas nas niesłychanie gonił…  Chciałabym rozpisać się bardziej, ale nie mogę, gdyż jest to notka w szczególności o Wielkiej Brytanii. Skoro w Amsterdamie byliśmy jeden dzień, a mogę o nim pisać bez końca, to jak długa będzie część o Kornwalii?!?! Powiem krótko: Amsterdam to przepiękne i przyjazne miasto, do którego, mam nadzieję, przyjadę kiedyś na dłużej. Do autokaru wróciliśmy pod wieczór, około godziny 18 i ruszyliśmy w dalszą drogę. Okazało się wtedy, że nasz hotel nie jest w Holandii, tylko we Francji! Musieliśmy przejechać jeszcze dwa kraje, żeby móc iść spać. I to nie na długo. O 4:30 mieliśmy się stawić w autokarze. A spać poszliśmy po 23… Nie wiem czy był sens kupowania tego noclegu, skoro był niepełny. Przynajmniej mogliśmy się umyć i przebrać. Ów hotel, w którym spaliśmy, nie był zwykłym hotelem, tylko Formuły 1, więc przynajmniej nie przepłaciliśmy. Warunki podstawowe, prysznice na korytarzach, cena za nocleg chyba 30 euro. Ale w porównaniu z hostelem Opera w Gruzji to były luksusy. Jak dla mnie na pewno, bo nigdy nie bywam w hotelach. Nad ranem byliśmy w porcie w Dunkierce. Była kontrola paszportów i 2-godzinny rejs. Pod koniec rejsu czułam się fatalnie, ale na początku było całkiem sympatycznie. Siedziałam sobie na fotelu, popijając kawę z Costy i próbowałam poprawiać posty na blogu. Gdy dobiliśmy do brzegu czułam się coraz lepiej. Wsiedliśmy do autokaru, wyjechaliśmy z promu i zobaczyłam te słynne klify w Dover. Wyglądały naprawdę zjawiskowo, choć mając zawroty głowy i nudności, ciężko się było nimi zachwycać… Już pierwszego dnia naszego pobytu na Wyspach zwiedzaliśmy różne miejsca. Najdłużej byliśmy w małym miasteczku Exeter, pamiętającym czasy Celtów. Tam zobaczyliśmy od zewnątrz i wewnątrz słynną XII-wieczną katedrę. Byliśmy także w Torquay- stolicy angielskiej riwiery, gdzie przeszliśmy się wzdłuż wybrzeża Oceanu Atlantyckiego. Wieczorem byliśmy w miejscu docelowym-Plymouth, gdzie mieliśmy spędzić trzy noclegi u rodzin angielskich. Długo kluczyliśmy po mieście, szukając miejsca, z którego miały nas odebrać „nasze” rodziny. Około 20 byliśmy już na miejscu. Na kolację była pizza… Ale nie tylko u nas ; ) W kolejnych dniach odwiedziliśmy wiele miejsc; codziennie byliśmy gdzieś indziej. Najpierw zwiedziliśmy dwa nadmorskie miasteczka: Looe i Polperro. W tym pierwszym najwięcej czasu spędziliśmy na plaży. Pogoda nam się wtedy bardzo udała. Było ciepło, świeciło słońce i nie wiał bardzo mocny wiatr, a więc fale także nie były duże, choć niektórym buty zmoczyły…  W Polperro niestety nie poszliśmy na wybrzeże, przynajmniej nie wszyscy, ale i tak podobało mi się tam. Małe, rybackie miasteczko ze spokojnymi uliczkami, przy których pełno niewielkich sklepików. W jednym z takich kupiłam sławne fasolki i słoik twardych cukierków o smaku truskawkowym. Potem upolowałam jeszcze donuta w skromnej kawiarence. Po południu wróciliśmy do Plymouth i tam przeszliśmy się cytadelą wzdłuż brzegu oceanu z widokiem na port i maszty żaglówek. Zobaczyliśmy też kilka najważniejszych zabytków w mieście. Choć i tak najistotniejszy był Primark… Przyjechały po nas angielskie rodziny. Na kolację było… nie wiem jak to opisać. Coś niedobrego w każdym razie. Byliśmy też w ogrodzie botanicznym – Eden’s Project. Gdy przyjechaliśmy tam nie bardzo chciało mi się go zwiedzać. Wydawało mi się, że będzie to zwykły ogród botaniczny. Z zewnątrz jego kopuły robiły duże wrażenie, ale od wewnątrz w ogóle mnie nie interesował. Najbardziej interesowała mnie kawiarnio-restauracja, która bardziej była stołówką. Wielka hala z długimi stołami ułożonymi w poprzek. Przy jednych stołach jedli ludzie, przy drugich pracowali kucharze, a na kolejnych rozłożone były wielkie talerze, tace i kosze z różnymi wypiekami i owocami. Można było zamówić sobie także, znaną mi tylko z filmów i zdjęć, gorącą czekoladę z marshmallows i bitą śmietaną. Muffinka z kremem, słodki chlebek z dżemem i gorąca czekolada z piankami to było najlepsze śniadanie jakie w życiu jadłam! Po śniadaniu postanowiłam pójść zobaczyć przynajmniej jedną sekcję w Eden’s Project. I cały ten ogród botaniczny okazał się być fantastyczny! Był świetnie zrobiony. Naprawdę czułam się jakbym była w Amazonii. Nawet latały tam ptaki i płynął wodospad. Wszystko to dawało wrażenie bardzo autentyczne. W ogrodzie mieliśmy 3 godziny czasu wolnego na oglądanie , ale niestety ja za późno zabrałam się za to i widziałam tylko dwie sekcje: Amazońską i Śródziemnomorską, która już nie była tak duża i zachwycająca jak poprzednia, ale i tak świetnie wykonana. Pojechaliśmy też zobaczyć XV-wieczny kościół św. Michała na wyspie St. Michael’s Mount, którą uważa się za odpowiednik Mont Saint-Michael w Normandii. Dojście na wyspę działa na takiej samej zasadzie jak we Francji-kiedy jest odpływ ścieżka jest dostępna, a podczas przypływu jest zalana wodą, więc nie da się dostać na wyspę inaczej niż łodzią. My spóźniliśmy się niestety o kilka minut i ścieżkę już zalało, ale przecież i tak najlepszy widok na wyspę jest z lądu. Tam widzielibyśmy tylko kaplicę. Jeszcze tego samego dnia wybraliśmy się na Land’s End czyli koniec lądu-najdalej wysunięty na zachód punkt Anglii, ale nie Wielkiej Brytanii. Widoki tam były przepiękne! Trawiaste klify, o które uderzały szare fale oceanu. A niedaleko brzegu znajdowały się skaliste wysepki, z którymi wszyscy się fotografowaliśmy. Nasz przewodnik dorzucił nam jeszcze jedno miejsce, mianowicie Saint Ives – popularną miejscowość wypoczynkową. Następnego dnia odwiedziliśmy słynne miasto Bath, ale niestety nie mogę go opisać, bo prawie nic tam nie widziałam. Żałuję. Ale za to spotkałam się z moją ciocią i kuzynką, które mieszkają w Anglii. Myślę, że jeszcze kiedyś zobaczę łaźnie w Bath. Widziałam „Wielką Księgę Swobód” w XII- wiecznej katedrze w Salisbury. Ciężko było cokolwiek przeczytać, ale czcionka robiła wielkie wrażenie. No i oczywiście byliśmy w Stonehenge. Budowla bardzo ciekawa przede wszystkim dlatego, że stoi na jednym wielkim pustkowiu. Same pola trawiaste, mgła i deszcz. Klimaty jak z Psa Baskervillów, naprawdę! Nie mogliśmy podejść pod same megality, oglądaliśmy je zza płotu. Była tak fatalna pogoda: wiało, padał deszcz i jeszcze staliśmy w błocie, że zrobiłam tylko jedno zdjęcie. Potem ruszyliśmy już prosto do Londynu! Spaliśmy znów w Formule 1. W końcu przespałam normalną noc w tym hotelu. Rankiem pojechaliśmy do centrum miasta. W sumie to na stację metra Upminster, z której musieliśmy jeszcze jechać 50 minut na South Kensington lub West Kensington. Nie pamiętam. Gdy wysiedliśmy z pociągu wypatrzyłam sobie mały kiosk/sklepik/kawiarenkę i donuty za 99 pensów! OK, prawie 5 złotych, ale były tego warte! Średnicę miały chyba z 15 cm, jak nie więcej. No i były przepyszne. Za mną poszła połowa grupy i nauczyciele się zdenerwowali, ale ja nie mogłam sobie odmówić. Zresztą było to moje śniadanie. O 10. Potem mieliśmy do wyboru 2 muzea: Muzeum Historii Naturalnej lub Muzeum Techniki (Science Museum). Odgórnie było założone, że dziewczyny idą do Historii Naturalnej, a chłopcy do Techniki. Czy jest coś dziwnego w tym, że poszłam do techniki? Niby było tam kilka samolotów, samochodów czy rakiet, które i tak mi się podobały, ale też pełno innych strasznie ciekawych rzeczy! Różne gry, animacje na ekranach dotykowych i wiele innych fajnych rzeczy. No i była też wielka restauracja. Zgarnęłam kilka cukrów, więc opłacało się tam iść :-D Po 1,5 h spotkaliśmy się w miejscu wyjściowym i podjechaliśmy metrem na stację Notting Hill Gate, a później pod Marble Arch czyli na Oxford Street. Tam mieliśmy ponad 3 godziny czasu na zakupy na całej Oxford Street (i nie tylko; niektórzy udali się nawet do Harrodsa…). Primark to był raj dla (prawie) wszystkich, ale gdy weszłam do Selfridges na „sweet section” to dopiero mi szczęka opadła. Byłam tam z grupką koleżanek i wszystkie na wejściu zareagowałyśmy tak samo: zaparło nam dech w piersiach! Wzdłuż ściany rozwieszone tuby z Jelly Belly we wszystkich smakach i kolorach, na półkach Jelly Belly pakowane w różne pudełka, a po przeciwnej stronie „gablota” z lizakami o wszystkich rozmiarach. Oprócz tego kilka stoisk z czekoladkami i cukierkami. Ja wydałam 10 funtów na fasolki i toffiki w ładnej puszce. Zawsze z wyjazdów zwożę najwięcej słodyczy lub samych opakowań. Jestem zbieraczem ładnych śmieci. I potem tak mi się piętrzą w szafce papierki po gruzińskich Orbit czy czekoladach z Mozartem. Słodycze to chyba najważniejsze pamiątki z wyjazdów zaraz po cukrach w saszetkach. Przez ten cukier to oprócz bycia śmieciarzem jestem jeszcze złodziejem, bo nie umiem przejść obojętnie obok stoiska z kawą czy ciastkami. Gdy już dobiegał koniec naszego czasu wolnego dowiedziałam się, że zostałam nominowana do nagrody głównej w konkursie Blog Roku 2012, co opisałam w artykule Radość na Oxford Street. Tyle szczęścia jednego dnia! Nawet moja przyjaciółka powiedziała mi: „Zosia, to chyba najszczęśliwszy dzień twojego życia!” Tego dnia zobaczyliśmy jeszcze Buckingham Palace, Big Ben i Tower Bridge. Zrobiliśmy szybkie zakupy w Tesco Express i wróciliśmy do autokaru na Upminster. Po północy byliśmy na promie. Do Katowic wróciliśmy z dużym opóźnieniem przez korek przed Wrocławiem… No i znów byłam na tym idealnym Zachodzie, który okazał się być niedocenionym przeze mnie miejscem. Cały wyjazd wspominam bardzo miło, choć mogliśmy poświęcić więcej czasu w niektórych miejscach, a w innych mniej, ale nie było źle. Muszę to docenić, bo to była jedyna szansa, żeby pojechać do Anglii. Gdyby nie szkoła pewnie bym sobie jeszcze trochę poczekała. W przyszłym roku w planach jest Szkocja. Jeśli wypali to raczej pojadę, bo tam nie byłam, a na narty nie spieszy mi się. Przynajmniej na razie. Dziękuję za udany wyjazd moim koleżankom i koledze ;-) __ ________________________________________________________________ _____ Tekst: Zosia Goleń z pomocą Wikipedii Zdjęcia: Zosia Goleń i Koleżanki ;-) Polecana bibliografia:  Amsterdam. Udany weekend. Wydawnictwo Bezdroża.  Londyn. Przewodnik – Celownik. Wydawnictwo Bezdroża.  Wielka Brytania. Anglia, Walia i Szkocja. Zielony przewodnik Michelin. Wydawnictwo Bezdroża.    Powiązane wpisy:   Radość na Oxford Street 