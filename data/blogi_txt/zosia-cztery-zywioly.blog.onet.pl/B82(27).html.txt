Od kiedy pamiętam, z każdych wakacji, wycieczek, podróży zwoziłam mnóstwo rzeczy. Czasem zupełnie niepotrzebnych. Zawsze miałam zamiar COŚ kolekcjonować. Tradycją stały się koszulki z różnych krajów – pierwszą przywiozłam z Wysp Kanaryjskich w 2002 roku. W Egerze postanowiłam zbierać „biżuterię” z automatów na monetę. Na szczęście po tamtych wakacjach zaprzestałam tej pasji, ale część bransoletek mam do dziś… Będąc w Grecji, kupiliśmy ikonę – świętej Zofii. Potem postanowiliśmy kupować ikony świętych w każdym prawosławnym kraju. Obecnie mamy dwie, a zwiedziliśmy sporo prawosławnych państw… Obowiązkową pamiątką z każdego kraju jest „coś” do postawienia na półeczkę i akurat w tej kolekcji jestem konsekwentna. Półka aż się ugina od miniaturowych, często tandetnych, zabytków i talerzyków ze słynnymi miejscami, a także  symbolami danych krajów wykonanymi z drewna, jak pomarańczowe chodaki holenderskie. Drugą taką rzeczą są pocztówki. Kartki mam z każdego kraju, w którym byłam na dłużej, aż ledwo się mieszczą na tablicy korkowej. Oprócz pocztówek z podróży, zbieram kartki z Postcrossingu, czyli wymiany z ludźmi z całego świata. W dość krótkim czasie nazbierałam ponad 30 kartek z krajów takich jak Japonia, Chiny, Australia, Rosja czy USA. Ostatnio już nie bawię się w Postcrossing, ponieważ za dużo wysłanych przeze mnie kartek nie doszła do adresatów, a pocztówki już ledwo mieszczą się w szufladzie i nie mam co z nimi zrobić. Pamiętam, że kiedyś zbierałam znaczki pocztowe, ale moja kolekcja nadal nie jest zbyt zachwycająca. To była kolejna krótkotrwała pasja, taka jak kapsle, których przywiozłam dość trochę z Ukrainy i po powrocie wszystkie wyrzuciłam… Jednak są kolekcje, których się trzymam już od dłuższego czasu. Jedną z nich jest znany wszystkim cukier w torebkach. Wszystko zaczęło się w 2007 roku, w Nałęczowie. Wygrałam 3-dniowy pobyt w jednym z nałęczowskich hoteli. W naszym pokoju stały szklaneczki, filiżanki, herbata w torebkach i cukier firmy Anin, seria ze zwierzętami. Bardzo mi się spodobał, więc mama schowała go dla mnie do swojej torebki. Potem, gdziekolwiek byliśmy mama brała cukier, bo może przydać się, gdy będziemy na wakacjach. I tak, na Zakynthos wzięła dość spory woreczek saszetek z cukrem. Ale ja nie pozwoliłam rodzicom wykorzystywać tych torebek, uznałam, że to będzie moja kolekcja! Opuszczając pokój w pensjonacie, zostawiłam w szufladzie kuchennej mój cukrowy dobytek. Na szczęście w porę sobie o tym przypomniałam. Szybko z tatą poszliśmy do naszego pokoju, gdzie już sprzątała pani z obsługi. Nie mówiła po angielsku, a my nie mówiliśmy po grecku. Jednak szybko zrozumiała o co nam chodzi, a ja odzyskałam moje pierwsze 20 torebek. Dziś moja kolekcja liczy nieco ponad 1300 sztuk, a ja wciąż zbieram i jestem bardzo chętna na wymiany! Jednak na cukrze to nie koniec. Generalnie mam słabość do słodkich rzeczy, więc podczas każdej podróży kupuję, tradycyjne dla danego kraju, słodycze. A ich opakowania są często tak ładne i mają dla mnie sentymentalne znaczenie, że je zostawiam na pamiątkę. Obecnie moja wystawa pudełek i papierków zajmuje już dwie półki. 2/3 mojej kolekcji opakowań po słodkościach stanowią pudełka japońskie. Dostałam je od moich nauczycielek na kursie języka japońskiego i sama część kupiłam na różnych wykładach i festiwalach kultury japońskiej. Oprócz opakowań po jedzeniu, ostatnio na mojej półce stanęło kilka butelek po napojach: po słynnej gruzińskiej lemoniadzie Zandukeli, po Kofoli czechosłowackiej, po Sinalco macedońskim i po wodzie serbskiej „Voda Voda”. Nie jest to wielka, ani też poważna kolekcja, raczej śmieci, jak większość moich zbiorów. Ale za to sentymentalne śmieci :-) Już dawno temu, całkiem nieświadomie, zaczęłam zbierać monety, a później banknoty zagraniczne. Teraz te monety z obcych krajów stanowią znaczną większość w mojej skarbonce, a banknoty stały się przedmiotem międzynarodowych wymian. W mojej kolekcji zagranicznych pieniędzy, oprócz zwykłych pamiątek z wakacji, posiadam także walutę kazachską, malediwską, chińską, namibijską, nigeryjską czy japońską (która raczej stanowi ozdobę na szyję, z którą się nie rozstaję). Mam, a właściwie mój tata ma, 1 dolar palestyński z 1939 roku. Nie jest on niczym ważnym dla nas, bo tata zdobył go od kolegi na trzepaku…;-) Ostatnio dowiedzieliśmy się, że banknot ten jest dość cenny… Znajdziecie mnie na portalu dla kolekcjonerów www.colnect.com, gdzie serdecznie zapraszam do wymian :-) _____________________________________________________ _______________ Tekst i zdjęcia: Zofia Goleń Wszystkie prawa zastrzeżone.  Powiązane wpisy: Brak powiązanych notek. 