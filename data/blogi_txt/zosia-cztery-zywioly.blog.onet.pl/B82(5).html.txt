Tegoroczne wakacje spędziliśmy w Czarnogórze. Jeśli ktoś nie wie gdzie to jest to podpowiem: Półwysep Bałkański, ma dostęp do morza Śródziemnego (Adriatyku dokładnie) graniczy z: Albanią, Kosowem, Serbią, Bośnią i Hercegowiną oraz Chorwacją. Wyjechaliśmy w piątek. Było deszczowo i zimno. Strasznie nie chciałam jechać. Nie wiedziałam jak tam jest. Dopiero za Belgradem zrozumiałam, że będzie fajnie :) Nasza trasa biegła od Polski przez :Czechy, Słowację, Węgry,Serbię do Czarnogóry. Pogoda zaczęła się zmieniać dopiero w Serbii, ale to dopiero drugiego dnia. O 23 przejechaliśmy Belgrad i znaleźliśmy pensjonat do przenocowania. Nazywał się Villa Serbia. Wstaliśmy o 7 i pojechaliśmy dalej. Stolica Czarnogóry jest piękna! O dziwo mniejsza od Katowic. Za Podgoricą jest czterokilometrowy tunel, za którym już jest morze! Około 20 byliśmy na miejscu. Praktycznie cały czas pływaliśmy w morzu i leżeliśmy na plaży. Było zupełnie inaczej niż w Rumunii. Choć teoretycznie powinna być ciepła woda to tak nie było. Przynajmniej nie zawsze. Pływałam z jednej plaży na drugą, nurkowałam i skakałam do wody. Nasza plaża wyglądała tak, że w skałach było dużo betonowych podestów. Schodziło z jednego na drugi schodkami. Do morza wchodziło się po drabince.I właśnie z podestu, na którym była drabinka skakałam. Przy brzegu były ok. 2 metry głębokości. Jeśli nie byłam w wodzie to czytałam książkę. Wzięłam ze sobą jedną, dla dzieci, która miała 270 stron. Wydało mi się to dużo więc nie brałam drugiej, ale tak mi się spodobała, że przeczytałam w cztery dni! Nie miałam co czytać, a zostało jakieś 10 dni wakacji. Na szczęście tata dwa dni później skończył swój kryminał i go zaczęłam czytać. Bardzo mi się spodobała więc ją przeczytałam. Teraz czytam dalsze części tej sagi, a mianowicie Camilla Lackberk Saga Kryminalna. Nie zwiedziliśmy specjalnie dużo, ale to co widzieliśmy było na prawdę przepiękne. Najpierw odwiedziliśmy miasto Ulcinj tuż przy granicy z Albanią. Gdy jest się w tym mieście, czuć już Orient. Zza niskich budynków widać minarety. W tamtej części Czarnogóry, duża część mieszkańców to muzułmanie. Oczywiście nie tak religijni i przestrzegający zasad Islamu, jak na przykład na Bliskim Wschodzie. Ulcinj to na prawdę warte zobaczenia miasto, a właściwie będąc na wybrzeżu Czarnogóry trzeba się tam udać. Przyjemnie jest pospacerować zacienionymi uliczkami starego miasta z dala od plażowego zgiełku. Jedynym problemem w Ulcinju jest zjedzenie posiłku, który nie będzie kebabem… Ale i to udało nam się załatwić ;) Drugim miejscem, które zwiedziliśmy będąc w Czarnogórze był Stary Bar. Położone na wzgórzu z charakterystyczną wieżą zegarową przyciąga do siebie sporo turystów, ale mimo to nie ma tam strasznych tłumów. Wzdłuż dróżki do ruin znajduje się wiele sklepików z pamiątkami i małych restauracji. My, wracając ze zwiedzania zatrzymaliśmy się w jednej z nich. Serwowała ona przede wszystkim (a może nawet wyłącznie) cevapi czyli typowe dla Bałkanów podłużne kotleciki mielone z grilla. A co do Starego Baru, to to miasto jest na prawdę przepiękne i nie można go nie zobaczyć! Pojechaliśmy też na rejs statkiem po jeziorze Szkoderskim. Jest to wielkie jezioro w Czarnogórze i Albanii. Przepływaliśmy obok więzienia dla kobiet na wyspie i rezerwatu pelikanów. Woda była bardzo ciepła i czysta. Pozwolono nam nawet pływać, choć był to rezerwat… I to na tyle. Wróciliśmy w drugiej połowie Sierpnia i bardzo tęskniłam za wakacjami, ale niedługo później zaczęła się szkoła i zapomniałam :) ___________________________________ Tekst i zdjęcia: Zosia Goleń z pomocą przewodnika wydawnictwa Bezdroża „Czarnogóra. Fiord na Adriatyku.” Polecana bibliografia o Czarnogórze:  Czarnogóra. Fiord na Adriatyku. Wydawnictwo Bezdroża.  Powiązane wpisy: Brak powiązanych notek. 