Dlaczego Gruzja? Wszystko  zaczęło się  w czerwcu zeszłego roku. Był problem z wakacjami.Mieliśmy jechać do Litwy, Łotwy i Estonii, ale coś nie wyszło i nie bardzo wiedzieliśmy gdzie jechać? Ja akurat miałam manię na zagraniczne  telewizje, czyli między innymi ormiańską. No i wszystko zaczęło się od tej Armenii. Już nawet sprawdzaliśmy ceny biletów, ale że było zbyt drogo stwierdziliśmy, że może pojedziemy tam w przyszłym roku. Wybraliśmy wtedy Krym. Potem na Krymie rozmawialiśmy z Polakami, gdzie pojedziemy za rok. Oni powiedzieli, że przeczytali i książkę Marcina Mellera i jego żony i chyba zdecydują się na Gruzję, my powiedzieliśmy, że też planujemy Zakaukazie. I tak wyszło, że już w listopadzie oficjalnie zdecydowaliśmy – Gruzja! W grudniu bilety już były zarezerwowane, a potem tylko oczekiwania. Jej, jak ja nie mogłam się doczekać! I nie żałuję ;)  Przygotowania Jak już wspomniałam bilet zarezerwowaliśmy w grudniu, więc miejsce wakacji było pewne. Ale przygotowaniami do wyjazdu zajęliśmy się dopiero pod koniec czerwca. Przewodnik był kupiony wcześniej, Mama przeczytała cały. Ja dostałam pod choinkę w/w książkę Marcina Mellera i Anny Dziewit-Meller Gaumardżos!Opowieści z Gruzji. Przeczytałam, po mnie tata, więc wiedzieliśmy już dużo. Gdzie jechać, jak tam jechać, ale i tak większość rzeczy dowiedzieliśmy się w Gruzji. Tylko jeden nocleg mieliśmy zaklepany, żeby przyjeżdżając do Tbilisi o 4 rano mieć się gdzie podziać. Potem kupiliśmy mapę i ustaliliśmy wstępną trasę, ale jak już mówiłam większość rzeczy pozmieniała się w podróży.Czytaliśmy te wszystkie fora kaukaskie, ale stres był. Najbardziej przeżywała mama. Ja bałam się Gruzińskiej Drogi Wojennej (że spadniemy w przepaść), ale teraz uważam, że ten cały strach był niepotrzebny, bo wszystko się udało (no może nie dojechaliśmy do kilku miejsc). Najpierw trzeba było dojechać… „Poszłam spać po północy, bo pisałam na bloga, a musiałam wstać o 5,żeby ten post skończyć :P Skończyłam pisać, zasnęłam na 15 minut i znów trzeba wstać.. Najpierw trzeba było dojechać do Warszawy. Wyjechaliśmy po 7. Na samym początku drogi widzimy płonący autokar, od razu popsuło mi to humor. Ale spokojnie dojechaliśmy na lotnisko.” Tak, nie za długo spałam tej nocy, ale za to odespałam w samochodzie i na lotnisku w Rydze. Bardzo szybko dojechaliśmy do Warszawy. Byłam pierwszy raz w Warszawie! Ale to co widziałam (czyli praktycznie nic, oprócz zarysu wieżowców na horyzoncie) nie zrobiło na mnie jakiegoś wrażenia. „Pierwszy raz w życiu w Warszawie… Byłam już w tylu stolicach europejskich, nawet po kilka razy, a w Warszawie dopiero dziś – 20.07.12. A oprócz Warszawy, dziś będę jeszcze w dwóch-Rydze i Tbilisi :).”   Rygi nie widziałam w ogóle, oprócz lotniska, ale za to Tbilisi znam już bardzo dobrze po 3 dniach szwendania się po nim… W Rydze największą uwagę zwróciły ceny… Niesamowicie wysokie! Na przykład mała woda: 3,60zł, duża.. 6 zł,kawałek pizzy 12zł, a mała pizza…60(!)zł. Widać Łotysze się cenią, ale może poza lotniskiem i poza stolicą jest taniej. W Rydze, po niefajnym locie wylądowaliśmy o 17:30 ich czasu(16:30naszego). Samolot do Tbilisi był o 23:55, więc czekało nas 6,5 godz. siedzenia na lotnisku. Oglądałam film, czytałam, spałam i jakoś zleciało. Lot do Tbilisi był bardzo spokojny i szybko dolecieliśmy, lot trwał niecałe 3 i pół godziny. Weszliśmy do budynku lotniska i zobaczyliśmy to co pisała Anna Dziewit-Meller w „Gaumardżos!”, największy ruch nad ranem czyli między 3, a 5. Sprawdziło się, razem z naszym samolotem wylądowały chyba 4. I prawie we wszystkich Polacy! Z Kijowa Aero Svitem -Polacy, z Warszawy Lotem oczywiście Polacy i AirBalticiem z Rygi też Polacy, plus jeszcze 2samoloty-jeden z Hurghady i jeden z Tel Avivu-Jafa. Spotkaliśmy właścicielkę Hostelu Opera, która przyleciała właśnie z Warszawy. Hostel Opera oferował transfer z lotniska, ale my wybraliśmy tańszą (o dziwo!) taksówkę. Jechaliśmy ulicą Lecha Kaczyńskiego i chyba też Georga Busha. A Tbilisi nocą, kiedy nie ma ludzi-cudowne! Wszystko pięknie oświetlone(wygląda jak lunapark!)-Most Pokoju,twierdza Narikala, Matka Gruzja i oczywiście widoczna już z samolotu-katedra Cminda Sameba.  Cała nasza podróż, od pierwszego do ostatniego dnia 21.07, sobota Gdy przyjechaliśmy z lotniska okazało się, że nasza zarezerwowana”czwórka” jest zajęta i do rana mamy przespać w ośmioosobowym pokoju.Pomyślałam, że fajnie, przygoda! Rozdzielili nas do innych pokojów bo tylko tam były wolne miejsca. I tak przespaliśmy niecałe 3 godziny. Problem zaczął się rano, kiedy dowiedzieliśmy się, że na cały hostel Opera jest JEDNA łazienka!Staliśmy w kolejce pół godziny, jak nie więcej. Potem tylko śniadanie składające się z gruzińskiego chleba i konserw i mogliśmy się wyrwać z hostelu.Powałęsaliśmy się uliczkami, oglądaliśmy piękne, typowe gruzińskie balkony i w sumie obeszliśmy całe Tbilisi (centrum oczywiście). Szliśmy od Placu Wolności,uliczkami Starego Miasta, obok katedry Sioni, którą łatwo pominąć, przez Most Pokoju z widokiem na rzekę Mtkwari i pałac prezydencki, pod pomnikiem konnym wybitnego Króla Wachtanga Gorgasali do dzielnicy łaźni. Uwagę przyciągają charakterystyczne kopuły łaźni siarkowych. To właśnie wodom siarkowym Tbilisi zawdzięcza miano stolicy. Przed VI wiekiem siedzibą władców była Mccheta, małe miasteczko położone 20 km od Tbilisi.Pewnego dnia ówczesny król, już wspomniany wcześniej Wachtang Gorgasali wybrał się wraz ze swoją drużyną na polowanie. Udało mu się ustrzelić bażanta, który zaczął uciekać. Ranny ptak wpadł do źródła i po krótkiej kąpieli był ugotowany i nadawał się do spożycia. Zdumiony król zobaczył, że ze źródła tryska ciepła woda. Nawet się nie zastanawiając postanowił w tym miejscu zbudować swoją siedzibę. Nową stolicę państwa nazwał Tbilisi, co miało nawiązywać do gruzińskiego przymiotnika „tbili”,   czyli „ciepły”. (źródło: Wikipedia) I tam właśnie, w dzielnicy łaźni zrobiliśmy sobie dłuższą przerwę. Poszliśmy do „Łaźni siarkowej”. Można było wynająć pokój „Royal” za 50 lari (100 złotych) z basenem siarkowym, sauną, prysznicem i masażem w cenie lub zwykły pokój z trochę mniejszym basenem i prysznicem za 30 lari. Zdecydowaliśmy się na tańszy, bo chodziło głównie o wodę siarkową, a nie inne luksusy. Mieliśmy pokój z basenikiem dla siebie przez godzinę. Najgorsze było to, że trzeba wejść nago…Najpierw było źle, ale potem mi się spodobało. Będąc w Tbilisi koniecznie trzeba skorzystać z kąpieli, jest na prawdę świetnie!  Gdy już byliśmy odświeżeni, w 30-stopniowym upale Narikala. Weszliśmy na górę, a stamtąd widok na Tbilisi niesamowity! Sama twierdza też piękna, ale nie ma w niej nic szczególnego prócz murów i baszt. Z twierdzy przeszliśmy pod słynny posąg Matki Gruzji (Kartlis Deda-Matka Kartli). Stoi na wzgórzu, wysoka na 20 metrów i wita winem gości oraz  mieczem ostrzega wrogów. Spod niej widok taki sam jak z murów twierdzy Narikala, a posągu nie widać w całej okazałości, dlatego na Matkę Gruzję lepiej patrzeć z centrum miasta. Po rozmowie z napotkanymi pod pomnikiem Polakami,udaliśmy się ulicą Leselidze w stronę Placu Wolności i alei Szoty Rustawelego na obiad. Aleja Rustawelego to najdłuższa ulica w Tbilisi-jej długość wynosi 1,5 kilometra (!) przy której znajduje się wiele wartych odwiedzenia muzeów i zabytkowych budowli, a także drogich sklepów i modnych kawiarni. Z niezastąpionego przewodnika Bezdroży wyczytaliśmy, że warto zjeść chinkali w Domu Chinkali. Restauracja dokładnie nazywa się Centrum Chinkali i znajduje się w niepozornej suterenie.  Zanim pojechaliśmy do Gruzji nie mogłam się doczekać chinkali, uważałam je nawet za ulubioną potrawę choć nigdy ich nie jadłam. Chinkali to po prostu pierogi z mięsem, ale o tym więcej we fragmencie Ludzie i jedzenie. Po sytej kolacji (naprawdę sytej, bo chinkali bardzo zapycha!) wróciliśmy do Opery, po drodze wstępując do cukierni. Kupiliśmy po…. baklawie(i tu  ponownie odsyłam do fragmentu o kuchni gruzińskiej). Gdy wróciliśmy, okazało się, że znalazła się dla nas „czwórka” i nie musimy spać w 8-osobowym pokoju. W sumie to mogliśmy już zostać w tej”ósemce”, gdyż w naszej „czwórce” znajdowała się jedyna łazienka na cały hostel, a sam pokój był a amfiladzie, czyli, żeby dojść, na przykład do kuchni trzeba było przez niego przejść… Po 22 zaczynały się pielgrzymki do łazienki. Ale nie narzekałam, bardziej moim rodzicom to przeszkadzało. W podróży trzeba się przygotować na różne niedogodności.  22.07, niedziela Dzień wcześniej poznaliśmy w hostelu 3 osoby z Wrocławia: Przemka, Anię i Kasię. Udzielili nam różnych rad, podali kontakty do różnych ludzi z całej Gruzji. Dowiedzieliśmy się, że następnego dnia, tj. 22.07 jadą do Kazbegi z tego samego dworca, z którego odjeżdżają marszrutki do Mcchety. Właśnie tego dnia tam się wybieraliśmy, dlatego „doczepiliśmy się” do nich, gdy szli na metro, bo my nie wiedzieliśmy jeszcze, gdzie stacje metra się znajdują. Dworzec nosił nazwę Didube, potem jeszcze kilka razy na niego wracaliśmy. Marszrutka kosztowała 1 lari za osobę. Czyli 6 złotych za naszą trójkę do oddalonego o 20 km miasta. Tanio. Stare miasto w Mcchecie, śliczne! Ładnie odrestaurowane domki, a w centrum wielka katedra Sweti Cchoweli. Pochodzi z XI wieku i nigdy nie była odnawiana, bo nigdy nie była zniszczona. Dlatego ma miano najlepiej zachowanej budowli z tego okresu w Europie. Spod Sweti Cchoweli udaliśmy się w stronę „centrum”, ale po drodze zaczepił nas kierowca taksówki oferując zawiezienie pod monaster Dżwari na wzgórzu. Zaoferował 20 lari. Zgodziliśmy się choć niechętnie. Gdy tylko ruszyliśmy wiadomo było dlaczego to tyle kosztowało. Co chwilę kierowca zatrzymywał samochód (nie wiadomo było co to za marka, gdyż nie było w nim żadnych symboli i nie tylko symboli…) żeby dolać płynu chłodniczego z butelki po Coca-Coli. Szyba w samochodzie była pęknięta, działał tylko jeden pas-kierowcy, reszty albo nie było, albo były zniszczone. Cały ten samochód był po prostu wrakiem. Z zapłatą wstrzymaliśmy się do drogi powrotnej, bo nie wiadomo było czy ten samochód zaraz się nie rozleci i stracimy 20 lari. Monaster Dżwari sam w sobie nie był piękny, to znaczy z zewnątrz tak, ale w środku nie był szczególnie zdobiony.Ale za to jaki ze wzgórza był widok! Widać rzekę Mtkvarii i wpadającą do niej Aragwę, katedrę Sweti Cchoweli otoczoną domkami i dookoła miasteczka Kaukaz. Może nie jakieś wysokie pasma, ale bardzo malownicze. Staliśmy, robiliśmy zdjęcia i oglądaliśmy widoki pod monasterem bardzo długo, ale trzeba było już wracać, bo kierowca taksówki czekał (lub nie). Na szczęście stał przy schodach i szczęśliwie dojechaliśmy do Mcchety. Z zabytków starej stolicy został jeszcze klasztor Samtawro. Samtawro to najstarsza budowla w Mcchecie, datuje się ją na XI wiek. Piękny jak wszystkie zabytki Gruzji! We wnętrzu najcenniejsze są groby pierwszych chrześcijańskich władców Kartli -króla Miriana i królowej Nany. Długo tam nie zostaliśmy, gdyż trzeba było wracać do Tbilisi na obiad. Wróciliśmy marszrutką na dworzec Didube. Obiad zjedliśmy w Domu Chinkali i z Alei Rustawelego metrem podjechaliśmy na dworzec Avlabari, skąd podeszliśmy przez biedniejsze uliczki do Soboru św. Trójcy (Cminda Sameba). Cerkiew robi niesamowite wrażenie. Przed wielką (prawie 100-metrową) budowlą, plac, szerokie schody i wielka brama wejściowa. Kopuła katedry pozłacana, wszystko zdobione. Budowana w starym stylu, ale pochodzi z 2000 roku. Jest największą cerkwią w Gruzji. W środku 11 ołtarzy i mnóstwo ikon na ścianach. Wierni chodzą dookoła, modlą się przy każdej i najważniejsze całują. Pop odmawia modlitwę i chór składający się z 4 mężczyzn ubranych po cywilnemu przepięknie śpiewa. Pomiędzy pieśniami mężczyźni rozmawiają, śmieją się. Po wyjściu z cerkwi, sesja zdjęciowa na schodach i idziemy dalej. Zmęczeni wycieczką do Mcchety postanowiliśmy już wracać. Zahaczyliśmy o targ, kupiliśmy pomidory i drożdżówki i wróciliśmy do hostelu. Musieliśmy się jeszcze spakować, bo następnego dnia jedziemy w Kaukaz! 23.07, poniedziałek, urodziny Mamy Tego dnia opuszczamy hostel Opera (na szczęście) i Tbilisi (niestety), ale do obydwu tych miejsc jeszcze wrócimy. Marszrutki do Kazbegi, tak jak do Mcchety, odjeżdżają z dworca Didube. Ze stacji metra Tavisuplebis Moedani (Plac Wolności) pojechaliśmy pociągiem na Didube. Tam przy samym wejściu spotkaliśmy pana oferującego dojazd do Kazbegi. Potem zaproponował nam nocleg. Niby z widokiem na górę Kazbek, niby cicho, jest Wi-Fi, nie ma więcej gości i z jedzeniem. Od osoby 30 lari za nocleg. Zgodziliśmy się. Ciężko było uwierzyć w to co obiecywał, ale jak się okazało wszystko było prawdą. Nawet lepiej niż opisywał! Po 3 godzinach jazdy Gruzińską Drogą Wojenną wysiedliśmy w pięknie położonej, małej miejscowości Kazbegi, właściwie to Stepancminda. Dookoła miasteczka same czterotysięczniki! Nasz domek położony był trochę wyżej, trzeba było jeszcze podjechać. Był malutki, ale mieliśmy tam wszystko czego potrzebowaliśmy. A widok z werandy cudowny! Przy bezchmurnym niebie Kazbek był widoczny w całej okazałości.  Tego dnia wybraliśmy się jeszcze na krótki spacer w stronę”basenu” z mineralną wodą. Nawet nie wyszliśmy z Kazbegi i patrzymy, a w knajpce siedzi pan Kuba -właściciel hostelu Opera i Łukasz zwany Ryśkiem.Zaczęli do nas machać i zapraszać do stołu, więc wróciliśmy się. Właśnie przyjechali na rowerach z Tbilisi z ekipą rowerzystów z hostelu (ich też potem kilka razy spotkaliśmy). Zamówili kababi(najlepsze, jakie jadłam!) i chwilę (dłuuugą chwilę) z nimi posiedzieliśmy. Potem doszedł Piotr, kolejni ludzie z hostelu i zrobiło się trochę tłoczno. W drogę ruszyliśmy przynajmniej najedzeni, bo kolacja dopiero o 20. Szliśmy pradoliną, wokół nas piękne góry i tak dotarliśmy do małego basenu wypełnionego zdrową dla ciała, lodowatą wodą mineralną. Nalaliśmy jej do butelki i wróciliśmy na kolację do Kazbegi, bo tylko tata wszedł na chwilę popływać do „basenu”. 24.07, wtorek Dzień, na który czekałam od dawna. Wszystko planowałam jeszcze w czerwcu. Czytałam różne fora i strony o Kaukazie. I właśnie tego dnia mieliśmy iść w Kaukaz :D Nie zamierzaliśmy zdobywać jakichś szczytów, ale dojść do lodowca Ordzweri. Wyruszyliśmy o 8. Przed nami 6 godzin drogi w górę. Najpierw trzeba było wejść pod klasztor św. Trójcy-Cminda Sameba. To już 2170 m n.p.m. Prawie tyle co Rysy, a to nie koniec. Tam zrobiliśmy dłuższy odpoczynek, bo przed nami jeszcze długa droga, a podejście pod klasztor było bardzo trudne. Potem już tylko ścieżką wśród hal. Same piękne widoki! Dookoła nas czterotysięczniki i hale porośnięte pięknymi, dziko rosnącymi azaliami. Zza jednych szczytów wyłaniają się kolejne, tamte już ośnieżone, a Kazbeka w ogóle nie było widać,aż do jęzora lodowca.  Tam krajobraz był już zupełnie inny. Góry ośnieżone, nie było już tylu kwiatów,więcej gołych zboczy. Pod sam koniec ciężko się szło. Wcale nie było jakoś pod górkę, a jednak co chwilę trzeba było się zatrzymać. To przez rozrzedzone powietrze i małą ilość tlenu. Na 3000 metrów dało się to odczuć bardzo dobrze.Schodzenie poszło gładko. Dopiero wtedy było widać, że cały czas szliśmy pod górę. Ale podejście do lodowca nie jest bardzo trudne. Długie i wyczerpujące,ale łatwe nawet dla amatora. Podobno wejście na Kazbek to też nie jest wielka filozofia, ale podobno zajmuje 3-4 dni, ze względu na aklimatyzację. Ale 5033 m n.p.m. to już nie dla nas…   Bardzo szybko wróciliśmy do Gergeti, a potem do Kazbegi. Tamtego dnia już nigdzie się nie ruszaliśmy.  25.07, środa Po wyprawie w góry byliśmy zmęczeni, więc spaliśmy do późna. Zaplanowaliśmy „lajtowy” dzień. Kilka osób mówiło nam, że warto pójść na granicę z Rosją, żeby zobaczyć wodospady. Co tam wodospady,ważne żeby być blisko Rosji! Od jakiegoś czasu mój ulubiony (w sumie to jeden z ulubionych, bo jest tyle fajnych krajów na świecie!) kraj i być tak blisko niego byłoby super. Wszyscy mówili nam, że na granicę jest jakieś 5-7 kilometrów i można dojść pieszo lub wypożyczyć rower. Nie mieliśmy pewności co do tych gruzińskich serpentyn, więc poszliśmy pieszo. Po jakimś czasie zorientowaliśmy się, że jednak jest więcej niż 7, bo 14!!! Stwierdziliśmy, że będziemy bardzo długo iść, wiec może spróbujemy złapać stopa. Za pierwszym razem-nic, za drugim też, dopiero trzeci kierowca się zatrzymał. Z początku był trochę nieśmiały i nie odzywał się. Po dłuższej rozmowie dowiedzieliśmy się, że pochodzi z Kachetii, do której nota bene następnego dnia jechaliśmy, i jutro właśnie tam wraca. Podał numer telefonu, ale niestety nie skorzystaliśmy z jego propozycji. Na granicy trwały budowy. Podobno buduje się tam nowy terminal.Oprócz terminala powstaje jeszcze cerkiew, ufundowana przez Gruzina mieszkającego we Władykaukazie, w Rosji. Wodospad faktycznie ładny, ale przez place budowy nie ma dojścia do niego. Dla mnie najważniejsze było to, że widziałam z bliska przejście graniczne z Rosją! Ale i tak nie zostaliśmy tam długo, może 40 minut, może mniej. Z powrotem do Kazbegi już nie było tak łatwo.Wszystkie samochody jadące z Władykaukazu były przepełnione. Robotnicy doradzili nam żeby zapytać kierowców jakiegoś autokaru. No i taki jechał.Zatrzymaliśmy go, zapytaliśmy, zgodzili się i wsiedliśmy. Okazało się, że to autokar kursowy jadący z Rostowa nad Donem w Rosji aż do Erewania w Armenii. Kierowcy nic nie chcieli, więc dużo zaoszczędziliśmy na wycieczce pod granicę.  I znów musieliśmy się pakować, bo następnego dnia opuszczaliśmy góry i jechaliśmy do równinnego regionu-Kachetii.  26.07, czwartek Z samego rana wyruszyliśmy z Kazbegi marszrutką do Tbilisi. Na szczęście miejsca w niej mieliśmy już zaklepane, bo mieszkaliśmy u kierowcy.Pan Gia dał nam też kontakt do swojej koleżanki w Signaghi i uprzedził ją,że przyjedziemy, więc nocleg był pewny. Jedyna niewiadoma to dojazd z Tbilisido Signaghi. Pan Gia i przewodnik Bezdroży twierdzili, że dojedziemy z dworca Ortachala, co okazało się bzdurą. Z marszrutki wysiedliśmy na Didube, stamtąd musieliśmy podjechać na drugi koniec miasta, na stację Isani. Kilku przechodniów pytaliśmy o drogę na dworzec Ortachala i w końcu jeden pan wpakował nas do autobusu, który właśnie tam jechał. Zapłaciliśmy 30 tetri(60 groszy) od osoby, przyjeżdżamy na Ortachalę i żadna marszrutka nie jedzie stamtąd do Signaghi. Kierowcy nie wiedzieli o co chodzi, jeden wykonał kilka telefonów i powiedział, że mamy  jechać na dworzec Samgori. Wydaliśmy kolejne 90 tetri na autobus i na Samgori nikt nie wie o marszrutkach do Signaghi, wszyscy kierują nas ponownie na Ortachalę. Już daliśmy sobie spokój z jeżdżeniem w tę i we w tę. Postanowiliśmy znaleźć tanią taksówkę, jak nam radzili w autobusie. Jeden z kierowców zaproponował zawiezienie naszej trójki za 30 lari,zgodziliśmy się. Ponad 100 km, przejechaliśmy niesamowicie szybko, bo w godzinę z hakiem, ale dużo ryzykowaliśmy. Kierowca w pełni wyluzowany zasuwał setką, paląc papierosa, pisząc sms-y i rozmawiając z kolegą(pasażerem z przodu). Wyprzedzał na trzeciego i niczego się nie bał. Kilka razy prosiliśmy go o to,żeby zwolnił, ale tylko mówił, przekrzykując radio: „Diewuszka, nie boj sja!”. Dojechaliśmy szczęśliwie i bardzo wcześnie, jadąc taksówką zaoszczędziliśmy dużo czasu, ale nie pieniędzy. Marszrutka byłaby tańsza o 3-4lari od osoby. Signaghi okazało się bardzo piękne, a nasza kwatera i właściciele wspaniali! Przywitali nas napojami, potem poczęstowali chlebem, pomidorami, serem i winem (tak, mnie też winem!). Potem poleciały toasty i tak siedzieliśmy do wieczora, a czekała na nas jeszcze kolacja. Następnego dnia dokładnie to samo, ale najpierw zwiedzanie…  27.07, piątek Na Signaghi mięliśmy tylko jeden dzień. W samym miasteczku nie ma wielu rzeczy do zwiedzania, oprócz kolorowych domków z typowymi balkonami. W okolicy Signaghi jest więcej ciekawych miejsc jak na przykład Dawid Geredża, ale tam już się nie wybieraliśmy.2 kilometry od Signaghi znajduje się monaster Bodbe. Jest to kompleks klasztorny Świętej Nino, patronki Gruzji wzniesiony w XI wieku. W świątyni znajduje się grób, w którym według legendy pochowana została Św. Nino. Niedaleko klasztoru bije Święte Źródło, do którego zjeżdżają wierni, aby zażyć uzdrawiającej kąpieli. Należy zmówić modlitwę i trzy razy zanurzyć się w lodowatej wodzie,mając na sobie ubraną tylko specjalną szatę (czyli prześcieradło). Ja nie skorzystałam z kąpieli, ale moi rodzice tak. Woda podobno niesamowicie zimna,ale na upały dobra ;) Wracając, kupiliśmy w klasztornym sklepiku ikonę św. Nino do naszej „kolekcji”(teraz wisi obok św. Zofii przywiezionej z Grecji). Będąc już w Signaghi wybraliśmy się do Muzeum Etnograficznego.  W nim zobaczyliśmy eksponaty znalezione na terenie całej Gruzji i wystawę obrazów gruzińskiego prymitywisty -Niko Pirosmaniszwili (Pirosmaniego). Wszystkie eksponaty stare i piękne, aż nie do pomyślenia, że ludzie 13 wieków przed Chrystusem umieli wytworzyć takie rzeczy! Pospacerowaliśmy jeszcze po malowniczych uliczkach i wróciliśmy do pensjonatu. A tam niespodzianka! Tego dnia przyjechali tam nasi znajomi, poznani w Kazbegi. Mieszkaliśmy z nimi w tym samym domku i pan Gia dał im namiary do pani Lali(właścicielki pensjonatu). Oni też mieli poczęstunek, a my się dołączyliśmy,ale dopiero pod wieczór była prawdziwa SUPRA! Późnym popołudniem dojechało jeszcze dwóch Holendrów. Było nas w sumie 9 plus pani Lali, jej mąż i wnuk-Beka. Lali rozłożyła na dworze wielki stół, a Eka (z wykształcenia tancerka,obecnie gospodyni) nakrywała do stołu. Było tam tyle pyszności! Eka przygotowywała wszystko już od rana. Razem z nami siedziała też pani Lali, która w trakcie kolacji przyniosła róg krowi i to dopiero były toasty! Tradycyjne picie z rogu. Idea rogu polega na tym, że rogu nie odstawisz, bo się wino wyleje, dlatego trzeba pić do dna. Po kolacji przyszedł Beka z phanduri czyli tradycyjną, gruzińską gitarą i zaczęły się śpiewy i tańce. Chyba wszyscy Gruzini mają talenty muzyczne. Potem do Beki dołączyła Eka i razem tańczyli tańce ludowe. To było niesamowite przeżycie! Jedząc i słuchając śpiewów siedzieliśmy do północy. 28.07, sobota, święto Kwirikoba Rano opuściliśmy Signaghi i marszrutką wróciliśmy do Tbilisi. Następny przystanek -Bordżomi. Niestety podczas drogi do Tbilisi zaczęłam się źle czuć, a na dworcu było jeszcze gorzej. Miałam problemy z żołądkiem, co jest standardem podczas podróży do Gruzji. Ze względu na inną, ostrą kuchnię i te ich przyprawy. Przy dworcu był wielki targ i te wszystkie zioła i przyprawy miały tak intensywny zapach,że ledwo się dało wytrzymać. No i nie wytrzymałam… Z Samgori pojechaliśmy metrem na znany nam już Didube, skąd odjeżdżały marszrutki do Bordżomi. Tamtrasa już była o wiele dłuższa, niż do Signaghi. Kilka razy przeze mnie kierowca-Temur musiał się zatrzymywać, ale był wyrozumiały, reszta pasażerów też. W końcu dojechaliśmy. Tata zagadał poznanego w marszrutce Giorgiego czy nie zna jakiś miejsc noclegowych w Bordżomi, a Giorgi spytał kierowcę. Kierowca Temur powiedział, że jego szwagierka prowadzi pensjonat i przy okazji sklep. Przez moją chorobę nie chcieliśmy już szukać więc zgodziliśmy się. Okazało się bardzo fajnie! 29.07, drugi dzień choroby… Rano dalej źle się czułam, ale poszliśmy do Parku Narodowego Bordżomi-Karagauli. Tam dalej Kaukaz, ale już Mały. Trochę chodziliśmy po szlakach, a potem zeszliśmy do Bordżomi, bo zamierzaliśmy jeszcze iść do Parku Zdrojowego, z którego jest słynna woda Bordżomi. W parku pochodziliśmy alejkami, napiliśmy się wody ze źródła i wykąpaliśmy się w basenie! W środku Parku Zdrojowego jest basen z normalną, nie żadną mineralną, siarkową ani nie wiadomo jaką wodą. Płaci się za wejście i można siedzieć ile się chce. Bardzo fajna rzecz taka kąpiel pod gołym niebem, bo dach jest zasuwany tylko zimą, z widokiem na góry! Długo popływaliśmy, ja już się lepiej czułam,  postanowiliśmy coś zjeść. Spotkaliśmy Polki z marszrutki, one poleciły restaurację między pocztą, a stadionem. To chyba knajpa typowo dla miejscowych, bo ciężko byłoby do niej trafić, ale jedzenie pyszne! Akurat się rozpadało, więc musieliśmy tam poczekać. Posiedzieliśmy,pojedliśmy a cena tej kolacji była śmieszna, biorąc pod uwagę, ile zamówiliśmy.Gdy przestało padać wróciliśmy do domu. 30.07, poniedziałek Dzień wcześniej zahaczyliśmy też o biuro informacji turystycznej. Pan Artur, znany już wcześniej z opowieści zaproponował nam wycieczkę do Wardzi. Nie była to typowa wycieczka z przewodnikiem tylko podróż marszrutką. Kierowca zatrzymywał się w różnych ciekawych miejscach po drodze. Pierwszym przystankiem była remontowana twierdza w Achalcyche, potem zatrzymaliśmy się w wiosce Rustawi, pod pomnikiem i domem słynnego poety Rustawelego. Następnie kolejna twierdza i ostatni przystanek -Wardzia. Wardzia to wielkie miasto wydrążone w skale na wysokości 1300 m n.p.pm. Oprócz grot mieszkalnych pięknie wykuty jest klasztor. We wnętrzu klasztoru panuje mrok, ana ledwo oświetlonym sklepieniu widnieją stare freski. Źródła podają, że tworzenie pierwszych zabudowań rozpoczęto w XIII wieku. Wardzia robi niesamowite wrażenie z drogi. Stamtąd świetnie wyglądają „dziury” w ścianie.Nasz przesympatyczny kierowca dawał nam sporo czasu na zwiedzanie, a ponadto opowiadał nam różne historie związane z zabytkami, które widzieliśmy. W marszrutce mięliśmy międzynarodowe towarzystwo. Oprócz Mirka i Oli, którzy towarzyszyli nam aż do Batumi i nas była para z Holandii i para z Włoch i oczywiście nasz kierowca Gruzin. Wieczorem poszliśmy do najlepszej knajpki w Bordżomi! Do Kafe Turisto! Kucharz i kelner w jednym zakładał białą czapeczkę turecką, brał krzesło i dosiadał się do gości podczas składania zamówienia. Za obfitą kolację zapłaciliśmy tylko 18 lari za 3 osoby! Gdyby nie to,że następnego dnia jechaliśmy nad morze, na pewno byśmy tam wrócili. Pod wieczór robiło się zimno, trochę kropiło, więc poszliśmy na przystanek, bo liczyliśmy że do naszej dzielnicy -Papa, dojedziemy autobusem. Niestety nic nie przyjechało, ale akurat przejeżdżał Temur, więc nas zabrał. I znów czekało nas pakowanie… 31.07,wtorek, ostatni przystanek naszej podróży Z samego rana przyjechał kierowca marszrutki, żeby zabrać nasze bagaże. Półtorej godziny później pożegnaliśmy nasz domek, potem na dworcu Temura i wsiedliśmy do marszrutki, żeby dojechać do ostatniego przystanku naszej podróży-nad Morze Czarne. Mieliśmy problem z wybraniem miejsca na wybrzeżu. Batumi już od dawna odpadało. Za duże tłumy, taki kurort tonie dla nas. Myśleliśmy o magnetycznych plażach w Ureki, potem o Kobuleti, ale zdecydowaliśmy się na Sarpi, tuż przy granicy Tureckiej, i to był świetny wybór! Podróż marszrutką trwała ponad 4,5 godziny, a potem jeszcze tłuczenie się autobusem 15 kilometrów za Batumi. Ale po południu byliśmy na miejscu.Wiedzieliśmy, że Sarpi jest blisko granicy, ale że NA GRANICY?! 200 metrów od naszego domku było przejście graniczne! Terminal miał symbolizować „klucz do Europy”, tylko nie wiedzieliśmy, które z tych azjatyckich państw robi za Europę…. Przy samym wjeździe to małego miasteczka Sarpi były domki letniskowe,schowane trochę za drzewami, ale przy samej ulicy. Nie chcieliśmy dalej szukać,bo byłoby drogo, a tak mieszkaliśmy naprzeciwko plaży za niezłą cenę. Zaoszczędziliśmy na jednej osobie, bo wynajęliśmy dwójkę. Tata spał na ziemi. Po lekkim obiedzie już plażowaliśmy. W Sarpi jest najczystsza woda na wybrzeżu gruzińskim, a jaka ciepła! 2.08,czwartek, droga powrotna O 12 mieliśmy opuścić domek, więc nie było mowy o kąpieli w morzu. Zjedliśmy śniadanie, wzięliśmy prysznic (ostatni przed samolotem…) i poszliśmy na marszrutkę. Postanowiliśmy jeszcze usiąść w barze,który poznaliśmy dzień wcześniej. Napiłam się ostatni raz lemoniady i weszliśmy do marszrutki. Wysiedliśmy w Batumi gdzie spędziliśmy cały dzień do odjazdu pociągu (w dniu przyjazdu do Batumi zarezerwowaliśmy bilet na pociąg powrotny). Bagaże zostawiliśmy w poczekalni na dworcu i w największy upał udaliśmy się do Ogrodu Botanicznego. Będąc w Batumi, koniecznie trzeba odwiedzić Ogród Botaniczny! Jest tak wielki, że jeden dzień by nie starczył na obejście całego! Ale uwaga,Gruzini się wycwanili i od obcokrajowców biorą za bilet wstępu 2 razy więcej pieniędzy niż od swoich rodaków. Czyli dorośli mają po 6 lari, ale dzieci mają stałą cenę-1 lari. Obeszliśmy kilka sekcji. Widzieliśmy bambusy, bananowce i wiele innych zupełnie nieznanych gatunków roślin z całego świata. Potem wróciliśmy do Batumi, pochodziliśmy po promenadzie i pojechaliśmy na dworzec.Około 20 byliśmy już w pociągu. Czekało nas 10 godzin drogi…. Dobrze, że pociąg był sypialny. 3.07, piątek, ostatni dzień naszej podróży Podróż zleciała szybko. Byliśmy już przyzwyczajeni do takiego podróżowania po jeździe na Krym. Wszystko byłoby OK, ale ja znów zachorowałam. Ledwo doszłam do… Hostelu Opera(!) i musiałam się położyć. Kuba zaproponował łóżko w ośmioosobowym pokoju gdzie przespałam (za darmo) kilka godzin. W hostelu zostawiliśmy bagaże i pochodziliśmy po Tbilisi. Ostatni prysznic braliśmy jeszcze w Sarpi, więc postanowiliśmy się odświeżyć przed lotem (kolejną noc mieliśmy spędzić na lotnisku…). Poszliśmy do łaźni, ale tym razem publicznej. Za wejście kobiety płacą 1 lari, a mężczyźni 2. Ręcznik u mężczyzn też jest droższy… Są tam dwie osobne sale z prysznicami i basenikami z wodą siarkową. Przychodzą tam głównie starsze panie robić sobie peeling. My tam poszłyśmy ze względu na prysznice ;) Po kąpieli siarkowej lepiej się poczułam, więc mogłam coś zjeść. Na obiad poszliśmy do sprawdzonej restauracji –do Domu Chinkali. Do dziś tęsknię za chinkali… Wieczorem odebraliśmy bagaże z hostelu,pożegnaliśmy Tbilisi i pojechaliśmy na lotnisko. 4.07, sobota Na lotnisku są takie miejsca ze sztuczną trawą i drzewkami, na których rozkładają się turyści czekający na samolot. Zrobiliśmy to samo zamiast przepłacać za nocleg. A jak było fajnie na lotnisku! Około 3 nad ranem budzi nas banda Gruzinów krzycząc imię mojego taty. Okazało się, że między innymi byli tam ci, których poznaliśmy przy „basenie” w Kazbegi. Dowiedzieliśmy się, że poznany tam 2 tygodnie wcześniej Robert jest zapaśnikiem i leci do Mińska na zawody.Pogadaliśmy sobie z nim do rana. Kiedy zostaliśmy o 3 obudzeni, na lotnisku był największy ruch. Masa ludzi, masa odlotów i przylotów. Kiedy przyjechaliśmy tam o 21, lotnisko było puste. Miejsc do spania pełno. Wtedy w nocy wszystko już było pozajmowane. Alei tak mało kto spał. Kilku Gruzinów w młodym wieku zaczęło około 4 śpiewać pieśni, ich koleżanki zaczęły tańczyć. Potem ci sami Gruzini jeździli w wózkach na bagaże po lotnisku. Ogólnie było bardzo wesoło, aż szkoda było lecieć. O 7 mieliśmy odlot. Pożegnaliśmy Tbilisi, na nowo powitaliśmy Rygę. Na samolot do Polski czekaliśmy już tylko godzinę. Dzięki strefom czasowym zaoszczędziliśmy 2 godziny, więc w Polsce byliśmy po 12! I około 18 przyjechaliśmy do Katowic.Potem zostały już tylko zdjęcia do obejrzenia… Ludzie i kuchnia Podczas podróży poznaliśmy wielu ludzi. Głównie Gruzinów, ale też całą masę Polaków. Niektórych spotykaliśmy po raz drugi. Z większością jedliśmy, bo w Gruzji wspólne jedzenie jest jedną z najważniejszych rzeczy. W Gruzji jest tradycja supry czyli po prostu stołu. Kiedyś często,teraz już coraz rzadziej Gruzini organizują supry dla rodziny, sąsiadów, a czasem przypadkowych gości. Mieliśmy okazję uczestniczyć w takiej suprze. W Kachetii, regionie winnym, mieszkaliśmy w Signaghi i tam przywitano nas poczęstunkiem i ichniejszym, domowym winem. Tamadą czyli osobą wznoszącą toasty(przeważnie jest nim mężczyzna) był syn właścicieli-Dato. Toasty wznosił za ludzi, których nawet nie znaliśmy, za żołnierzy, za przyjaźń i wolność. Następnego dnia także była supra i to jeszcze większa. Jedzenia na stole było mnóstwo, a co dopiero wina! Pani Lali ciągle donosiła dzbanki. Ale w Gruzji nikt się nie upija. Ludzie siedzą przy stole kilka godzin, jedzą, rozmawiają. Na tej suprze byliśmy z ludźmi poznanymi zupełnie winnym regionie-Mccheta- Mtianetia. Mieszkaliśmy z nimi w tym samym domku w Kazbegi. Pensjonat u pani Lali polecił im Gia, właściciel Guest House i kierowca marszrutki, u którego mieszkaliśmy. W Gruzji wszyscy się znają i każdy ma jakiegoś znajomego na drugim końcu kraju. To nie był pierwszy raz kiedy spotkaliśmy znajomych. Najpierw właściciele hostelu Opera i Przemek poznany w hostelu-wszyscy napotkani w Kazbegi, następnie Justyna i Ewa z Grzegorzem i Łukaszem w Signaghi oraz… kobieta poznana w Signaghi, którą spotkaliśmy 400 kilometrów dalej-w restauracji nad morzem. Nawet na wysokości 3000 metrów spotkaliśmy znajomego Polaka z Tbilisi…Gruzja jest naprawdę mała ;) Kolejna rzecz-Gruzini są wyjątkowo uprzejmi i gościnni. Zawsze oferują pomoc i chętnie zapraszają do siebie na poczęstunek, a czasem nawet na nocleg. Kiedy w Mcchecie zapytaliśmy Gruzinki o przystanek i pożaliliśmy im się na hostel od razu zapytały czemu nie śpimy u nich, a gdy zapytaliśmy o cenę ewentualnego noclegu zaczęły się śmiać i powiedziały „To jest GRUZJA, nie EUROPA!”. Będąc w Borżomi, przypadkowo spotkaliśmy pana Temura-kierowcę marszrutki, który akurat wracał do domu. Zabrał nas do busika, zawiózł do dzielnicy Papa i choć w ten sposób zarabiał, nic od nas nie chciał. Dodatkowo zaklepał nam miejsca w marszrutce nad morze! Jeśli chodzi o jedzenie, Gruzini są mistrzami kuchni. Pierwszy większy posiłek jedliśmy w Domu Chinkali i to było coś! Chinkali-wydawałoby się zwykłe pierogi, są niezwykłe! Do środka daje się surowe mięso, przyprawione wszystkim (!), zawija się ciasto na kształt sakiewki i gotuje dość długo. Aby takie chinkali zjeść należy chwycić za „cypelek” pierożka i nadgryźć lekko ciasto. Potem wypijamy powstały przy gotowaniu rosół i zjadamy cały, duży, zapychający pierożek. Najbardziej tradycyjne jest chinkali z mięsem, ale są też jego odmiany z serem typu sulgumi lub z grzybami.Oprócz typowego chinkali jedną z lepszych potraw jest kababi czyli podłużny kotlecik przyprawiany fioletową bazylią, chaczapuri czyli placek z serem lub jajkiem (Chaczapuri Adżaruli) i oczywiście szaszłyk-pochodzący z Gruzji! Poza potrawami, Gruzja słynie z lemoniad. Pierwszego dnia w Tbilisi zrobiliśmy sobie przerwę na kawę i wtedy piłam pierwszy raz gruzińską lemoniadę! Grzechem byłoby nie spróbować cytrynowej, albo lepiej-estragonowej bądź waniliowej. Są tak pyszne, bo robi się je z naturalnych składników. Trochę jak oranżady, bo gazowane, ale tysiąc razy lepsze! A półlitrowa butelka od 2 do 3 złotych. Najlepsze firmy produkujące lemoniady to według mnie i rodziców Zedazeni i Kazbegi, ale lemoniad w Gruzji jest pełno, nie tylko tych firm. Oczywiście są też słodycze! Wracając do hostelu w Tbilisi zahaczyliśmy o kawiarnię i kupiliśmy baklawy. Identyczne jak na Krymie-małe ciasteczka przekładane orzechami, polane syropem i na wierzchu oczywiście potarte pistacje. Nigdzie indziej tylko na Krymie i Zakaukaziu dodaje się te pistacje. Tak właściwie to tylko na Zakaukaziu, bo na Ukrainie sprzedawali je Ormianie i Azerowie, więc typowe dla Krymu nie są. Nie wiem co jeszcze miałabym powiedzieć o kuchni o gruzińskiej, nie chcę się rozpisywać,powiem tylko, że trzeba jej spróbować, bo jest przepyszna!  Zakończenie Po powrocie nie tęskniłam za naszą podróżą, bo była niesamowicie wyczerpująca, ale teraz jak to sobie przypominam, to bardzo chcę wrócić. Wiem, że tam wrócę, wszyscy wracają. Gruzja jest magicznym miejscem. Małe państwo, ale tak zróżnicowane. Zupełnie inne krajobrazy, inna kultura, inni ludzie w różnych regionach. Ten kraj jest niesamowicie przyjazny turystom. Każdy kto tam pojedzie od razu się zakochuje. Tam trzeba pojechać! Często zadawano mi i moim rodzicom pytanie „Nie boicie się?”. Odpowiadaliśmy, że nie, przecież Gruzja to normalny, cywilizowany kraj. I teraz, kiedy już mam za sobą tę podróż, wciąż zastanawiam się, o co im wszystkim chodziło, czego mieliśmy się obawiać, bo naprawdę nie zdarzyło się, czego moglibyśmy się bać. Pokaz slajdów z wyjazdu: );  Serdecznie zachęcam wszystkich wahających się jeszcze podróżników do odwiedzenia Grzuji. Dużo osób wyśmiewa Gruzję, jak i pozostałe byłe Republiki Radzieckie, ale wolę takie podróżowanie niż all inclusive  w Hurghadzie, gdzie jest więcej Polaków niż Egipcjan… Może wiele osób nie zainteresuje ten post, ale liczę, że część tych którzy chcą wybrać się w taką podróż go przeczyta i wykorzysta informacje zawarte w nim. ___________________________ _________________________________________________ Tekst: Zofia Goleń Użyte w nim fragmenty pochodzą z mojego prywatnego „Dziennika Przygód”, wspomagałam się też przewodnikiem Gruzja, Armenia oraz Azerbejdżan. Magiczne Zakaukazie. Bezdroży  i Wikipedią. Wszystkie prawa zastrzeżone. Polecana bibliografia: Toast za przodków, Wojciech Górecki  Gruzja, Armenia oraz Azerbejdżan. Magiczne Zakaukazie. Wydawnictwo Bezdroża. Georgia, Armenia, Azerbaijan. Wydawnictwo Lonely Planet. Powiązane wpisy: Brak powiązanych notek. 