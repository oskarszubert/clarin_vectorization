Niedawno dowiedziałam się o cyklu spotkań podróżniczych organizowanych na Zamku w Suchej Beskidzkiej. Gdy bardziej się tym zainteresowałam, okazało się, że bohaterami pierwszego spotkania będą autorzy zaprzyjaźnionego bloga LosWiaheros – Alicja Rapsiewicz i Andrzej Budnik. Od dawna chciałam ich poznać osobiście, więc bardzo zależało mi na tym spotkaniu. Pojechałam z Katowic do Suchej Beskidzkiej w fatalną pogodę, ale naprawdę było warto! Ciężko jest sobie wyobrazić, że to co zobaczyłam na zdjęciach i usłyszałam, Alicja i Andrzej przeżyli w rzeczywistości! W ciągu dwugodzinnego spotkania, autorzy bloga LosWiaheros streścili podróż trwającą 4 lata, podczas której dotarli aż do Australii (tylko lądem!). Ich wyprawa zaczęła się w 2009 roku. Wsiedli w pociąg i wyruszyli na wschód. Odwiedzili miejsca, które z pozoru wydają się bardzo niebezpieczne. Zobaczyli na własne oczy, jak wygląda życie zwykłych ludzi w krajach takich jak Irak, Iran czy Pakistan. Przekonali się, że nawet w takich państwach, ogarniętych wojną i terroryzmem, toczy się zwykłe życie. Mieszkając u ludzi, wgłębili się w ich życie, poznali ich codzienne zajęcia, a także problemy, z którymi się zmagają. Wkrótce ich podróż zmieniła się w styl życia. Z Pakistanu, dotarli przez Chiny do Półwyspu Indochińskiego, gdzie zwiedzili wszystkie kraje, które ostatnio stały się bardzo popularne wśród Polaków. Następnie jachtem opłynęli wyspy Indonezji i przybili do brzegów Australii. Wyspę przejechali z północy na południe zakupionym na miejscu, starym samochodem terenowym, który służył im również jako dom na kółkach. Początkowo ich celem było objechanie świata dookoła, lecz gdy dotarli do Australii zmienili zdanie i po dziewięciu miesiącach spędzonych w krainie kangurów postanowili zawrocić. W Tajlandii zakupili rowery i właśnie na nich mieli zamiar wrócić do kraju. Przy okazji zahaczyli o Japonię, gdzie także przejechali szmat drogi. Mimo przeciwności losu, którymi były kradzież i poszukiwania rowerów, dotarli ponownie do Azji Centralnej. Stamtąd niestety musieli szybko wracać do kraju, ale rok później znów znaleźli się w Kirgistanie i dokończyli swoją rowerową podróż z Azji do Polski, a dokładnie do okolic Suchej Beskidzkiej, gdzie mieli okazję nam o tym wszystkim opowiedzieć. Podczas swojej opowieści, Alicja i Andrzej przypomnieli mi co jest istotą podróżowania. Niekoniecznie musieli objechać cały świat, żeby osiągnąć jakiś cel. Najważniejsze, że podczas swojej wyprawy poznali setki ludzi, z którymi wymienili kilka zdań i zobaczyli jak wygląda ich życie. Mam wielką nadzieję, że też kiedyś wybiorę się w taką podróż, która mnie wiele nauczy o prawdziwym życiu. Jeśli chcecie prześledzić dokładnie podróż Alicji i Andrzeja, odsyłam na ich bloga: http://www.loswiaheros.pl/   Powiązane wpisy: Brak powiązanych notek. 