Witam Was po długiej przerwie! Ostatni raz pisałam w lutym. Przedwczoraj wróciłam ze słonecznej Bułgarii, a już jutro rano wyjeżdżam do Gruzji :D Urwanie głowy z tym pakowaniem, rozpakowywaniem i ponownym pakowaniem, ale dałam radę. Plecaki zapięte i jutro ruszamy w drogę. Ale nie o Gruzji (na razie) miałam pisać. Na ostatnim obozie byłam w 2009, sporo czasu minęło. Tamten był harcerski… Po długiej przerwie postanowiłam ponownie wybrać się na obóz, ale tym razem rekreacyjny. Z rodzicami jedziemy do Gruzji, gdzie mało będę wypoczywać i pływać w morzu więc postanowiłam pojechać gdzieś, gdzie będzie ciepło, ładnie i będzie MORZE :D. Nie chciałam jechać sama, więc umówiłyśmy się z koleżanką. Długo nie mogłyśmy wybrać idealnego miejsca. W końcu poszłyśmy na kompromis, padło na Bułgarię. Nie byłam tam więc może być ;) Morze Czarne też uwielbiam! Niby był to obóz, ale bardzo swobodny. Bardziej wczasy. Niestety nie odbyły się wszystkie zaplanowane wycieczki, ale było naprawdę fajnie! Zacznę jednak od początku:(Standardowo w cudzysłowie fragmenty z dziennika przygód) „Pobudka 4:20. Może być, gdyby nie to, że zasnęłam po 23… Na zbiórce dowiadujemy się, że jedzie z nami kolega z  klasy. Zbiórka 5:45 , po 6 przyjechał autokar, wyjazd jak zawsze się opóźnia…” Po 9 przekroczyliśmy granicę polsko-słowacką, o 14 słowacko- węgierską, około 17 DOJECHALIŚMY do granicy węgiersko-serbskiej, bo przekroczyliśmy ją dopiero 1,5 godziny później… I to dlatego, że celnik miał akurat sjestę i nie chciało mu się nas sprawdzić… Potem kontrola. „Na granicy w Horgoszu jak zawsze kolejki. Byłam tu już raz, potargana flaga przywołuje wspomnienia. Wtedy, w 2010 powiewała ta sama. 31.07.10 padał deszcz, pamiętam. Dziś jest upał. Wchodzi celnik. Nie wolno nic mówić, ani się zaśmiać, bo celnik może wyprowadzić cały autokar. Ci Serbowie się na nas uwzięli! Ale przynajmniej mam pieczątkę do nowego paszportu ;) Planowane przekroczenie granicy serbsko-bułgarskiej o 24, ale nie wierzę w to, za dużo czasu straciliśmy tutaj.” Droga była bardzo męcząca. Postoje zamiast co 4 godziny, były co 6… Na stacjach na których mieliśmy się zatrzymywać podobno można było płacić w euro, a tu nagle „only leva”. Skąd mam wziąć lewy??? „Tak, godzina przekroczenia granicy była tylko planowana… Na teren Bułgarii tak naprawdę wjechaliśmy po 3 w nocy… Już nie mogę wytrzymać w tym autobusie!!!! Całe plecy mnie bolą, nie mogę spać, a jestem bardzo zmęczona… W nocy nie było żadnego postoju. Powinny być co 4 godziny, nie ważne czy jest dzień czy noc! Bułgaria mnie nie zachwyciła, oczywiście było tam bardzo ładnie, ale dość dziko. Raczej surowy krajobraz. Pola, małe wzniesienia, 0 gór. Stolica-Sofia też nie była tak piękna jak inne europejskie miasta. Oczywiście posiada piękne zabytki- cerkwie, budowle renesansowe, barokowe i klasyczne, ale nie jest nowoczesnym miastem. Komunistyczne bloki, zwykłe kamienice, nic szczególnego. Ale nie można narzekać, Bułgaria to naprawdę ładny kraj tylko trzeba głębiej poszukać tego piękna. Na miejscu byliśmy… Nie pamiętam dokładnej godziny, ale wydaje mi się, że coś koło 11-12. To i tak nieźle, ale 30 godzin drogi ?!! Jedzenie pyszne! Bałkańskie! Takie jakie lubię :D  Cieszę się, że nie dawali  nam piersi z kurczaka w panierce, frytek, płatków z mlekiem i batoników tylko tradycyjne, bułgarskie (właściwie ciężko je nazwać bułgarskim, bo te potrawy są uniwersalne, całe Bałkany jedzą to samo tylko pod inną nazwą) jedzenie: faszerowane papryki, szopska sałata, banica i musaka :D Wszystko to co lubię! Kilka razy byłam też na baklawie czyli moim ulubionym bałkańskim (i chyba też ogólnie) ciastku. Jest to ciastko z cienkich warstw ciasta przekładanych orzechami w syropie miodowym. „Morze ciepłe, tak jak na Ukrainie, tylko plaże są tu piaszczyste. Wszystko mi tu odpowiada.” Ogólnie widoki bardzo ładne. Mieszkaliśmy w miejscowości Carevo, w południowej Bułgarii. Już bardzo blisko Turcji. Była nawet zaplanowana wycieczka do Istambułu, ale oczywiście za mało chętnych. Miało być dużo wycieczek,ale praktycznie nikt nie chciał jechać. Odbyły się dwie (jeśli spacer do starej cerkwi z początku XIX można w ogóle nazwać wycieczką). Jak już wspomniałam wybraliśmy się do starej cerkwi na cyplu w Carevie. Wybudowana w 1810r. na miejscu starej, z X wieku. We wnętrzu znajdowały się ikony podobno z X wieku. Drugą wycieczką był rejs po rzece Ropotamo w parku narodowym o tej samej nazwie. W parku tym można podobno spotkać krokodyle. Ja nie widziałam. Są tam też różne, rzadkie gatunki roślin. Rzeka wpływa do Morza Czarnego. Miejsce, w którym uchodzi do morza jest naprawdę ładne. Rejs trwał około godziny. Widzieliśmy łanię, węże i kormorany. Z łódki podziwialiśmy górę, na której skały ułożyły się w głowę lwa. Rezerwat Ropotamo był bardzo ładny, ale podczas tak krótkiego rejsu nie zobaczyłam wszystkiego co w nim jest. Miał być jeszcze rejs statkiem po morzu i wpływanie na plaże, ale takie coś mnie nie kręci. Dwa dni po przyjeździe poszliśmy na Wieczorek Bułgarski do pobliskiej restauracji. Kosztował 7 lewów i miał zawierać wiele atrakcji. Niestety okazał się kompletną porażką. Dostaliśmy tylko jeden mały napój gazowany, po godzinie jedno kebapcze czyli małe, podłużne kotleciki, smażone na grillu. Siedzieliśmy tak półtorej godziny słuchając śpiewających pana i pani. Nie śpiewali jakichś narodowych tradycyjnych pieśni tylko bułgarskie szlagiery. Miały być też stroje narodowe i tańce. Nic. Po prostu siedzieliśmy przez 1,5 godziny popijając colę/fantę/sprite.I to wszystko za 7 lewów czyli 14 zł… Następnego dnia pani Marianna, nasz rezydent załatwiła nam dyskotekę w innej miejscowości, Łozencu, za darmo z basenem i tańcami w strojach narodowych. Pseudo wieczorek bułgarski okazał się o wiele lepszy od prawdziwego. Przez dobrą godzinę młodzieżowa grupa taneczna tańczyła tańce narodowe w pięknych bułgarskich strojach. Dwie z czterech dziewczyn tańczących na scenie później były naszymi koleżankami w Carewie, ale to inna historia ;P Oprócz tańców był cały czas do naszej dyspozycji basen. A o 22 dyskoteka… Nie tańczyłam. Nie lubię. Ale według reszty grupy była świetna. Dlatego ją powtórzyliśmy. Druga podobno już nie była tak świetna…   Widok na morze spod cerkwi Na obozie bardzo mi się podobało. Bułgaria również mi się spodobała. Może za rok znów tam pojadę. Nieee, ja nie lubię jeździć dwa razy do tego samego kraju, a co dopiero miejsca. Ale gdzieś pojadę na pewno, tylko nie wiem jeszcze gdzie, ale na razie mam przed sobą podróż życia :P Wakacje w Gruzji! Już dziś lecimy z plecakami do Rygi, stamtąd do Tbilisi, a potem nikt nie wie… Zamierzamy objechać Gruzję całą, jak Rumunię, ale tym razem mamy do dyspozycji tylko autobusy i pociągi. Życzcie nam szczęścia! A teraz dziękuję za przeczytanie (jeśli to zrobiliście) i zachęcam do dalszego czytania mojego bloga. A już za 2-3 tygodnie kolejny post. Tym razem o Wyprawie Do Gruzji. _________________________ Tekst: Zosia Goleń Polecana bibliografia o Bułgarii:  Wybrzeże Bułgarii. Udane Wakacje. Wybrzeże Bułgarii. W krainie złotych piasków. Przewodnik rekreacyjny. Wydawnictwo Bezdroża.  Bułgaria. Pejzaż słońcem pisany. Wydawnictwo Bezdroża.  Powiązane wpisy: Brak powiązanych notek. 