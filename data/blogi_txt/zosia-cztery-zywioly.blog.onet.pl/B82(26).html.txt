W mieście monumentalnych pomników We Vranju, nikt z napotkanych mieszkańców nie wiedział, jak daleko jest do granicy z Macedonią. Niektórzy podawali podobną odległość, do tej która jest z Niszu, choć stamtąd przejechaliśmy już dobry kawałek… Jedni mówili, że 100 kilometrów, inni, że 60-70, a tylko co wyjechaliśmy z Vranje, już ukazało nam się przejście graniczne. No może nie od razu, ale na pewno nie jechaliśmy stu kilometrów… Na trasie z Vranje do Macedonii widzieliśmy same meczety. O ile w Serbii taki widok jest raczej nietypowy, to w Macedonii jest to naturalne. W końcu w Macedonii znajduje się trzeci ośrodek albańskiej kultury na świecie – Skopje, do którego zmierzaliśmy. Już od samej granicy, Macedonia prezentowała się świetnie. Przy budkach celniczych rozdawano turystyczne mapki kraju, co było bardzo miłym gestem. I pierwsza rzecz, na jaką zwróciłam uwagę zaraz po wjechaniu do Macedonii to tablice drogowe – w świetnym stanie, świetnie opisane, przy zagranicznych miastach – literowe kody państw, co było w Serbii rzadkością. Wraz z oddalaniem się od granicy z Serbią, zmalała ilość oznakowań w dobrym stanie. Praktycznie każda tablica była wygięta, bez jakiegoś fragmentu, odrapana. Czasem ciężko było odczytać nazwę miasta, bo po farbie został tylko ledwo widoczny ślad. Zaraz po przekroczeniu granicy znaleźliśmy się w Skopje. Po drodze jednak chyba ze dwa razy zapłaciliśmy za autostradę. Cała Macedonia usiana jest patarinami czyli punktami poboru opłat. Jest ich niezliczenie wiele, ale kwoty są czasem śmieszne: 30, 40 denarów czyli niecałe 3 złote… Po wjechaniu do stolicy, zaczęliśmy się rozglądać na miejscem noclegowym. W Skopje nie brakuje drogich hoteli – są wszędzie. 70, 100, 150 euro za noc. Nam nie o to chodziło. Zjeździliśmy całe Skopje w poszukiwaniu noclegu i w końcu znaleźliśmy hotel na naszą kieszeń. Nazywał się Mramor, a powiedziały nam o nim dwie napotkane osoby, więc chyba innych w okolicy nie było. Bez większego wysiłku, udało nam się załatwić pokój trzyosobowy za cenę dwójki, pani manager sama nam to zaproponowała. Kiedy mój kolega wrócił wiosną z wycieczki do Skopje, jedyną rzeczą, jaką mi o tym mieście powiedział, to to, że są tam „fajne pomniki”. Ja też zapamiętałam głównie je. Roi się od nich wszędzie. Są potężne, monumentalne. Część z nich zdobi fontanny, niektóre nocą świecą na kolorowo i gra w nich muzyka. Najbardziej rzuca się w oczy Aleksander (naprawdę) Wielki. Stoi na kilkunastometrowej kolumnie, pośrodku tańczącej fontanny. Przejdziemy kilkanaście metrów w prawo i zobaczymy pomnik „Przypadkowe spotkanie”, który przedstawia dwie kobiety na zakupach. Przy schodach na głównym placu siedzi dwóch mężczyzn na koniach i pozdrawiają ręką Aleksandra. Po drugiej stronie rzeki Vardar, przy zejściu z Kamiennego Mostu, siedzi dwóch panów na marmurowych fotelach. Kawałek dalej kilkumetrowe mosiężne panie karmią swoje dzieci siedząc w fontannie… Ale według mnie szczytem bezguścia jest most, a właściwie dwa mosty, prowadzące do Muzeum Archeologicznego, wybudowanego w antycznym stylu. Usiane małymi posągami i latarniami, wydają się być tak zatłoczone, że nie można po nich przejść. Macedończycy nawet na rzece Vardar postawili kilka fontann… Najbardziej zadziwiające jest to, że wszystkie skopijskie pomniki powstały całkiem niedawno i nie mają najlepszej opinii nawet wśród mieszkańców miasta. Na szczęście, po przekroczeniu Vardaru wchodzimy do pięknej, starej dzielnicy albańskiej – Czarszija. Panuje tam niesamowity klimat, minarety, wąskie uliczki, kawiarnie i siedzący w nich muzułmanie. Spacerując po Czarsziji spotkaliśmy tłum mężczyzn, jak się okazało, zmierzających do meczetu. Fakt – przecież był Ramadan, już po uczcie, dlatego panowie udali się na modlitwę. Kiedy siedzieliśmy w cukierni serwującej przeróżne typy baklawy, właściciel – z pozoru nie Albańczyk – po śpiewie muezina przyniósł talerze z ćevapi i miski z tavće gravće, zamknął cukiernię i zaczął spożywać iftar czyli ramadanową kolację. Nic go nie interesowało. Z zapłatą za nasze ciastka i kawę poczekaliśmy, aż zje. Niegrzecznie byłoby mu przeszkadzać, szczególnie, że cały dzień nic nie jadł. Kiedy już się posilił pokazał nam znajdujący się wewnątrz cukierni kalendarz na Ramadan. Miał poskreślane dni, które już minęły. W kalendarzu widniały daty na cały Ramadan, a przy nich godziny wschodów i zachodów słońca oraz modlitwy. Potem mężczyzna zaczął wyciągać przewodniki po Islamie – napisane w języku albańskim i próbował tłumaczyć je na angielski. To było miłe z jego strony, że nam to wszystko pokazał. Nie spodziewałam, że zrobi to tak chętnie. Czarszija wygląda wspaniale nocą, jest całkiem opuszczona. Na ulicy pełnej sklepików jubilerskich, z witryn pozabierano całą biżuterię, więc wystawy świeciły pustkami. Nazajutrz kosztowności wrócą na swoje miejsce. Nie wiem, jak jubilerom ze Starej Czarsziji udaje się zarobić, kiedy tam są całe ulice złotników. Wszędzie tylko „zlatara, zlatara, zlatara”. Oprócz sklepów jubilerskich, rzuciły mi się w oczy butiki dla muzułmanek. W jednych sprzedawano hidżaby i codzienne stroje dla nich, a w innych wysadzane „złotem” i „diamentami” suknie wieczorowe. Nie wiem na jakie okazje się je zakłada. Odkrywają ramiona, dekolty. Aż dziw, że są szyte dla muzułmanek… Nocą wracamy z cichej Czarsziji prosto w mieniący się wszystkimi światłami, grający, tętniący życiem Plac Makedonija. Dookoła pełno gigantycznych ludzi z kamienia i brązu. Wsiadamy do czerwonego, piętrowego, londyńskiego autobusu i wracamy do hotelu. Po prostu Skopje. Na szczęście od tego przytłaczającego monumentalizmu i przepychu miasta można odpocząć w pobliskim kanionie Matka, o którym wie każdy i każdy będąc w Skopje pewnie go odwiedził. Przepiękne miejsce, które jest w stanie zauroczyć. Warto się przejść wąską ścieżką prowadzoną na skałach wzdłuż kanionu, choć ja z zamiłowania do wszelkiego typu łodzi, wybrałam zwiedzanie kajakiem. Niestety jedna godzina nie wystarczyła na zwiedzenie całego kanionu… Z Macedonii do Macedonii Ze Skopje, autostradami malowniczo położonymi w górach, dotarliśmy do Prilepu. Po drodze zajechaliśmy do stanowiska archeologicznego Stobi. To niesamowite, w jak dobrym stanie zachowały się budynki, kolumny i przede wszystkim mozaiki sprzed 2000 lat. Wykopaliska wciąż trwają, więc za parę lat obiekt będzie robił jeszcze większe wrażenie. Sarmizegetuza w Rumunii może się przy tym schować. Prilep jest pięknie położony w kotlinie Prilepsko Pole. Słynie przede wszystkim z produkcji papierosów ze znakomitego tamtejszego tytoniu. Suszące się liście widać na każdym kroku, spacerując przedmieściami. W Prilepie chyba nie ma wielu miejsc noclegowych. My zatrzymaliśmy się w „hotelu” Breza polecanym przez przewodnik. Bardzo przyjazne miejsce, choć jeszcze milej wspominam samo miasto. Na śniadania chodziliśmy do piekarni. Burek, strudla z wiśnią i jogurt Bitolski. Pyszne jedzenie w środku miasta. A jeszcze lepsze od śniadań były obiady, a właściwie kolacje. Tak bardzo się cieszę, że postawiłam na swoim i wybrałam zwykłą knajpę dla miejscowych. Na rogu, przy drodze wiodącej w górę, na twierdzę Markovi Kuli. Z tym miejscem wiążę najwięcej miłych wspomnień z całej Macedonii. Menu, czyli zalaminowana kartka, była tylko w cyrylicy. Jedna na każdy stolik. Właściciel i jedyny kelner siadał z kumplami i przy piwie rozmawiali cały wieczór. Jedzenie było przepyszne i dość tanie. Chyba pierwszy raz zdarzyło mi się tam, że zjadłam całą porcję! Stałym bywalcem był tam pan fryzjer. Ale nie był to zwykły fryzjer, tylko artysta – tak siebie nazywał. I swojego syna również, który rzekomo mieszka w Polsce, w Katowicach… Pan fryzjer umiał też jedno wyrażenie po polsku – dziękuję bardzo. Tak też się z nami witał i żegnał. Przezabawny pan! Najbardziej znanym miejscem, odwiedzanym w okolicy Prilepu, jest monastyr Treskavec położony wśród niezwykłych skał. Ale dojście tam zajmuje cały dzień, a w tym upale to niemożliwe. My zamiast Treskavca, zrobiliśmy sobie inną wycieczkę. Do Macedonii. Ale, jak mówią – do tej prawdziwej. Czyli po prostu do Grecji. Z Prilepu do Bitoli i z Bitoli do granicy. Naszym celem była miejscowość Florina. Jadąc tam, zabraliśmy po drodze autostopowicza z Francji. Do Floriny dojechaliśmy bardzo szybko. Nieduże miasto, ale widać różnicę nawet pomiędzy dużymi miastami Serbii czy Macedonii. Unia Europejska… Ale ceny niższe niż dawniej. W sumie to w Grecji zrobiliśmy tylko zakupy, przespacerowaliśmy się po mieście i wróciliśmy. Oczywiście piliśmy frappę – za jedno euro (!!!), kupliiśmy wielkie kataifi i puszki dolmadakii. Świetnie było znaleźć się na chwilę w Unii. Czułam się, jakbym na chwilę pojechała do Polski i zaraz musiała wracać. Śmiesznie wyglądały w Grecji znaki z kierunkiem na Macedonię jako kraj – tylko FYROM, Macedonia nie istnieje. Na granicy też to zabawnie wyszło, bo najpierw tablica „F.Y.R.O.M.”, a kilka metrów za nią tablica „Republika Makedonija”. Ale tak właściwie to nie była żadna granica. Bo przecież to wszystko to jedna Macedonia. Wracając do Prilepu, zwiedziliśmy po drodze Bitolę. Są tam dwa wielkie meczety, Stara Czarszija, jak w Skopje, jest to naprawdę ładne i spokojne miasto. Resztę czasu w Prilepie przeznaczyliśmy na wędrówkę w kierunku klasztoru i cerkwii Św. Michała Archanioła, skąd roztacza się piękny widok na miasto i równinę. Kult Mercedesa Naszym głównym punktem wyprawy był Ochryd, ale nie miasto, tylko jezioro. Jest cudowne. To nie jest tylko moja opinia. Wiele osób, jako najpiękniejsze jezioro, nad którym byli, podaje właśnie Ochrydzkie. Ono jest jak morze: ciepłe, ogromne, czasem wzburzone, tylko że woda jest słodka, co jest wielkim atutem. Uciekliśmy od drogich restauracji i zatłoczonych plaż w mieście Ochryd do spokojnej i malowniczo położonej Trpejcy. Zatrzymaliśmy się na pięć noclegów w niezwykle tanim pensjonacie. Razem z nami, mieszkały tam bardzo miłe panie z Kumanova. Aż żal było wyjeżdżać, bo tak się dobrze nam rozmawiało. Plaże w Trpejcy należą do jednych z ładniejszych nad Ochrydem. My wybraliśmy taką, gdzie oprócz nas niemalże nikogo nie było. Znajdowała się z dala od centrum i roztaczał się z niej widok na Albanię. Będąc tak blisko tego państwa, postanowiliśmy w końcu je odwiedzić. Już raz byłam blisko przekroczenia granicy z Albanią. W Czarnogórze. Niestety wtedy się to nie udało, ale nadrobiłam to teraz. I zdobyłam dwie nowe pieczątki do paszportu :-) Zawsze słyszałam niepochlebne rzeczy o Albanii od osób, które tam nie były. Ale po przekroczeniu granicy Albania okazała się być normalnym krajem, a Albańczycy normalnymi ludźmi. Chociaż religią dominującą w tym kraju jest Islam, ku mojemu zdziwieniu, żadna z kobiet nie miała chusty na głowie. Meczetów prawie tam nie było. A dwie rzeczy, które od razu rzucają się w oczy na terenie Albanii to: Mercedesy i bunkry. Mercedesa powinien mieć każdy Albańczyk bo on oznacza najwyższy status. Na całych Bałkanach panuje kult samochodu, ale tylko w Albanii „czci się” jedną markę. Bunkrów zbudowano kilkaset tysięcy. Są wszędzie, co kilkanaście metrów. Pomalowane w graffiti lub szare. Niezniszczalne. To właśnie te schrony, pozostałość po komunizmie, tworzą charakterystyczny element krajobrazu Albanii. W Pogradcu – miejscowości nad Ochrydem, do której pojechaliśmy nie było nic szczególnego do zwiedzania. Zwykła miejscowość turystyczna. Na cały dzień pobytu tam wymieniliśmy 10 euro. Za jeden banknot dostaliśmy 1200 albańskich leków, które pani, pracująca w „kantorze”, wyjęła z własnej torebki. Bez pokwitowania, bez paszportów… Kupiliśmy kilka kaw, lunch w postaci donera, pity-pity, chleba i wody, baklawę, pocztówkę i zostało 200 leków do mojej kolekcji banknotów. Albania jest naprawdę tania! Wracając zahaczyliśmy o miejscowość Sviety Naum, słynącą z monastyru. Poza murami klasztoru znajduje się plaża licznie odwiedzana przez turystów. W jej pobliżu znajdowało się całe mnóstwo straganów z pamiątkami i unosił się zapach grillowanej pljeskavicy. Oczywiście będąc nad jeziorem Ochrydzkim nie można nie odwiedzić zachwalanego w przewodnikach miasta Ochryd. Mnie jednak miasto nie zachwyciło. Za wyjątkiem cerkwii św. Jana Teologa,  którą tak bardzo chciałam zobaczyć. Albania bez przekraczania granicy Gdy minęło już pięć dni spędzonych nad jeziorem, trzeba było jechać dalej. Zostało nam niewiele czasu i pojawił się dylemat – dokąd teraz? Już w moim pierwszym planie trasy było Tetovo. Zanim dojechaliśmy do Tetova, mieliśmy jeden nocleg w Mavrovie. Choć odległość z Ochrydu do Mavrova była niewielka, dojechanie tam zajęło nam niemalże cały dzień. Naszym pierwotnym celem był klasztor Jovana Bigorskiego, gdzie chcieliśmy zostać na noc. Okazało się niestety, że miejsc noclegowych brak. Nie wiem czy to z powodu remontu, który właśnie trwał, czy po prostu klasztor przeżywał oblężenie pielgrzymów. Mimo to, warto było tam wejść dla samych widoków. Sam klasztor był przepiękny i całe jego otoczenie również. Położony jest wysoko w górach, w Parku Narodowym Mavrovo. Roztaczał się z niego widok na małe, albańskie wioski, położone na zboczach gór. Parę domków i minarety, ale dojechać do nich się chyba nie da! Zamiast wracać do Mavrova, postanowiliśmy poszukać noclegów trochę dalej, jadąc w kierunku Debaru. Dotarliśmy do malutkiej wioski albańskiej zbudowanej w starym, tradycyjnym stylu. Domki stały na wysokich kamiennych… wieżach. We wsi nie było żywej duszy, ale wkrótce po naszym pojawieniu się, zbiegły się dzieci. Byliśmy dla nich wielką atrakcją, bo z pewnością rzadko przyjeżdżają tam turyści. Krajobrazy były piękne, zostałoby się dłużej, ale gonił nas czas. Już nie próbowaliśmy szukać dalej tylko wróciliśmy do Mavrova, gdzie szybko znaleźliśmy motel tuż nad sztucznym Jeziorem Mavrovskim. Klimat się diametralnie zmienił. Było pochmurnie i bardzo chłodno, a to tylko 100 kilometrów od Ochrydu, w którym upały sięgały trzydziestu kilku stopni. Mavrovo jest popularnym kurortem narciarskim. Słynie także z zatopionego w trakcie tworzenia zapory kościoła. Faktycznie kościół ten wygląda imponująco. Nie wybieraliśmy się w góry, bo nie byliśmy przygotowani na jakiś wielki trekking, a ścieżki tam nie są dobrze oznakowane. Następnego dnia uderzyliśmy do Tetova. Tetovo jest miastem całkim albańskim – wszędzie stragany z albańskimi pamiątkami, czerwone flagi z czarnym orłem, sklepy z tradycyjnymi strojami muzułmańskimi, meczety i restauracje oferujące iftar  w korzystnej cenie. Jeśli ktoś zna niemiecki to śmiało się w Tetovie dogada, bo wielu Albańczyków pracuje w Niemczech, Austrii lub Szwajcarii. Główny zabytek Tetova to Kolorowy Meczet. Jest piękny, zarówno z zewnątrz, jak i w środku. Cały pomalowany w piękne wzory i sceny. Gdy stanęliśmy pod nim od razu panowie zaprosili nas do środka. Pytali się skąd jesteśmy, opowiadali różne rzeczy o meczecie. Muzułmankom tam wejść nie wolno, ale turystkom tak. To mnie zawsze będzie dziwić. Dostałyśmy chusty na nogi i na głowę. Wewnątrz siedziało tam wielu wiernych, chroniących się przed gorącem. Jeden z mężczyzn czytał Koran – po arabsku. Naprawdę ich podziwiam! W meczecie i na zewnątrz była tak miła atmosfera, że aż szkoda było iść dalej. Niestety czas nas gonił, tym bardziej, że tego dnia chcieliśmy dojechać aż do Niszu. Z Tetova do Skopje dojechaliśmy w pół godziny, potem do Kumanova, gdzie zrobiliśmy wielkie zakupy i poszliśmy na obiad. Musieliśmy wydać resztę denarów, więc zaszaleliśmy. Niestety w Kumanovie, na parkingu przydarzyła nam się niefajna sytuacja. Nie mieliśmy pojęcia jak płaci się za parking, bo tablice były tylko po macedońsku i albańsku, a kiedy wróciliśmy do samochodu, okazało się, że koło mamy zablokowane. Tam się płaci przez SMS…Trzeba było czekać na parkingowego, potem na kogoś, kto zna angielski,  a i tak się nie dogadaliśmy. Widząc nasz proporczyk, panowie myśleli, że jesteśmy z Macedonii. Co z tego, że rejestracja jest polska?! Zapłaciliśmy 17 euro i wróciliśmy do Niszu. Szkoda, że ostatnie godziny w Macedonii wspominam tak niemiło, na szczęście cała reszta była wspaniała! Kliknij tutaj, aby przeczytać część pierwszą _______________________________________________________ ______________ Tekst i zdjęcia: Zofia Goleń przy pomocy przewodnika Bezdroży Bałkany. Bośnia i Hercegowina, Serbia, Macedonia, Kosowo. Wszystkie prawa zastrzeżone. Polecana bibliografia:   Bałkany. Bośnia i Hercegowina,Serbia, Macedonia, Kosowo.Wydawnictwo Bezdroża.  Powiązane wpisy:   Bałkański tour cz.1 – Serbia  Czarnogóra – przedsmak Orientu  Prawie bałkański październik 