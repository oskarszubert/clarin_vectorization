W zeszłym tygodniu było wystawienie ocen i wreszcie mam spokój z nauką. Pogoda się popsuła, pada, a ja nie muszę już nic robić więc zabieram się za pisanie o Berlinie. Właściwie to było takie spontaniczne. Pewnego zimowego wieczoru mama, nie wiem przy jakiej okazji, powiedziała, że w weekend po Bożym Ciele pojedziemy do Berlina. Podobno słyszała, że Berlin jest bardzo ciekawy a mało popularny. Na długi czas o tym zapomnieliśmy, ale potem szybko kupiliśmy przewodnik poczytaliśmy o miejscach, które trzeba odwiedzić i pojechaliśmy. Wyruszyliśmy z samego rana w dniu Bożego Ciała. Pod naszym domem akurat stawiano ołtarz. Od dawna nie jechaliśmy razem w dłuższą trasę samochodem. Na to tak bardzo się cieszyłam. Droga była w sumie nudna, bo było pochmurno i deszczowo. Trasa z Katowic do Berlina biegnie cały czas autostradą i mierzy 520 kilometrów. Przejechaliśmy ją w 5 godzin. Samochód musieliśmy zostawić pod miastem na specjalnym parkingu i dalej jechać metrem bądź kolejką. Komunikacja miejska w Berlinie jest świetnie dopracowana. Można jeździć wszystkimi środkami transportu na jednej karcie. Turystyczna na 3 dni kosztowała około 20 euro. Miejską kolejką jeździliśmy niezliczenie wiele razy. Najpierw z jedną przesiadką na Westkreuz-u dojechaliśmy na Charlottenburg. Tam mieliśmy zarezerwowany pokój w hostelu Happy Go Lucky na Stuttgarter Platz. Hostel cały w graffiti. Nawet widzieliśmy, jak pan artysta z kolorowymi włosami malował serca na zewnętrznej ścianie budynku. Pokój był bardzo przyzwoity. Łazienki były na zewnątrz pokoi, ale wewnątrz znajdowała się umywalka. W łazienkach 2 prysznice. Jedyne co nie spełniło naszych oczekiwań to ręczniki. Na stronie internetowej hostelu napisano, że w pokojach są ręczniki, ale ich nie było. Zawsze braliśmy ręczniki, a potem okazywało się, że są w pokoju, a tym razem było na odwrót… Zeszliśmy więc do „recepcji” i otrzymaliśmy kilka bez problemu. Były bardzo małe, ale wystarczyły. Śniadanie można było sobie wykupić w hostelu, kosztowało 6 euro, ale my nie skorzystaliśmy z oferty. Na śniadanie serwowano płatki, dżem, wędliny, ser i warzywa czyli typowy szwedzki stół. My mieliśmy swoje jedzenie, a na pobliskiej stacji kolejki znajdował się sklep rosyjski, który czynny był całą dobę. Można w nim kupić wiele polskich produktów. Były śliwki i galaretki w czekoladzie, Michałki oraz wszelki polski nabiał i alkohole. Znaleźliśmy nawet kilka gruzińskich produktów. Był też kwas chlebowy, który kupiliśmy i czekał w domu, w szafce na upały i wreszcie mogłam się go napić. Na uliczce, gdzie znajduje się hostel jest kilka knajpek i kawiarni. Jedną prowadzi najprawdopodobniej Turczynka i można u niej kupić zestaw croissant+wielkie cappuccino, który kosztuje niecałe 3 euro. jest też bar z sushi i innym azjatyckim jedzeniem. Nazywa się Orchidee i oferuje zestaw lunch: zupa miso+zestaw sushi za 5,80 euro. Ceny jedzenia w Berlinie nas zaskoczyły. Nie były bardzo niskie, ale jak na stolicę zachodnioeuropejską były przystępne. Pierwszego dnia, gdy już się rozpakowaliśmy, poszliśmy na spacer po Charlottenburgu. Byliśmy oczywiście pod słynnym pałacem Charlottenburg Shloss i w parku, który rozciągał się za pałacem. Ten park jest naprawdę świetnym miejscem do spacerów i uprawiania joggingu. Później udaliśmy się na obiad. Ja znalazłam bardzo tanie sushi. Zestaw 24 kawałków kosztował 7 euro. Knajpa była bardzo osobliwa. Miała ciekawy wystrój. Bynajmniej nie był on w stylu japońskim. Zapytałam się jedynego pracownika lokalu czy jest Japończykiem, a on odpowiedział: „Nein, Shanghai!”. To ciekawe doświadczenie doświadczenie jeść sushi robione przez Chińczyka w Berlinie. Przypomniało mi się wtedy, jak pisałam na Omeglach z Chińczykiem, o którym na początku nie wiedziałam, że nim jest i zapytałam czy nie jest czasem Japończykiem, na co on odpowiedział oburzony, że Japończycy ukradli im język i są złymi ludźmi, bo zabili wielu Chińczyków. Tak więc zdziwiło mnie, że Chińczyk może robić japońskie dania. W restauracji Orchidee okazało się, że kelnerka też nie jest Japonką, a Wietnamką… Już po kolacji pojechaliśmy ze stacji Sophie-Charlotte pod Stadion Olimpijski wybudowany w 1936 na Igrzyska Olimpijskie w Niemczech. Niestety spóźniliśmy się trochę i nie mogliśmy go już zwiedzić, ale podziwialiśmy go z zewnątrz. Byliśmy tam na dwa dni przed finałem Mistrzostw Niemiec w Piłce Nożnej. W finale miały zagrać drużyny ze Stuttgartu i Monachium. Dwa dni później spotkaliśmy wielu kibiców obu drużyn w metrze… W piątek zaczęliśmy właściwe zwiedzanie – od rana do nocy. Pierwszym punktem była oczywiście Brama Brandenburska. Tak bardzo nie mogłam się doczekać jej widoku. Wyszliśmy ze stacji kolejki i od razu ją zobaczyliśmy. Wielka i piękna stała na Placu Paryskim. Na szczęście o tej porze roku nie była jeszcze tak bardzo oblegana przez turystów, których ogólnie w Berlinie nie było wielu. Nie to, co w Paryżu.Tam bez względu na datę można spotkać turystów ze wszystkich kontynentów i krajów. Spod Bramy poszliśmy pod Reichstag, ale najpierw weszliśmy do małego parku, gdzie znajdował się pomnik upamiętniający zagładę Romów i Sinti. Brzmiała tam piękna, przygnębiająca muzyka. Gdy byliśmy tam po 22 też ją słyszeliśmy. Monumentalny Reichstag czyli siedziba niemieckiego parlamentu wznosi się nad brzegiem Sprewy. To niesamowite, że kiedyś był ruiną. Został odbudowany po pożarze w 1933 roku. Obecnie na jego dachu znajduje się szklana kopuła i platforma widokowa. Potem poszliśmy zobaczyć Pomnik Pomordowanych Żydów Europy, który składa się z 2711 betonowych bloków, tyle, ile stron liczy Talmud. Pomnik jest ogromny, rozciąga się na 19 tys. metrów kwadratowych i robi wielkie wrażenie. Naprawdę daje do myślenia. Byliśmy pod słynnym Sony Center. Dokoła wiele wieżowców, a samo Sony Center to kompleks budynków przy Placu Poczdamskim. Jest jednym z najnowocześniejszych obiektów architektonicznych Berlina. Byliśmy też pod pozostałościami Muru Berlińskiego, a następnie przy Checkpoint Charlie i Muzeum Muru Berlińskiego. Momentami Mur był kolorowy, wesoło pomalowany w graffiti, ale jego pozostałe szare fragmenty przypominały o smutnej historii miasta. Za to przy Checkpoint Charlie panowała miła atmosfera. Panowie przebrani za celników rosyjskich i amerykańskich przybijali pieczątki z wybranej strefy okupacyjnej.  A słynna tablica „You are entering the American sector” obecna jest na wszystkich pocztówkach, koszulkach, torbach i kubkach w pobliskich sklepach z souvenirami. Niedaleko Checkpoint Charlie znajdują się dwie katedry: Deutscher Dom (niemiecka) i Franzosisher Dom (francuska). Zbudowane zostały na przeciwko siebie na początku XVIII wieku. Na kopułę katedry francuskiej weszliśmy aby zobaczyć panoramę Berlina z innej perspektywy niż ze słynnej wieży telewizyjnej Fernsehturm. Cała panorama usiana była żurawiami. Berlin się buduje. Gdziekolwiek by się nie spojrzało stał pojedynczy żuraw lub całe skupiska. Tak już jest, że zawsze gdy coś się zwiedza to akurat jest remontowane. Dookoła Sagrady Familii w Barcelonie było dokładnie tak samo… Wejście na  balkon widokowy kosztowało na 3 euro od osoby. Uważam, że było warto. Wjazd na Fernsehturm jest o wiele wiele droższy, a pewnie z tarasu widokowego wszystko jest wielkości mrówki. Po wyjściu z katedry udaliśmy się na dłuższy spacer wzdłuż Sprewy na Alexander Platz zobaczyć tę słynną Fersehturm. Jest to najwyższy budynek w Niemczech i mierzy 368 metrów, a jego taras widokowy znajduje się na wysokości 203 metrów. Jak już wspomniałam, my tam nie wjechaliśmy, ale jak się okazało, moja babcia była tam jeszcze w czasach NRD. Na Alexander Platz czuć było klimat dawnego NRD. W Berlinie czuliśmy się jak w domu. Nie był tak idealny, jak na przykład Paryż i bardzo przypominał Katowice. I też wszystko było w budowie. Obok Fernsehturm znajduje się Czerwony Ratusz, który nocą jest pięknie podświetlony.  Byliśmy też pod słynnym zegarem Urania, który prezentuje 24 strefy czasowe. Z Alexander Platz pojechaliśmy metrem i tramwajem na Aleję Kasztanów (Kastanienallee) do restauracji indyjskiej Aapka. Z racji tego, że posiadaliśmy kartę Berlin City Tour przysługiwały nam tam zniżki. Jak się później okazało, zniżki obowiązywały tylko w porze lunchu. Ceny i tak były bardzo przystępne, a porcje ogromne. Niestety wszystko z curry, którego nie lubię, ale czego można się spodziewać po kuchni hinduskiej…;-) Jadłam tam przepyszną chałwę, która tak naprawdę nie była chałwą, a czymś w rodzaju ciasta z prażonego ryży na ciepło. Warto spróbować, naprawdę! Gdy tam siedzieliśmy zaczęło padać. Wyszliśmy, gdy ulewa się uspokoiła, ale później znów się rozpadało. Poszliśmy wtedy na Wyspę Muzeów. Nie weszliśmy do żadnego, ale podziwialiśmy ich gmachy z zewnątrz. Muzea wcale nie były nowe. Zostały ufundowane przez króla Fryderyka Wilhelma II Hohenzollerna. Cały kompleks budynków na Wyspie Muzeów wpisany jest na listę UNESCO. Obok budynków muzeów, nad brzegiem Sprewy stoi także ogromna katedra berlińska – Berliner Dom. Jej gmach jest niezwykle piękny, choć nie jest to wyjątkowo stara katedra, bo wzniesiona na przełomie XIX i XX wieku. Później przeszliśmy się aleją Unter den Linden, kupiliśmy pamiątki, w tym żelki Amplemanny i malowanego misia z „wystawy misiów”. Podczas naszego pobytu w Berlinie trwała wystawa wspomnianych niedźwiadków. We wszystkich zakątkach miasta stały kolorowe, malowane misie. Przy ambasadzie USA stał miś – Statua Wolności na na Unter den Linden niebieski miś z Bramą Brandenburską. Miniaturki tych miśków były dość drogie, ale ogromnie mi się podobały. W sobotę był Dzień Dziecka. Z tej okazji mieliśmy iść w dwa miejsca – do Muzeum Cukru i Primarka. Muzeum Cukru, jak się okazało, było przenoszone do innego budynku, więc do przyszłego roku jest zamknięte. Byłam okropnie wkurzona, ale przynajmniej Primark się udał. Tłok niesamowity, ciężko z rozmiarami a kolejki kilkunastometrowe. Wszędzie słychać niemiecki i polski. Nie dziwię się, że Polacy robią tam masowo zakupy. Spędziliśmy tam masę czasu. Po południu pojechaliśmy na East Side Gallery zobaczyć najdłuższy kawałek Muru pomalowany w graffiti autorstwa artystów z całego świata. Później wsiedliśmy do kolejki do centrum i pojechaliśmy pod Tiergarten. W planie mieliśmy Dzielnicę Ambasad. Kocham ambasady. W Londynie widziałam ambasadę Kazachstanu, a w Berlinie Kirgistanu. Same egzotyczne kraje. W dzielnicy ambasad było ich mnóstwo. Były ambasady Austrii, RPA, Indii, Japonii, Turcji, Słowacji, Korei Południowej i Arabii Saudyjskiej. Ich gmachy ciągnęły się wzdłuż Tiergarten, który nie wyglądał jak park, lecz jak las. Zajmuje on aż 200 hektarów i stanowi „zielone płuca miasta”. Naszym ostatnim punktem w Berlinie był Savignyplatz . Położony tuż przy stacji kolejki i metra. W mały placyk wciśnięta jest cała masa kawiarni i restauracji. My zjedliśmy w wietnamskiej. Tanio i pysznie. Knajpa znajdowała się trochę dalej od placu, więc nie była tak popularna. Jedzenie w niej było bardzo ciekawe. I prowadzona była przez prawdziwych Wietnamczyków. Wieczorem wróciliśmy na chwilkę do hostelu i znów pojechaliśmy do centrum. Zrobiliśmy długi spacer w świetle latarni. Wysiedliśmy z kolejki na Alexanderplatz żeby zobaczyć wieżę telewizyjną nocą. Była pięknie oświetlona. Przeszliśmy obok kościoła św. Mikołaja, brzegiem Sprewy i przez Wyspę Muzeów pod katedrę berlińską. Potem podjechaliśmy piętrowym autobusem pod Reichstag i poszliśmy po ciemku pod podświetloną Bramę Brandenburską. Późno w nocy wróciliśmy padnięci do hostelu, a następnego dnia czekała nas droga powrotna. W niedzielę rano kupiłam pocztówki w hostelu, poszliśmy na kawę i croissanta do Turczynki, która być może Turczynką nie była, wzięliśmy samochód z parkingu i około 11 pojechaliśmy w stronę Katowic. W ciągu tak właściwie 48 godzin zobaczyliśmy kawał Berlina. O kilku rzeczach nie wspomniałam, ale tego byłoby już za dużo. I tak bardzo się rozpisałam, jak na 2 pełne dni spędzone tam. Berlin zrobił na mnie wrażenie. Jest tak blisko Polski, a tak mało osób go zna. Wszyscy jeżdżą do standardowych miejsc, jak Paryż, Londyn, czy Barcelona (w tym ja…), ale uważam, że Berlin też trzeba odwiedzić. Ciekawe, przyjazne miasto, które ma dużo fantastycznych miejsc do zaoferowania, tylko trzeba je odkryć. _ ________________________________________________________________ _____ Tekst i zdjęcia: Zosia Goleń Pomocy szukałam w przewodniku Bezdroży „Berlin. Przewodnik – Celownik.” Polecana bibliografia o Berlinie:  Berlin. Przewodnik – Celownik. Wydawnictwo Bezdroża.  Berlin. Udany weekend Michelin. Wydawnictwo Bezdroża. Powiązane wpisy: Brak powiązanych notek. 