Nie lubię podziału na „Bogaty Zachód” i „Biedny Wschód”. Albo inaczej: nie lubię podziału na „Lepszy Zachód” i „Gorszy Wschód”. Bo biedny i bogaty to niestety fakt, ale uważanie Zachodu za lepszy to jednak duża przesada. Choć co roku startuję w konkursach wiedzy o Unii Europejskiej, to tak naprawdę jej nie lubię. Odnoszę wrażenie, że państwa UE czują się lepsze od państw spoza niej. A także kraje, które są dłużej w UE traktują z wyższością kraje, które niedawno do niej przystąpiły. Od razu przypomina mi się Daphne z Grecji, która przekonywała nas – Polaków, że jej kraj, pomimo krysysu, jest europejską potęgą: „Kiedy Polska weszła do Unii? W 2004 roku. A Grecja? W 1981! Widzicie – Grecja od dawna była świetnie rozwiniętym krajem!”. Po tych słowach od razu przestałam ją lubić. Chociaż i Polska, i Grecja są w Unii, to według Daphne Polska jest gorsza. Nie podoba mi się też pomysł Stefy Schengen. Głównym tego powodem jest brak kontroli czyli brak pieczątek. Ja kolekcjonuję wszystko, a więc także pieczątki w paszporcie. Jeżdząc raczej po południowo-wschodniej Europie zawsze mam pewność, że zdobędę nową pieczątkę do paszportu. Dobrze, że kilka lat temu udało mi się jeszcze zdobyć ukraińską, bo wkrótce wszystko może się zmienić i już takowych przybijać nie będą. Z traktowaniem obywateli Unii jako lepszych spotkałam się kilka razy na lotnisku w Rydze. Po raz pierwszy przy kontroli paszportów. Podeszliśmy do miejsca, gdzie nasze paszporty miały być sprawdzone. Była długa kolejka, więc się w niej ustawiliśmy. Nie zwracaliśmy uwagi do jakiego okienka jest ta kolejka. Chwilę później zawołał nas celnik z okienka obok, które, jak się wtedy okazało, jest dla obywateli Unii. Było mi wstyd przed tymi wszystkimi ludźmi, którzy stali od dłuższego czasu w kolejce do kontroli, kiedy my bez żadnej kolejki mogliśmy okazać paszporty i sobie pójść. O wiele bardziej wolałam poczekać na swoją kolej, nawet gdybym miała stać 20 minut. Kiedy już celnik zaczął sprawdzać nasze paszporty, tata w moim imieniu spytał się go o pieczątkę. Oczywiście celnik odmówił – bo my jesteśmy z UE. Nie wiem jaki byłby problem w posiadaniu łotewskiej  pieczątki w polskim paszporcie, no ale widocznie przepisy tego zabraniają… Ostatnia sytuacja, chyba najbardziej bulwersująca – wwożenie produktów spożywczych spoza UE na teren UE. Na lotnisku w Tbilisi, w strefie bezcłowej rodzice kupili jedną butelkę wina Telavi za nasze ostatnie lari (waluta gruzińska). Butelka była zapakowana w torebkę, którą otworzyć można by tylko przez rozerwanie. W środku, obok butelki, kartka – dowód zakupu czy coś takiego. W każdym razie wszystko zgodnie z przepisami, więc alkohol możemy wnieść na pokład samolotu. Po kilku godzinach lądujemy w Rydze i pierwsze co nas czeka po wyjściu z samolotu, to kontrola bagaży. Pracownicy lotniska prześwietlają wszystkie torebeczki, walizeczki itp., a obok nich stoi wielki pojemnik na… butelki. I nie chodzi tu o żaden recykling. W pojemniku kolejno lądują gruzińskie wina. Liczyliśmy, że nas to nie spotka, ale niestety – to nic, że jesteśmy w Unii – nie możemy wnieść tej butelki do kolejnego samolotu. Gdybyśmy lecieli tylko do Rygi – wino byłoby nasze, ale że zaraz mamy kolejny lot do Warszawy, wino musimy wyrzucić… Już pomijając przyjaźń polsko- łotewską (bo przecież razem jesteśmy w UE), to najbardziej smuci mnie fakt, że kiedyś Łotwa i Gruzja były jednym państwem – ZSRR, a teraz Łotwa jest w Unii, a Gruzja to obcy, z którym nie mają nic wspólnego. Podobną sytuację pamiętam z przejścia granicznego polsko-ukraińskiego w Medyce. Ukraiński celnik przybił pieczątkę i nas pożegnał. Za to polscy celnicy oczywiście robili problem. Kazano nam powiedzieć co przewozimy w walizkach. Ale i tak nie uwierzyli. Celnik musiał otworzyć nasze bagaże i wszystko sprawdzić. Kilka butelek krymskiego wino oczywiście stanowiło problem. Ukraińcy masowo przewożą za polską granicę różne alkohole, handlują nimi i nikt nie robi problemu, a kiedy Polacy chcą do Polski przywieźć kilka butelek wina, to celnicy zastanawiają się, czy nam wolno. Nigdy tego nie zrozumiem.  Mur Berliński czyli żelazna kurtyna w praktyce Zastanawiam się czy kiedykolwiek żelazna kurtyna naprawdę się podniesie. Niby miało to miejsce wiele lat temu, ale wciąż podział na Zachód i Wschód jest bardzo widoczny. Zastanawia mnie, czy ludzie w końcu pozbędą się stereotypów o biedzie i braku bezpieczeństwa za wschodnią granicą i chętniej będą wybierać tamte kierunki. Bo tak naprawdę to wszystkie granice tworzymy sobie sami, w naszych umysłach.  Powiązane wpisy: Brak powiązanych notek. 