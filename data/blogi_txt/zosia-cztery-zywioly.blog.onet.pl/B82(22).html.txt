„Nie, ja tam nie byłam! W ogóle nie pamiętam tego miasta.” Dopiero po obejrzeniu zdjęć przyznaję mamie rację. Ten sam kościół, wtedy nieremontowany, ten sam zamek i ta sama Zosia, tylko 10 lat młodsza z zabandażowaną ręką. W Egerze byłam już po raz 3, ale czułam się jak w całkiem nowym mieście. Wiedziałam, że tam byłam, przecież pamiętam te wakacje, ale Eger wydawał mi się zupełnie innym miastem. Ale to może i dobrze, bo na nowo go poznałam i odkryłam jaki jest piękny. W sumie to nie była szczególna podróż. Wymyśliła to babcia, która chciała trochę odpocząć i wymoczyć się w basenach (i tak po trzech dniach jej się znudziło). Potrzebowała kogoś do towarzystwa, a moja druga babcia nie wchodziła w grę (jest zbyt męcząca…). Mama zaproponowała moją kuzynkę. No ale odpoczynek z 7-letnim dzieckiem nie będzie odpoczynkiem. Więc wzięła też mnie. Lubię każdy wyjazd, więc czemu nie? Było to z biura podróży, ale takiego małego i w dodatku nie jechałyśmy z grupą. Jedyne co mnie wkurzało, to hotel. Nawet nie sam hotel, a „godziny wydawania posiłków”. Rano chciałam dłużej pospać, ale nie mogłam, bo wszystko zjedzą, za to wieczorem kiedy byłam już głodna po całodziennych kąpielach i spacerach musiałam czekać jeszcze godzinę. Ale jedzenie, jakie tam było, wszystko rekompensowało ;-) Był jeden wielki szwedzki stół z typowo węgierskimi daniami, a także z tymi bardziej znanymi. I wielki stojak z owocami i dwie tace ciast, przeróżnych! Miasto bardzo mi się podobało. Choć sfotografowałam jeden kościół już 5 razy, i tak robiłam to codziennie po kolejne 5. I wciąż te same ujęcia, bo tak mi się podobały. Mama ostatecznie pozwoliła mi wziąć lustrzankę pod warunkiem, że zrobię ładne, przemyślane zdjęcia na s p o k o j n i e. I naprawdę się starałam! Może teraz mama zrozumie, że ja też umiem robić zdjęcia. Jestem może na 3 fotografiach, bo ani babcia, ani kuzynka robić ich nie potrafią. Jedno zrobiła mi Ukrainka, którą sama poprosiłam po ROSYJSKU :-D Gorzej było, jak miałam jest wytłumaczyć, że lampa nie działa… Ale za trzecim podejściem zdjęcie jako tako wyszło. Może i nie ma mnie na zdjęciach, ale przynajmniej obfotografowałam całe miasto! Wam zdjęcia mogą się nie podobać, ale ja jestem zadowolona ;-) Ja naprawdę nic nie pamiętałam z Egeru! Nie. Może źle powiedziałam. Pamiętać, pamiętałam, ale gdy zobaczyłam Eger to nie było to samo. Gdy byłam tam po raz ostatni, czyli gdy miałam 5 lat, byłam już całkiem świadoma i już wtedy mi się podobało. Pamiętam na pewno, że byłam po złamaniu ręki i wyjazd psuły moje gorączki. Z pierwszego razu nic nie pozostało oprócz kilkunastu zdjęć i historii o tym, jak 2-letnia Zosia zatrzasnęła się w pokoju na pierwszym piętrze… I w 2000 i w 2003 roku mieszkaliśmy na tej samej ulicy – Cecey Eva Utca. Z tego co wnioskuję po węgierskiej Wikipedii, to Cecey Eva była aktorką. I na pewno była kobietą, bo słowo „nő” akurat znam :-) A tym razem mieszkałam na ulicy Szalloda w hotelu Eger. Oh, cóż za kreatywna nazwa…  Nie miałam przewodnika, nawet porządnej mapy. Tylko babcia dostała z biura podróży jakieś ulotki i między innymi ulotkę o Egerze po niemiecku z mapką. Pierwszego dnia było trochę ciężko, bo nie do końca ogarniałam kierunki, ale pewnego dnia miałam za zadanie doprowadzić babcię i kuzynkę z Doliny Pięknych Pań do naszego hotelu w deszczu. Z przemokniętą ulotką dotarłyśmy do celu i otrzymałam miano przewodnika. A to jak znalazłyśmy się w winnicach to też ciekawa historia…  Byłyśmy na basenach wapiennych w Egerszalok w wielkim hotelu za Egerszalok-nie jedźcie tam!-i gdy opuściłyśmy (nareszcie) ten moloch, okazało się, że autobus odjechał 10 minut wcześniej, a następny za 40 minut. Jedna ławka w trawie, przy drodze w 30-stopniowym upale. One trochę ponarzekały i zaraz zebrały się czarne chmury i zaczęło grzmieć. Miałyśmy jeszcze 20 minut do autobusu. Babcia poszła do polskiego autokaru stojącego pod molochem zapytać, czy by nas nie podwieźli. Kierowcy się zgodzili, ale problem był z turystami, którzy wciąż byli na basenach. Wróciłyśmy na przystanek. Zaraz zaczęło kropić, a potem zrobiła się ulewa, która przestraszyła turystów. Na pięć minut przed przyjazdem autobusu zjawił się autokar z bardzo miłymi Polakami. Pani poczęstowała nas wafelkami i tak w trójkę na dwóch siedzeniach, słuchając polskiej mowy dojechałyśmy do wspomnianej Doliny Pięknych Pań. Drzwi autokaru już się otwierały, gdy lunęło. Musiałyśmy trochę poczekać, wkrótce przestało padać, ale po ulicach płynęła rzeka. Mimo to doszłyśmy do celu. Tego samego dnia poszłyśmy na hotelowe baseny jakby nam było mało… Nasze hotelowe baseny były świetne. Za darmo (nie licząc ceny za hotel…) można było tam siedzieć ile się chciało, a miałyśmy do dyspozycji kilka basenów, jacuzzi i bodajże 6 saun. Na basenach odkrytych byłyśmy raz. Kobieta w kasie nie mówiła po angielsku. Wyjęła kalkulator i pokazała liczbę: 4,200. Ja zapytałam czy to za wszystkich, a ona trochę poklikała w kalkulator i znów pokazała mi liczbę. Była większa: 4,800. Więc za co jest to 600 forintów??? Tylko dwa baseny zewnętrzne były czynne, a ludzi w nich jak mrówek. Tyle zapłaciłyśmy to musiałyśmy siedzieć. Gdy zrobiłyśmy się głodne poszłyśmy na langosza :-D Kuzynka oczywiście nie chciała, wolała loda. Ostatecznie to ona go zjadła,a mi przypadł lód… Ostatniego dnia obeszłyśmy wszystkie sklepy w Egerze w poszukiwaniu ciasta na langosze w proszku. Nie ma. No i chciałabym w końcu opowiedzieć trochę o mieście – Egerze. Jestem zachwycona jego zabytkami. Przede wszystkim kościołem barokowym, który niestety prawie w całości przykrywało rusztowanie. Za to zdjęć dwóch różowych wież mam mnóstwo! Wrażenie, i to szczególne, zrobił minaret. Choć z każdej strony taki sam, ujęć jest pełno. Niestety z minaretu zdjęcie zrobiłam wyłącznie jedno. Ze strachu. Z kuzynką postanowiłyśmy tam wejść, dla babci było za dużo schodów – 97. Zapłaciłyśmy po 250 forintów i razem z czterema Polakami weszłyśmy do wąskiej wieżyczki. Gdy tylko stanęłam na pierwszym schodku, zrozumiałam, że będzie źle. I było. Schody wąskie i śliskie. Miałam sandałki i sukienkę… Z wielkim aparatem wdrapałam się (dosłownie!) na szczyt i tam wpadłam w panikę. Kuzynka popędziła dużo przede mną i gdy uklękłam przy drzwiach na balkon już jej nie było. Wołam prawie w płaczu „Weronikaaa, chodź tu! Gdzie jesteś? Chodź natychmiast!” No i przybiegła. Okrążyła minaret i stanęła trzęsąc się i płacząc przede mną „do mamyy, ja chcę do mamyy! Babciu chodź tuuu”. Ja bałam się niemniej… Nawet nie odważyłam się stanąć na balkonie. Chwyciłam się kurczowo barierki, w strachu o aparat zrobiłam jedno zdjęcie. Wyszło nieźle. Ujęłam zamek Istvana Dobo. Weronika nie przestawała płakać. Polacy ją uspokajali. Z pomocą pana Adama, poznanego na minarecie, zeszła na dół. Ja miałam dużo większy problem. Mama Weroniki 13 lat temu przeżywała to samo, ale ona miała 19 lat, a Wercia 7… Kuzynka do dziś wspomina minaret. Kupiła sobie chyba ze trzy pamiątki z nim. Kilka dni po wejściu na wieżę Weronika dowiedziała się co to takiego ten minaret. Tylko nie wiem czy wie kim są Muzułmanie… Trudno, starałam się. Jadąc autokarem z Egerszalok do Egeru, dowiedziałyśmy się od przewodniczki że na szczycie Egerskiego minaretu Węgrzy umieścili krzyż. Rozumiem, że nie jest on już używany do celów religijnych, ale mimo to należy uszanować inne wyznania. Mało im kościołów i krzyży w Egerze?!?! Nie rozumiem po co im tam był ten krzyż. Jest wyżej niż półksiężyc! Uważam, że to skandal i jestem bardzo zbulwersowana tym faktem. Jestem niewierząca, ale czyjąś religię potrafię uszanować. Nie kładę gwiazdy Dawida w cerkwi. Może macie inne zdanie, ale to jest moje. W Egerze była też piękna, stara cerkiew z XVIII wieku zbudowana przez Serbów, dlatego nazywana „serbską”. Aż tam się nie zapuszczałyśmy. Wjeżdżając do Egeru zrobiłam jej zdjęcie iPodem, nie wiedząc, że to cerkiew. Gdziekolwiek byłam wyżej, było ją widać. Zaraz za minaretem z jedną, zieloną, odrapaną kopułą. Była bardzo ładna, szkoda że nie zobaczyłam jej wnętrza. No i oczywiście zamek Istvana Dobo był jedną z najwspanialszych budowli miasta. Górował nad ryneczkiem z powiewającą węgierską flagą. Jest symbolem zwycięstwa nad Turkami, kiedy to w 1552 miało miejsce oblężenie miasta. Małą węgierską armią dowodził Istvan Dobo, który zwyciężył 40 tysięczną armię turecką. Podobno jego sposobem na zwycięstwo było pojenie żołnierzy słynnym winem Egri Bikaver. Będąc w Egerze wybrałyśmy się do naleśnikarni „Palacsintavar” na ulicy Dobo. Mama powiedziała, że koniecznie musimy tam się udać. Nie była to zwykła restauracja. Chodziliśmy do niej podczas ostatnich wakacji w Egerze, a naleśniki były tam boskie. Pytając kelnera o ilość naleśników w porcji zdziwiłam się, gdy odpowiedział, że jeden. Wszystko się wyjaśniło, gdy wniósł dwa talerze wielkie, jak dla czterech osób. Na naleśniku z serkiem waniliowym i brzoskwiniami było niezliczenie wiele innych rzeczy. Grejpfruty, kiwi, żurawina, bita śmietana i tak dalej…. Całe szczęście, że babcia nie wzięła dla siebie porcji, bo i tak zostawiłyśmy trochę. A całego dzbanka wody nam nie doliczyli do rachunku. Może był gratis? Więc za cały syty obiad dla trzech osób zapłaciłyśmy 3000 forintów – 45 zł! Spacerując uliczkami miasta, wstąpcie tam. Ceny przyzwoite, a jedzenie wyśmienite! Moja mama poleca naleśniki z indykiem ;-)  W sumie to nie wiem co jeszcze powiedzieć o Egerze. Fantastyczne miasto i tyle. Jak na tak krótki pobyt to i tak się rozpisałam. Naprawdę warto tam się udać. Wystarczy weekend, żeby całe zwiedzić. No i baseny, dla tych, którzy chcą wypocząć, też świetne. Kolejną zaletą miasta jest to, że jest blisko. No może nie dla wszystkich… ;-) A  gdzie Wy spędziliście tegoroczną Majówkę??? :-) ____________________________________________________ Tekst i zdjęcia: Zosia Goleń Więcej zdjęć dostępnych w Galerii. Polecana bibliografia o Węgrzech:  Węgry. Zielony przewodnik Michelin. Wydawnictwo Bezdroża.  Kąpieliska termalne i mineralne. Słowacja, Węgry oraz Polska. Wydawnictwo Bezdroża.   Powiązane wpisy: Brak powiązanych notek. 