Autorem powieści jest Henning Mankell, ur. 3 lutego 1948 w Sztokholmie – szwedzki pisarz, dziennikarz, reżyser i autor sztuk teatralnych.  W swojej twórczości porusza tematy społeczne, analizuje zmiany zachodzące w mentalności szwedzkiego społeczeństwa oraz międzyludzkie relacje. Fascynacja Afryką sprawia, że  w swoich publikacjach często  krytykuje ekonomiczną eksploatację tego kontynentu oraz bierność świata wobec degeneracji afrykańskich społeczeństw i kultury. Pisze zarówno dla dorosłych, jak i dla dzieci. Za książki dla najmłodszych czytelników został uhonorowany Nagrodą Astrid Lindgren (w 1996) oraz Medalem Nilsa Holgersona (1991).   W Polsce, podobnie jak w większości krajów poza rodzinną Szwecją, popularność przyniosła mu seria powieści kryminalnych, których bohaterem jest komisarz policji Kurt Wallander.  Kurt Wallander to fikcyjny policjant, który mieszka i pracuje w Ystad. W powieściach wspólnie z grupą współpracowników z komendy poszukuje sprawców brutalnych morderstw. Publikacja serii rozpoczęła się w 1991 roku.  W tych kryminałach Mankell kładzie duży nacisk na pokazanie żmudnej pracy policji, drobiazgowo rejestruje procesy myślowe swoich bohaterów. Ważniejsze od opisu zbrodni są dociekania nad psychologicznymi motywacjami postępowania bohaterów. Rozwikłanie zagadki zabójstwa poparte jest solidną i wytrwałą pracą policjantów, którzy nie są wolni od ludzkich słabostek, zdarza im się mylić i popełniać błędy.  Mankellowi, mimo niełatwej konstrukcji powieści, udaje się przykuć uwagę czytelnika. W konstruowaniu przebiegu akcji rzadko odwołuje się on do zbiegów okoliczności czy literackich fajerwerków. Sympatię czytelników zjednuje sobie rzeczowością stylu i dążeniem do maksymalnie prawdziwego opisu rzeczywistości.  Poprzez drobiazgową rejestrację myśli i czynów bohaterów, Mankell jako autor próbuje dociec, jakie są przyczyny zmian w mentalności szwedzkiego społeczeństwa u schyłku XX i na początku XXI wieku. Bohaterowie Mankella, wyrośli w społeczeństwie dobrobytu szwedzkiego modelu państwa socjalnego, muszą stawić czoła brutalizacji stosunków międzyludzkich, wszechobecności przemocy, często wywoływanej przez kulturę masową, wpływowi emigrantów na hermetyczne dotąd społeczeństwo.  Motyw nieodwracalnych zmian towarzyszy również życiu prywatnemu bohaterów, którzy rozwodzą się, tracą bliskich. "Biała lwica" jest bardzo ciekawym kryminałem, równie wyśmienitym jak wszystkie inne powieści Mankella. Poza wspaniałą intrygą, akcją trzymającą w napięciu, otrzymujemy sporą dawkę powieści społecznej. Poruszone zostały bowiem takie wątki jak apartheid w RPA oraz zmiany zachodzące w szwedzkim społeczeństwie przełomu XX i XXI wieku. Książka jest bardzo dobrą częścią cyklu o Wallanderze. Pozostawia kilka ważnych pytań związanych z głównym bohaterem, co tylko zachęca do jak najszybszego sięgnięcia po kolejną powieść, "Mężczyzna, który się uśmiechał". Serdecznie polecam.Oficjalna strona pisarza:http://www.henningmankell.com/Polska strona o pisarzu:http://www.mankell.elkander.pl/Książkę oferujemy w wersji elektronicznej, jako tzw. ebook, do czytania na ekranie monitora komputerowgo.Kliknięcie na obrazku ebooka otwiera stronę z jego opisem oraz innymi ważnymi informacjami, m.inn. o sposobie zakupu książki. 