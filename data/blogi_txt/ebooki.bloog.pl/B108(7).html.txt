Autor, Michał Bułhakow, powieściopisarz, nowelista i dramaturg rosyjski,  urodził się 15 maja 1891 roku w Kijowie,  Do 1919 pracował jako lekarz. Potem całkowicie poświęcił się literaturze. Zmarł 10 marca 1940 roku. W latach 1930-1936 zatrudniony był w MChat. Koniec lat 20-tych i lat 30-tych to okres powtarzających się nagonek na pisarza, zakazów cenzuralnych, interwencji uniemożliwiających publikację lub wystawienie jego tekstów.   Bułhakow bezskutecznie zwracał się z prośbą o zezwolenie na wyjazd za granicę. Jego listy do władz radzieckich stanowią ważne i przejmujące dokumenty sytuacji niezależnego twórcy w państwie totalitarnym.  Niektóre z wczesnych opowiadań i opowieści Bułhakowa zawierają elementy autobiograficzne - Zapiski młodego lekarza (1925-1926), opowiadanie Morfina (1927).  Inne nasycone są fantastyką, którą wykorzystują w celach satyrycznych. Rozgłos przyniosła mu Biała gwardia, opowieść o krachu starego, przedrewolucyjnego świata, daleka od jakichkolwiek uproszczeń ideologicznych. Sam autor zaadaptował ją na scenę i tak powstała sztuka Dni Turbinów, której premiera na scenie MchAT-u była oszałamiającym sukcesem. Pracę nad swoim największym dziełem - Mistrz i Małgorzata - rozpoczął Bułhakow już pod koniec 1928 roku i kontynuował aż do śmierci. Jest to jedno z arcydzieł prozy światowej. Podejmuje odwieczną problematykę dobra i zła.  Pierwotna publikacja "Mistrza i Małgorzaty" ("Moskwa" nr 11/1966 i 1/1967) miała charakter skrócony. Prodecura skróconej publikacji czasopiśmienniczej utworu przeznaczonego do późniejszego wydania książkowego jest w ZSRR stosowana powszechnie. Publikacje takie opatrywane są często przypisem "żurnalnyj wariant". W przypadku powieści Bułhakowa adnotacji takiej nie było. Skróty objęły łącznie kilkadziesiąt stron. W całości wypadł z tekstu rozdział 15: "Sen Nikanora Iwanowicza" oraz pierwsza część rozdziału 28: "Ostatnie przygody Korowiowa i Behemota", czyli tzw. scena w Torgsinie. Ponadto usunięto szereg pojedynczych akapitów, zdań i wyrazów. W większości wypadków można się w tych cięciach dopatrzeć kryteriów cenzury politycznej bądź obyczajowej; czasami usunięcia sprawiają wrażenie mechanicznych. Podobno w grę wchodziło także zwykłe zmniejszenie objętości utworu. Co prawda dwie części, w których został ogłoszony, są i tak nierówne: pierwsza obejmuje 120 stron miesięcznika, druga zaledwie 88.  Pierwsze rosyjskie wydanie książkowe ukazało się w roku 1967 w Paryżu (YMCA Press). Jednocześnie w Bernie pojawiło się oddzielne wydanie usuniętych fragmentów tekstu (Schez Verlag). W roku 1968 wydawnictwo "Posiew" we Frankfurcie nad Menem wydało tekst pełny, w którym fragmenty usunięte zostały oznaczone kursywą.  Trzy pierwsze wydania polskie (I: 1969, II: 1970,  III: 1973)  były z konieczności oparte na wersji skróconej. Kiedy w roku 1973 pełny tekst "Mistrza i Małgorzaty" ukazał się w moskiewskim wydawnictwie "Chudożestwiennaja litieratura" - droga do polskiego pełnego wydania stanęła otworem. Ukazało się ono, jako czwarte z kolei, w roku 1981, w nowej szacie graficznej, z kolorową obwolutą i zostało powtórzone w roku 1983.  Polecamy "Mistrza i Małgorzatę" w wersji audio, do słuchania za pomocą odtwarzacza mp3 lub komputera. Zalety książek w wersji audio doceniło już wielu internautów i ich sprzedaż szybko rośnie. Książki w wersji audio to publikacje XXI wieku. Kliknij obrazek - otworzysz stronę, na której:  przeczytasz opis, posłuchasz darmowego fragmentu, poznasz warunki gwarancji satysfakcji z zakupionej książki, dowiesz się, jak zamówić książkę, dowiesz się, jak za nią zapłacić. 