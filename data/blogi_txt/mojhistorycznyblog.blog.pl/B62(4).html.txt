Górny Śląska będący obok Nadrenii i Westfalii jednym z głównych okręgów przemysłowych Rzeszy Niemieckiej podczas I wojny światowej, stał się po klęsce Niemiec w 1918 roku obiektem zainteresowań trzech państw: Niemiec, Czechosłowacji i odradzającej się po 123 latach niewoli Polsce. Sytuacja ta związana była bezpośrednio z wydarzeniami, które miały miejsce w 1918 roku. Wojska niemieckie mimo całkowitego zaangażowania swych działań wojennych na froncie zachodnim po podpisaniu traktatu pokojowego w Brześciu Litewskim 3 marca 1918 roku z Rosją Radziecką, ponosiły jednak klęski, które nieuchronnie prowadziły do upadku Niemiec. W sierpniu i we wrześniu 1918 roku wojska francuskie, angielskie i amerykańskie parły nieprzerwanie naprzód zdobywając jedną po drugiej pozycje niemieckie. Zwycięstwa aliantów spowodowały, że z końcem września dowództwo niemieckie zaczęło domagać się natychmiastowego zawarcia pokoju na podstawie 14 punktów prezydenta Stanów Zjednoczonych Wodorowa Wilsona. Już w październiku książę Maksymilian badeński wystąpił do aliantów z prośbą o zawarcie rozejmu na wszystkich polach walki, tymczasem koalicjanci Niemiec – nie oglądając się na swego sojusznika – zawarły odrębne rozejmy z aliantami. 31 października zrobiła to Turcja, zaś 3 listopada najwierniejszy sojusznik Rzeszy Niemieckiej – Cesarstwo Austro-Węgierskie, które niechybnie miało się wkrótce rozpaść na kilka mniejszych państw. Rozpoczęte przez rząd niemieckie negocjacje w sprawie zawarcia rozejmu zbiegły się również z wydarzeniami rewolucyjnymi na terenie Niemiec, które doprowadziły do abdykacji 9 listopada cesarza Wilhelma II i końca II Rzeszy Niemieckiej. Już dwa dni później, 11 listopada 1918 roku w lasach Compiegne w Rethondes podpisany został rozejm między aliantami a Niemcami i mimo, że pokonanym narzucono ciężkie warunki, musieli oni przyjąć żądania aliantów, gdyż odrzucenie ich mogło doprowadzić do całkowitej katastrofy osamotnionych Niemiec. Klęskę Niemiec oraz innych państw centralnych miał jednak przypieczętować Traktat Wersalski, którego warunki narzucone przegranym miały zapobiec wybuchowi kolejnego konfliktu na skalę światową, a zwycięzcom dać gwarancję panowania na świecie. Podczas konferencji pokojowej w Paryżu oprócz przygotowania traktatów pokojowych z państwami centralnymi, zwycięskie państwa musiały zmierzyć się również z ogromną problematyką dotyczącą przebudowy struktury terytorialnej i stosunków międzynarodowych w Europie, w szczególności zaś ustanowieniu nowego porządku w Europie wschodniej i południowej po rozpadzie imperium rosyjskiego, austro-węgierskiego i otomańskiego. Na gruzach trzech imperiów europejskich, które nadawały ton Europie od wieków powstawały: Polska, Czechosłowacja, Finlandia, Litwa, Łotwa, Estonia oraz zjednoczona Jugosławia. Z zawieruchy dziejowej wyłoniły się również Austria i Węgry, które po rozpadzie Monarchii Austro- Węgierskiej utworzyły dwa odrębne organizmy państwowe, jak również Rosja Radziecka, która po upadku Imperium Carów próbowała skonsolidować rozbite ziemie rosyjskie i ponownie połączyć je w granicach jedno państwa, w czym pomóc miała rewolucja socjalistyczna, którą rząd Lenina chciał przenieść z Rosji na zachód Europy. Artykuł przygotowany w oparciu o następujące opracowania: Batowski Henryk, Między dwiema wojnami 1919-1939, Kraków 2001; Krasuski Jerzy, Historia Rzeszy Niemieckiej 1871-1945, Poznań 1986; Pajewski Janusz, Historia Powszechna 1871-1918, wyd. 9, Warszawa 2002. Tomasz Sanecki, Bytom, 19 października 2012 r.  Powiązane notki: Miejsce Polski w hitlerowskich planach ekspansji w 1939 roku Polityka Prus w sprawie zjednoczenia Niemiec w latach 1849-1871 – część I Niemiecki plan wojny błyskawicznej z Polską (Fall Weis) Polskie przygotowania obronne Polityka Prus w sprawie zjednoczenia Niemiec w latach 1849-1871 – część II 