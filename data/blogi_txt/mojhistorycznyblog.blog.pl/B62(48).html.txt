Wartka akcja, nieoczekiwane zwroty akcji, a przede wszystkim wciągająca fabuła, trzymająca czytelnika do końca w napięciu. Tak w skrócie można powiedzieć o I tomie trylogii Piotra Gibowskiego. Autor publikacji przenosi jej bohaterów ze współczesności (dokładnie z 2011 roku) w okres II Rzeczypospolitej. W trakcie wycieczki do Europejskiej Organizacji Badań Jądrowych w Szwajcarii, kilku licealistów, ich opiekunowie oraz zawodowi żołnierze Wojska Polskiego dziwnym zrządzeniem losy przenoszą się do 1927 roku. Wszyscy mają poważny oręż w ręku. Znają historię Polski, która w 1939 roku ponownie znikła z mapy Europy, przegrywając konfrontację z III Rzeszą. Nasi bohaterowie chcą ją zmienić i nie dopuścić do katastrofy, jaka miała miejsce podczas kampanii wrześniowej 1939 roku. Posłużą im do tego intrygi, zabiegi dyplomatyczne, próby zmian gospodarczych w kraju oraz negocjacje i zawieranie tajnych układów, która mają przeszkodzić Niemcom i Rosji w agresji na Rzeczpospolitą. W książce pojawiają się nie tylko fikcyjne postacie, ale również i rzeczywiste, jak: Józef Piłsudski, Roman Dmowski, Józef Stalin, Michał Tuchaczewski oraz wielu innych wówczas prominentnych polityków i wojskowych. Zmiana biegu historii okaże się jednak o wiele trudniejsza niż wydawało się bohaterom książki, mimo, że udaje się nawet namówić do współpracy dwóch zaciekłych wrogów: Józefa Piłsudskiego i Romana Dmowskiego. Dodatkowym smaczkiem są próby nawiązania sojuszu z Japonią, nieoczekiwane zmiany w polskim rządzie, a także nieprzewidywalne zwroty akcji w rządzonym przez Stalina Związku Radzieckim. Fabuła książki wciąga czytelnika z każdą kolejną stroną. Historyk znający wszystkie prawdziwe postaci występujące w publikacji oraz wydarzenia będzie potrafił rozróżnić fikcję od rzeczywistości. Problemy mogą mieć jednak osoby nieznające dobrze historii i postaci II Rzeczypospolitej. Mimo tego zachęcam każdego do przeczytania książki Piotra Gibowskiego. Sam czekam na kolejny tom z niecierpliwością, tym bardziej, że kończąc I część możemy przeczytać: „Towarzyszu Stalin – powiedział Ijeronim Uborewicz, celując mu w pierś – dzisiaj nie będziecie oglądać pochodu z trybuny.” Mnie jako historyka, mimo, że okres w którym rozgrywają się wydarzenia znam bardzo dobrze, zaciekawia co autor w kolejnym tomie zrobi nie tylko z taką postacią jak Józef Stalin, ale również, jaki będzie koniec całej tej intrygi, którą rozpoczęła grupa kilku osób. O autorze: Piotr Gibowski, z wykształcenia psycholog, z zamiłowania historyk. Jego zainteresowania naukowe obejmują szeroko pojętą psychologię ekonomiczną. Współpracował z Akademią im. Leona Koźmińskiego, Instytutem Psychologii PAN oraz Uniwersytetem Warszawskim. W „Asymetrii – rosyjska ruletka” połączył psychologię z historią, tworząc ciekawą publikację, którą czyta się jak dobrą powieść sensacyjną z elementami historii. Tytuł: Asymetria. Rosyjska ruletka Autor: Piotr Gibowski Wydawca: ASPE TONUS Rok wydania: Warszawa 2012 Liczba stron: 382 Cena: 34 zł Gorąco Polecam Tomasz Sanecki Bytom, 8 maja 2013 r.  Powiązane notki:  Recenzja książki Piotra Gibowskiego – „Asymetria. Rosyjska ruletka” Konkurs Akademickiego Stowarzyszenia Psychologii Ekonomicznej TONUS Wspólny wróg. Hitlerowskie Niemcy i Polska przeciw Związkowi Radzieckiemu Recenzja książki Sally Bedell Smith – Elżbieta II. Portret monarchini. Konferencja w Teheranie: 28 listopada – 1 grudnia 1943 roku 