Była kopalnia „Dymitrów”, „Centrum”, a obecnie KWK „Bobrek- Centrum” w Bytomiu – źródło UM w Bytomiu Dzięki reformie administracyjnej z 1950 roku Bytom zyskał kilka ośrodków przemysłowych dzięki czemu znacznie powiększył swój potencjał gospodarczy. Kopalnie „Miechowice”, „Szombierki”, „Dymitrów”, „Bobrek” oraz huta Bobrek i elektrownia „Miechowice” weszły w skład potencjału przemysłowego Bytomia. W mieście znajdował się ponadto przemysł metalowy, maszynowy, chemiczny, hutniczy, elektroniczny oraz usługowy. W Bytomiu szczególnie w latach pięćdziesiątych i sześćdziesiątych rozwinęło się górnictwo węgla kamiennego, wiele zakładów łączono w jedną całość, m.in.: w 1962 roku Zakłady Górniczo-Hutnicze „Orzeł Biały” połączono z Zakładem Górniczym „Marchlewski” tworząc jeden zakład produkcyjny. Już wkrótce w sierpniu 1967 roku doszło do kolejnego połączenia dwóch wielkich zakładów. Do Zakładu Górniczo-Hutniczego „Orzeł Biały” przyłączono Zakłady Górniczo- Hutnicze „Waryński” tworząc w ten sposób Kombinat Górniczo- Hutniczy „Orzeł Biały. Dzięki uruchomieniu Huty Cynku i Ołowiu w pobliskim Miasteczku Śląskim, Zakłady Górniczo-Hutnicze „Orzeł Biały” stały się wówczas jednym dostawcą rudy i zwałów cynkonośnych do huty, ponadto spore zapotrzebowanie na produkty wyrabianie w Zakładach „Orzeł Biały” przyczyniały się do ich rozwoju w ciągu następnych lat. Bytom w przeciągu kilkunastu lat stał się potężnym ośrodkiem przemysłowym nie tylko Górnego Śląska, ale również i Polski. W Bytomiu istniało aż 7 kopalń: „Dymitrów” – potem kopalnia „Centrum”, „Szombierki”, „Bobrek”, „Rozbark”, „Powstańców Śląskich I”, Powstańców Śląskich II”, „Miechowice”, huty „Zygmunt” i „Bobrek”, Zakłady Górniczo- Hutnicze „Orzeł Biały”, kopalnia Dolomitów w Bytomiu Suchej- Górze, fabryka  Ceramiki Budowlanej „Jopek”, Zakłady Odzieżowe „Bytom”, Zakłady Gumowe, Koksownia Bobrek, Elektrociepłownia Szombierki, Elektrownia Miechowice oraz inne zakłady metalowe, chemiczne i usługowe. Wiele opisanych zakładów przemysłowych w wyniku zmian gospodarczych w Polsce w latach dziewięćdziesiątych XX wieku upadło, a tylko nieliczne z nich potrafiły się utrzymać na rynku. Artykuł przygotowany w oparciu o następujące źródła i opracowania: Czubiński Antoni, Historia Polski XX wieku, wyd. 2, Poznań 2005. Drabina Jan, Historia Bytomia 1254-2000, Bytom 2000; Historia Śląska, pod red. Marka Czaplińskiego, Elżbiety Kaszuby, Gabriela Wąsa, Rościsława Żerelika, Wrocław 2002; Majorczyk Roman, Historia górnictwa kruszcowego w rejonie Bytomia, Bytom 1985. Tomasz Sanecki Bytom, 11 lipca 2013 r. Powiązane notki:  Rozwój przemysłowy Bytomia po II wojnie światowej   Dzieje Bytomia w latach 1947 – 1955 Nieznane tajemnice Bytomia. Obozy pracy przymusowej Bytom pod panowaniem pruskim w latach 1740 – 1914 – część VII. Rządy Hugona Donnersmarcka w latach 1832 – 1890. Rozwój przemysłu i kolei w Bytomiu – część I Bytom pod panowaniem pruskim w latach 1740 – 1914 – część VIII. Rządy Hugona Donnersmarcka w latach 1832 – 1890. Rozwój przemysłu i kolei w Bytomiu – część II 