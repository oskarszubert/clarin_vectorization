Był jednym z głównych organizatorów „ostatecznego rozwiązania kwestii żydowskiej” w Europie, zaciekły nazista, prawa ręka Heinricha Himmlera, Protektor Czech i Moraw – Reinhard Heydrich. Człowiek ten bez skrupułów, nie patrząc na ludzkie życie piął się po szczeblach kariery, którą zniweczył udany zamach. Biografia Heydricha autorstwa Mario Dederichsa to dogłębna analiza życia jednego z najważniejszych notabli III Rzeszy Niemieckiej. Był twórcą aparatu represji w nazistowskich Niemczech. Jako szef Sicherheitsdienst, Sicherheitspolizei, RSHA (Głównego Urzędu Bezpieczeństwa Rzeszy) decydował o życiu tysięcy ludzi. Na zorganizowanej przez niego konferencji w Wannsee omówiono kwestie „ostatecznego rozwiązania kwestii żydowskiej w Europie”. Decyzje, jakie na niej zapadły przesądziły o losach milionów Żydów, którzy masowo ginęli w obozach zagłady, głównie na terenie byłej Polski. Biografia Heydricha to nie tylko opis jego błyskotliwej kariery zawodowej, ale również jego codzienne życie, relacje z rodziną oraz jego słabostki. Jedną z nich było rzekome pochodzenie żydowskie. Mimo, że dokonano nawet specjalistycznej ekspertyzy wykluczającej taką możliwość, pogłoski o domieszce krwi żydowskiej w żyłach Heydricha prześladowały go do końca życia, a fakt ten umiejętnie wykorzystywali jego wrogowie oraz sojusznicy. Dederich analizując życie i dokonania Heydricha, próbuje rozwiązać zagadkę człowieka, który z jednej strony umiłował sport – uprawiał z powodzeniem szermierkę oraz kulturę – grał na skrzypcach, zaś z drugiej był twórcą nazistowskiej machiny zagłady, która pochłonęła miliony niewinnych istnień. Zbrodnie, których prowodyrem był ten zaciekły nazista nie ustały nawet po jego śmierci. Zamach w Pradze w 1942 roku nie tylko nie powstrzymał eksterminacji dokonywanej w obozach zagłady, ale był początkiem krwawych akcji odwetowych w Czechach, gdzie Heydrich pełnił funkcję Protektora Czech i Moraw. Autor biografii zastanawia się także dlaczego nigdy nie zostały rozliczone zbrodnie Reinharda Heydricha. Nawet podczas procesu w Norymberdze, w którym przytaczano jego zbrodnicze plany, sędziowie nie podjęli się wydania pośmiertnego wyroku na jednym z największych zbrodniarzy wojennych. Bolesne jest również to, że po wojnie oraz w dzisiejszych czasach postać Heydricha była wzorem dla ludzi. Przytoczona w biografii sprawa berlińskiego neonazisty Arnulfa Priema, skazanego w 1995 roku za utworzenie grupy zbrojnej mówi sama za siebie. Określił on bowiem Heydricha za swój wzór, co ofiarom hitlerowskiego reżimu oraz ich potomkom wydaje się niepojętym, aby w naszych czasach wciąż istnieli ludzie, którzy nie potrafią zrozumieć zła, jakie wyrządzili całemu światu naziści. Autor: Mario R. Dederichs Tytuł: Heydrich. Twarz zła Liczba stron: 224 Wydawnictwo: Dolnośląskie Cena: 28,04 zł Więcej  na stronie Wydawnictwa Dolnośląskiego Gorąco polecam! Tomasz Sanecki 25 lipca 2013 r.  Powiązane notki: Konferencja w Wannsee – to tutaj omówiono plan zagłady Żydów Recenzja książki Ryszarda Legutko – „Sokrates” Recenzja książki Jacka Mayera – „Życie w słoiku. Ocalenie Ireny Sendler” Recenzja książki Piotra Gibowskiego – „Asymetria. Rosyjska ruletka” Recezja książki Marka Feltona „Polowanie na Ostatnich Nazistów” 