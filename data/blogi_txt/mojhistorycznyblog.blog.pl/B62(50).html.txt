Zmiany granic Bułgarii w konsekwencji traktatu pokojowego z Neuilly-sur-Seine 1919 r. – źródło Wikimedia Bułgaria będąca sojusznikiem Niemiec w I wojnie światowej nie odczuła po jej zakończeniu tak bardzo zmian terytorialnych, jak Austria czy Węgry. Kraj ten był wówczas państwem wielonarodowym, a jego sąsiedzi nie mieli wygórowanych roszczeń terytorialnych. Ponadto w Bułgarii u władzy znajdowały się wówczas czynniki bardziej skłonne do ugody i porozumienia niż rozpadające się cesarstwo Austro-Węgierskie. 27 listopada 1919 roku w Neuilly od Paryżem został zawarty traktat pokojowy z Bułgarią. Jej granice zostały skorygowane na jej niekorzyść w porównaniu z 1914 rokiem. Nabytki terytorialne uzyskane przy pomocy Niemiec w latach 1915-1918 zostały utracone przez Bułgarów już w traktacie rozejmowym z 29 września 1918 roku. Na mocy traktatu z Neuilly Bułgaria zrzekła się na rzecz Królestwa Serbów, Chorwatów i Słoweńców drobnych skrawków na swej zachodniej granicy. Poważną stratę terytorialną była utrata dostępu do Morza Egejskiego przez odebranie pasa ziemi między ujściem dwu rzek – Mesty i Maricy, zwanej Tracją Zachodnią. Tereny te przeszły pod kontrolę mocarstw zachodnich, ale wiadomo było, że wkrótce otrzyma je Grecja. Z Rumunią została natomiast przywrócona granica z 10 sierpnia 1913 roku. Bułgaria tym samym utraciła Dobrudżę Południową, odzyskaną czasowo w 1916 roku. Tym samym po traktacie pokojowym w Neuilly Bułgaria utraciła 11% swego terytorium z 1914 roku. Bułgarii zostały również narzucone przepisy dotyczące ochrony mniejszości narodowych oraz obowiązek zapłaty odszkodowań swym sąsiadom. Liczebność armii została zmniejszona do 20 tysięcy żołnierzy, z zaciągu ochotniczego, bez broni ciężkiej i lotnictwa. Postanowienia traktatu z Neuilly wywołały protesty bułgarskiego społeczeństwa. Z biegiem czasu wyrosła fala rewizjonizmu terytorialnego, głównie wymierzonego w Królestwo Serbów, Chorwatów i Słoweńców, ale również pozostałych sąsiadów z wyjątkiem Turcji. W traktacie zostały również narzucone Bułgarom postanowienia statutu Ligi Narodów, do której Bułgaria dołączyła w 1920 roku. Zamieszczona mapa nie uwzględnia cesji terytorium południowej Dobrudży na rzecz Rumunii (granica bułgarsko-rumuńska w przebiegu już po traktacie) – źródło Wikimedia Artykuł przygotowany w oparciu o następujące opracowania: Batowski Henryk, Między dwiema wojnami 1919-1939, Kraków 2001; Czubiński Antoni , Historia Powszechna XX wieku, Poznań 2003; Pajewski Janusz, Historia Powszechna 1871-1918, wyd. 9, Warszawa 2002. Tomasz Sanecki Bytom, 26 maja 2013 r. Powiązane notki: II wojna bałkańska w 1913 roku. Klęska Bułgarii i wzrost napięcia międzynarodowego w Europie Środkowo-Wschodniej Upadek Bułgarii w 1018 roku Klęska Państw Centralnych  w I wojnie światowej i skutki polityczne rozpadu imperiów europejskich  Klęska Państw Centralnych w I wojnie światowej i skutki polityczne rozpadu imperiów europejskich  Niemiecka polityka w sprawie utrzymania Górnego Śląska w latach 1918-1919 