16 lipca 1697 roku Fryderyk August z wojskiem stanął w Tarnowskich Górach. Tam został powitany przez swoich zwolenników i hetmanów, a także przywiózł pieniądze, z których zapłacono część zaległego żołdu dla wojska koronnego. 27 lipca zaprzysiągł pacta conventa, natomiast koronacja odbyła się 15 września w Krakowie. Zwolennicy księcia Contiego zebrali się natomiast na zwołanym przez prymasa sejmie w dniu 25 sierpnia. W obronie swego kandydata i wolnej elekcji zawiązali rokosz, a na wieść o koronacji zwołali pospolite ruszenie i opuścili Warszawę. Wyjazd księcia Contiego do Polski znacznie się opóźniał, kiedy Fryderyk August koronował się na króla, francuskiego kandydata jeszcze nie było w Polsce. Ponadto wbrew staraniom stronnictwa francuskiego, Gdańsk uznał za legalnego monarchę Fryderyka Augusta. Okręty francuskie na pokładzie z księciem Contim zakotwiczyły naprzeciwko Oliwy. Tam książę czekał na swych zwolenników, jednak nie przybyło ani wojsko litewskie, ani sam prymas. Z kolei w stronę Gdańska wyruszyły wojska polsko-saskie, których pochód jednak paraliżowały poczynania zwolenników Contiego. W celu porozumienia się z rokoszanami, August II zwołał sejm pacyfikacyjny na 15 kwietnia 1698 roku, ale został on przez nich zerwany. 21 maja podpisano jednak ugodę łowicką, w której król przyrzekł respektować prawa Rzeczpospolitej, jednak ostatecznie konflikt zażegnano dopiero na sejmie pacyfikacyjnym w 1699 roku. Artykuł powstał na podstawie następujących opracowań: Bazylow Ludwik, Historia Rosji, wyd. 3, Wrocław, Warszawa, Kraków, Gdańsk, Łódź 1985; Markiewicz Marek, Historia Polski 1492-1795, Kraków 2002; Podhorodecki Leszek, Jan III Sobieski, Warszawa 2010; Reychman Jan, Historia Turcji, Wrocław – Warszawa – Kraków – Gdańsk 1973; Wereszycki Henryk, Historia Austrii, Warszawa 1972. Wójcik Zbigniew, Historia Powszechna XVI-XVII wieku, Warszawa 2002; Wójcik Zbigniew, Jan III Sobieski. Poczet królów i książąt polskich, Warszawa 1978. Tomasz Sanecki; Bytom, 31 grudnia 2012 r.  Powiązane notki: Początki panowania Augusta II Wetyna 1697 – 1699   Bezkrólewie po śmierci Jana III Sobieskiego Wojny z Turcją za czasów Jana III Sobieskiego – część I Bytom pod Rządami Donnersmarcków w latach 1623 – 1740: Dzieje Bytomia w latach 1664 – 1697 – część IV Bytom pod Rządami Donnersmarcków w latach 1623 – 1740: Bytom w latach 1699 – 1740 – część VI 