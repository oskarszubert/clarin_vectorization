Miasto Bytom leżące na Wyżynie Małopolskiej, między wschodnią częścią Górnego Śląska a Małopolską jest jednym z najstarszych miast Śląska, jak również Polski. Prawa miejskie Bytom otrzymał z nadania księcia Władysława Opolskiego w 1254 roku, ale dzięki przeprowadzonym w 1932 roku wykopaliskom na wzgórzu Małgorzaty stwierdzono, że w wiekach XI – XIII istniała tu warowna osada z gęstą zabudową i wąskimi uliczkami. Umocnione wzgórze Małgorzaty – to niewątpliwie najstarszy gród bytomski, którego założenie w XI wieku należy łączyć z walkami polsko-czeskimi o posiadanie Śląska. Bytom podobnie jak dzisiaj, również w średniowieczu miał duże znaczenie komunikacyjne. Przebiegała tędy główna droga lądowa z południowych Niemiec przez Czechy i Polskę na Ruś. Przez Bytom przebiegały szlaki idące w kierunku Opola, Wrocławia, Moraw, Krakowa, Raciborza. Tętno życia gospodarczego wzrosło w Bytomiu w XII wieku wskutek rozwoju górnictwa w okolicy Bytomia, o czym świadczą zapisy w bulli papieskiej z roku 1136. Również badania archeologiczne z 1936 roku przeprowadzone przy ul. Piekarskiej dostarczają dowodów na to, że Bytom był osadą przemysłową, w związku z odkryciem śladów topienia ołowiu. W Bytomiu istniał również około 1123 – 1125 roku targ, co potwierdza dokument legata papieskiego, kardynała Idziego, który wśród posiadłości opactwa benedyktynów w Tyńcu wymienił dochody z targu w Bytomiu. O wcześniejszym powstaniu Bytomia świadczą nie tylko odkrycia archeologiczne, które potwierdzają, że już przed lokacją wokół obecnego rynku istniała zwarta zabudowa, więc i znaczna osada, ale również dokumenty źródłowe. Według Mikołaja Liebentala, który w XV wieku mieszkał w Bytomiu, pełniąc tutaj funkcję prepozyta kościoła św. Małgorzaty, jeszcze przed lokacją Bytomia w 1254 roku, około 1231 roku przy Rynku powstał Kościół Wniebowzięcia Najświętszej Marii Panny. Opierając się na dokumencie źródłowym Liebentala należy stwierdzić, że jeszcze przed lokacją miasta, bytomski gród musiał być silny ekonomicznie i gęsto zaludniony. Podsumowując Bytom jako miasto leżące w zachodniej Małopolsce, dzięki bardzo dobremu położeniu komunikacyjnemu, jak również odkryciu złóż srebra i ołowiu zawdzięczał szybki rozwój gospodarczy, a co za tym idzie również i wzrost zainteresowania ze strony ówczesnych władców, dla których Bytom już pod koniec XII wieku był znaczącą osadą. Właśnie pod koniec XII zaczęła się zmieniać również sytuacja polityczna Bytomia. Do 1177 roku politycznie Bytom przynależał do Małopolski, jednak w 1177 roku Kazimierz II Sprawiedliwy, który wstąpił na tron krakowski po obaleniu Mieszka III Starego, doprowadził do przekazania zachodniej części dzielnicy krakowskiej księciu raciborsko- cieszyńskiemu Mieszkowi Plątonogiemu. Kazimierz chcąc jak najszybciej ustabilizować swą władzę po obaleniu Mieszka III Starego, skłonny był do ustępstw. W wyniku kompromisu zawartego między Kazimierz Sprawiedliwym a Mieszkiem Plątonogim, w zamian za zwrot Kazimierzowi Wrocławia i Legnicy, Mieszko otrzymał dwie kasztelanie z dzielnicy senioralnej: bytomską i oświęcimską. Układ ten został przypieczętowany ściślejszym zbliżeniem między Mieszkiem Plątonogim a nowym władcą Krakowa. Kazimierz trzymał bowiem do chrztu urodzonego właśnie pierworodnego syna i dziedzica Mieszka, który otrzymał imię po ojcu chrzestnym, ale również Bytom i Oświęcim jako dar chrzestny dla chłopca. W skład ziem przekazanych Mieszkowi Plątonogiemu wchodziła ziemia: oświęcimska i bytomska (Oświęcim, Bytom, Siewierz, Zator, Pszczyna i Chrzanów). Bytom wraz z pozostałymi ziemiami przekazanymi w 1177 Mieszkowi Plątonogiemu roku stał się więc częścią księstwa raciborsko-cieszyńskiego. Sytuacja ta trwała aż do 1281 roku, kiedy to zmarł Władysław I i księstwo raciborsko- cieszyńskie zostało podzielone między jego synów. Tomasz Sanecki. Bytom, 31 października 2012 r. Artykuł przygotowany w oparciu o następujące źródła i opracowania: Drabina Jan, Historia Bytomia 1254-2000, Bytom 2000. Drabina Jan, Życie codzienne w Bytomiu. Od lokacji do I wojny światowej 1254-1914, Bytom 2006. Historia Śląska, pod red. Marka Czaplińskiego, Elżbiety Kaszuba, Gabriela Wąsa, Rościsława Żerelika, Wrocław 2002. Horwat Jerzy Krzysztof, Księstwo Bytomskie. Jego podziały do końca XV wieku, Gliwice 1993. Szczur Stanisław, Historia Polski – Średniowiecze, Kraków 2002 Ślęzak Władysława, Bytom za panowania Piastów, Bytom 1996.  Powiązane notki: Lokacja Bytomia i formowanie się Rady Miejskiej 