Książę Siedmiogrodu Jerzy II Rakoczy – źródło Wikimedia Okres panowania następcy Jerzego Rakoczego I to rozpoczynający się zmierzch potęgi Siedmiogrodu. Nowy książę Jerzy Rakoczy II zaniechał polityki swoich poprzedników, nie angażował się czynnie przeciw Habsburgom, natomiast zwrócił się ku uzyskania korony polskiej. Wynikało to głównie z próby naśladownictwa linii politycznej i kariery osobistej Stefana Batorego. Jednakże inną drogą doszedł do tronu polskiego katolik Batory, niż próbowali doń dojść jego protestanccy następcy. Podobnie jak Bethlen i Jerzy Rakoczy I, tak i Jerzy Rakoczy II wiązał się w sojusze z ówczesnymi wrogami Rzeczpospolitej, a wewnętrznie z wrogami szlachty, między innymi Kozakami i dysydentami. Zbyt wielkie ambicje Rakoczego doprowadziły do upadku Księstwa Siedmiogrodzkiego. W 1651 roku rozpoczął on przygotowania do wojny z Polską, ale dopiero interwencja sułtana tureckiego Mehmeda IV spowodowała rezygnacje z planów wojennych wobec Polski. Jednak, kiedy Szwecja w 1655 roku zaatakowała Polskę, Jerzy Rakoczy II nie zważając na stanowisko Turcji zawarł przymierze 6 grudnia 1656 roku w Radnot ze Szwecją, Brandenburgią, Bohdanem Chmielnickim i Bogusławem Radziwiłłem w sprawie rozbioru Rzeczpospolitej Obojga Narodów. Zgodnie z jego postanowieniami książę Siedmiogrodu miał przejąć Małopolskę i część Mazowsza z Warszawą, a także zostać królem Polski. Sytuacja ta przeraziła sułtana, myśl o powstaniu u jego granic potężnego państwa sprzymierzonego ze Szwecją, a przede wszystkim sukcesy militarne w Polsce spowodowały natychmiastową reakcję Turcji. Sułtan polecił chanowi krymskiemu, aby powstrzymał aspirację swojego lennika, wojska tatarskie rozbiły jeszcze na terenie Polski wojska siedmiogrodzkie dowodzone przez Janosa Kemeny, który sam dostał się do niewoli, a Siedmiogród został splądrowany. Wkrótce także sam książę Jerzy Rakoczy II został rozbity pod Czarnym Ostrowem przez Stefana Czarnieckiego, co spowodowało, że 24 lipca 1657 roku w Międzybożu podpisał kapitulację na mocy której miał zerwać sojusz z Szwecją, wycofać swe wojska z Polski i zapłacić 1,2 miliona złotych polskich. Układu Rakoczego z Polakami nie uznał sułtan turecki Mehmed IV, który przybył osobiście do Siedmiogrodu i pozbawił tronu Rakoczego, a na jego następcę wyznaczył Akosa Barcsaya. Od tego momentu rozpoczyna się walka o władzę w Siedmiogrodzie, sam Rakoczy próbował jeszcze włączyć się do niej, ale zginął w bitwie pod Saszefenes 22 maja 1660 pobity przez Turków. Okres panowania Bethlena i Jerzego Rakoczego I to dla Siedmiogrodu w XVII wieku szczytowy punkt politycznych możliwości. Za panowania Gabora Bethlena rola Siedmiogrodu w Europie Środkowej znacząco wzrosła. Okres jego panowania to przecież złoty okres dla Siedmiogrodu, poprzez reformy począwszy od finansowych aż po wojskowe wzmocnił wydatnie swoje księstwo, po czym rozpoczął okres wojen z Austrią chcąc doprowadzić do zjednoczenia wszystkich ziem węgierskich po swoim berłem. Panowanie Bethlena odbiło się szerokim echem w Europie, jego polityka szukania sojusznika przeciwko Austrii nawet w Szwecji, chęć wstąpienia na tron polski poprzez sojusze ze Szwecją i Moskwą spowodowały, że z Siedmiogrodem zaczęto się liczyć, uznawano go jako pełnoprawnego partnera do walk z Habsburgami. Na ekspansywnej polityce Księstwa Siedmiogrodzkiego korzystały przede wszystkim Turcja, Francja i Szwecja, dążące do osłabienia pozycji i wpływów Austrii, nie tylko w Europie Środkowej, toteż nawet po śmierci Gabora Bethlena jego następca Jerzy Rakoczy I kontynuując politykę swego poprzednika mógł liczyć na poparcie krajów dążących do zneutralizowania wpływów Habsburgów. Decydującą rolę w Europie Środkowej Siedmiogród mógł odegrać jednak za panowania Jerzego Rakoczego II, chociaż ostatecznie jego panowanie spowodowało zachwianie pozycji Księstwa na arenie międzynarodowej, a w końcu powolny upadek Siedmiogrodu. Nigdy do tej pory – jak za panowania Jerzego II Rakoczego – Siedmiogród nie miał takiej szansy na uzyskanie całkowitej niezależności. Wiążę się to przede wszystkim z wojną polsko – szwedzką w latach 1655 – 1660, a ściślej z traktatem z Radnot z 1656 roku, w którym to Księstwo Siedmiogrodu wystąpiło jako jeden z członków, którego celem był rozbiór Rzeczpospolitej Obojga Narodów. Ponadto samodzielna (bez zgody sułtana) interwencja Rakoczego w Polsce, która spowodowała opanowanie przez niego Małopolski i Mazowsza z Warszawą, pozwoliła na wypełnienie zobowiązań sojuszniczych, według których Jerzy Rakoczy II miał przyłączyć te ziemie do Siedmiogrodu, a także zostać królem Polski. Sukcesy militarne księcia Siedmiogrodu zaniepokoiły jednak jego zwierzchnika, czyli sułtana tureckiego. Powodem zaniepokojenia Turcji była możliwość całkowitego uniezależnienia się Siedmiogrodu, a w dodatku zdobycze terytorialne kosztem Rzeczpospolitej. Sojusz ze Szwecją spowodowałby, że Siedmiogród mógł w przyszłości zagrozić polityce tureckiej w Europie Środkowej, a nawet doprowadzić do zjednoczenia ziem węgierskich i wskrzesić niepodległe Państwo Węgierskie. Taka możliwość spowodowałaby, że Turcja pozbawiona zostałaby możliwości dalszej ekspansji w Europie, co nie było zgodne z polityką sułtanów tureckich. Dlatego też Mehmed IV zdecydował się na interwencje w wewnętrzne sprawy Siedmiogrodu, posyłając do Siedmiogrodu chana krymskiego. Jego zadaniem było powstrzymanie ambicji Jerzego Rakoczego II i przywrócenie Siedmiogrodu do roli wasala, w czym niewątpliwie pomogła obsada nowego księcia, którym został Michał Apafi I. Warto dodać, że także dla Habsburgów przywrócenie porządku w Siedmiogrodzie było na rękę, gdyż obawiali się oni tak samo jak Turcja, że wzrost potęgi Siedmiogrodu spowoduje chęć połączenia wszystkich ziem węgierskich i powstanie niepodległego państwa, które mogłoby się przeciwstawić ekspansywnej polityce Habsburgów. Gdyby jednak powiodły się plany Jerzego Rakoczego, a traktat z Radnot zostałby zrealizowany, spowodowałoby to zmianę układu sił politycznych w Europie Środkowej. Powstanie niepodległego Państwa Węgierskie w oparciu o Siedmiogród mógłby zahamować ekspansję polityczną Turcji w głąb Europy, pozycja Habsburgów zostałaby zachwiana, powodując, że inne narody widząc powstanie niepodległych Węgier mogły wziąć przykład i wznowić walki o odzyskanie niepodległości. Rzeczpospolita Obojga Narodów podzielona między sojuszników nie odgrywałaby żadnej roli, pozostając pod wpływami swych sąsiadów, a przede wszystkim Szwecji, która w myśl układu poprzez opanowanie Morza Bałtyckiego stawałaby się mocarstwem europejskim. Wzrost potęgi militarnej Siedmiogrodu, a co najważniejsze walka o zjednoczenie ziem węgierskich, spowodowała, że Siedmiogród zaczął odgrywać znaczącą rolę w Europie Środkowej. Wykorzystując trudną sytuację Habsburgów, książęta siedmiogrodzcy w myśl zjednoczenia ziem węgierskich i wyzwolenia ich spod władzy Habsburgów wznowili walkę o niepodległość Węgier, a własne Księstwo Siedmiogrodzkie było ostoją i centrum tego rodzaju planów. Jednak zbyt wielkie ambicję doprowadziły do upadku Księstwa Siedmiogrodzkiego, które stało się areną przetargów między Austrią a Turcją, a jego rola w Europie Środkowej w końcu XVII wieku została całkowicie zachwiana, powodując kres planom wskrzeszenia niepodległego Państwa Węgierskiego. Artykuł przygotowany w oparciu o następujące opracowania: Bazylow Ludwik, Siedmiogród a Polska, Warszawa 1967; Bazylow Ludwik, Historia powszechna 1492-1648, Warszawa 1991; Felczak Wacław, Historia Węgier, Wrocław 1966; Kersten Adam, Historia Szwecji, Wrocław 1973; Markiewicz Marek, Historia Polski 1492-1795 wyd. 2, Kraków 2002; Piwarski Kazimierz, Osłabienie znaczenia międzynarodowego Rzeczypospolitej w drugiej połowie XVII wieku, Roczniki Historyczne, XXIII, 1957; Reychman Jan, Historia Turcji, Wrocław – Warszawa – Kraków – Gdańsk 1973; Wereszycki Henryk, Historia Austrii, wyd. 2, Warszawa 1986; Wójcik Zbigniew, Zmiana w układzie sił politycznych w Europie środkowo-wschodniej w drugiej połowie XVII wieku, Kwartalnik Historyczny, LXVII, 1, 1960. Tomasz Sanecki Bytom, 7 lipca 2013 r.  Powiązane notki: Ambicje, które doprowadziły do upadku. Od potęgi do zmierzchu Siedmiogrodu – część II    Ambicje, które doprowadziły do upadku. Od potęgi do zmierzchu Siedmiogrodu – część I  Ambicje, które doprowadziły do upadku. Od potęgi do zmierzchu Siedmiogrodu – część I  Zagroził chrześcijaństwu, był twórcą potęgi Imperium Osmańskiego – Sulejman Wspaniały  Zagroził chrześcijaństwu, był twórcą potęgi Imperium Osmańskiego – Sulejman Wspaniały 