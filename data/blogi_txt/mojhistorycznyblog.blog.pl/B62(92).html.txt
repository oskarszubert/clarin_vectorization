Mój Historyczny Blog będący partnerem wydania pierwszej części komiksu historycznego „Praga Gada. O wojnie!” nadal wspiera i patronuje akcji. Kontynuacją pierwszego albumu będzie kolejna część „Praga Gada. O pokoju!”, którą można dotować za pośrednictwem strony  http://polakpotrafi.pl/projekt/praga-gada Ponadto komiksy „Praga. Gada. O wojnie!” i „Praga Gada. O pokoju” można otrzymać za pośrednictwem strony http://polakpotrafi.pl/projekt/praga-gada  Zachęcam każdego do przeczytania poniższej recenzji pierwszej części komiksu „Praga Gada. O wojnie!” oraz wsparcia akcji, mającej na celu kontynuację albumu o losach prażan.  PRAGA WOJENNA  Czym dla Rzymu Trastevere, a dla Paryża Montparnass, tym dla Warszawy Praga. Jest w tych słowach wiele przesady, ale też nie da się nie zauważyć, że Praga różni się od lewobrzeżnych dzielnic Warszawy. W przededniu wojny o jej odmienności świadczyły: handlowo – rzemieślniczy charakter, drewniana architektura poprzetykana z rzadka kupieckimi kamienicami, Pola Elizejskie, czyli partery kwiatowe wzdłuż ul. Targowej, pełne wiernych świątynie trzech wyznań, rozwinięta sieć kolei wąskotorowej, charakterni, mówiący śpiewną gwarą mieszkańcy, podwórkowe kapele oraz nieprzebrane zasoby zwierząt – hodowlanych na podwórzach oraz egzotycznych w ZOO. I liczni kominiarze. Praga to w języku potocznym prawobrzeżna część Warszawy. Dla biuralistów to synonim rozległych dzielnic: Pragi Południe i Pragi Północ. Dla naszych rozmówców Praga oznacza środkowe fragmenty tych dzielnic, znane pod nazwami: Stara Praga, Nowa Praga, Szmulowizna, bywało, że i Kamionek. Nazwa Praga pochodzi od prażenia, czyli procesu wypalania puszczy pod zasiewy. U początku swojej ponad pięciusetletniej historii Praga była samodzielną osadą, od 1648 roku miastem, zaś od 1791 roku stała się częścią stolicy. Praga Gada. O wojnie! to album ilustrujący prywatne mitologie rozmówców. Ich odczytanie nie byłoby jednak pełne bez znajomości kontekstu: Sam fakt wybuchu wojny we wrześniu 1939 roku dla prażan nie był zaskoczeniem. Powszechna była nadzieja, że wszystko rozegra się daleko od Warszawy, a tym bardziej od Pragi. Tak się jednak nie stało. Wielokulturowa Praga lat 30. z dnia na dzień przestała istnieć. Niemieckie dzieci nagle pojawiły się w mundurach Hitlerjugend, a Żydzi z obowiązkową opaską z gwiazdą Dawida. Wkrótce znikli w ogóle, a w ich miejsce poczęły przybywać przesiedlone z lewobrzeżnej Warszawy, z terenów powstałego w 1940 roku getta, rodziny polskie. Wojna to czas strachu przed cierpieniem i śmiercią. Jej zwiastunami byli żołnierze III Rzeszy (zwani przez rozmówców Niemcami), w szczególności oddziały SS, uznane przez Trybunał w Norymberdze za organizację zbrodniczą. Spotkanie z Niemcami wywoływało skrajne emocje. I zostało dokładnie zapamiętane przez naszych rozmówców, mimo iż zazwyczaj trwało kilka minut, co oddają te określenia: „bałabym się nawet wyjść, Niemców się bardzo bałem, sztywniałam ze strachu, odczułem jako szczególne bestialstwo, tak się przeraziłem strasznie, w strachu zamarłem”. Strach przed okupantem potęgowały także plotki, np. o zatrutych czekoladkach zrzucanych przez Niemców, czy lalkach – bombach i zbiorowych rozstrzelaniach. Wiele z nich znajdowało potwierdzenie u naocznych świadków. Niemałą część wspomnień zawierały też epizody z „dobrymi Niemcami”, a więc żołnierzami częstującymi dzieci jedzeniem, „porządnymi, ludzkimi, pewnie też mającymi rodziny, przymykającymi oko, uśmiechniętymi” i skorymi do zabawy. Strach przed terrorem okupanta osiągnął apogeum w 1944 roku, kiedy po upadku powstania warszawskiego Niemcy dokonywali intensywnie sektorowych rewizji domów, aresztowań i egzekucji. Z terenu Pragi wywieziono wówczas ponad 10 tysięcy mężczyzn i chłopców, skierowanych na roboty przymusowe lub do obozów koncentracyjnych, choć liczba ta może być trzykrotnie większa1. Nasiliły się łapanki. Wielu młodych prażan uniknęło wówczas wywózki dzięki wrodzonemu sprytowi i znajomości topografii terenu, ukrywając się w labiryntach piwnic i wewnętrznych dziedzińców, pod hałdami węgla, czy na dachach, tak jak młody czeladnik rzemiosła kominiarskiego z pierwszego komiksu. Wiele uwagi rozmówcy poświęcili też wojskom drugiego agresora, koncentrując się na raczeniu czerwonoarmistów bimbrem oraz chronieniu przed nimi młodych kobiet i cennego mienia. Jedna z opowieści, jaką zarejestrowaliśmy, dotyczyła także wywózek Polaków do łagrów. Aby Czytelnik w pełni zrozumiał kontekst nagrodzonej w naszym konkursie noweli Pawła Piechnika „Twarz ze Wschodniego”, podaję za historykami, iż od 1939 roku masowe wywózki Polaków na Syberię były jednym z podstawowych instrumentów polityki okupacyjnej władz sowieckich. W ciągu lat 1939 -1945 na Syberię zostało zesłanych kilkakrotnie więcej Polaków (kilkaset tysięcy) niż przez niemal dwieście lat rosyjskiej dominacji nad Polską przed 1917 rokiem. Zesłańcy trafiali do koncentracyjnego obozu niewolniczej pracy, zwanego łagrem lub gułagiem2. Tylko nielicznym udało się uciec, lub, jak kucharzowi z noweli Piechnika, dotrwać do końca wyznaczonego przez NKWD „pobytu”, trwającego nierzadko kilka dekad. Najdalej wysuniętym na wschód warszawskim dworcem, który wielu z nich powitał, był ten na Pradze. Wojna przeobraziła Pragę, zniszczyła 25% jej zabudowy, oszpeciła lejami po bombach, zasiekami i bunkrami, szokowała widokiem ludzkich zwłok. Na praskich podwórzach pojawiły się fundowane przez niezwykle zżytych i solidarnych mieszkańców kapliczki. Nocami, nawet przy głównych arteriach panowała ciemność, a od czerwca 1941 roku nie dochodziło światło z okien domów w związku z wprowadzonym zaciemnieniem mieszkań. Na Pragę spadło też kilka, wyjątkowo niszczycielskich pocisków (zwanych „latającymi krowami”) wystrzelonych z moździerzy samobieżnych typu Karl Gerät.  Gdy mężczyzn objęła mobilizacja lub dostali się w ręce okupanta, matki i niańki pozostały same, mając pod opieką zazwyczaj kilkoro dzieci. Częściowo obowiązki ojców przejęli kilku lub kilkunastoletni chłopcy, a bywało, że i dziewczęta. Mali prażanie przyswoiwszy sobie okupacyjną codzienność potrafili się w niej odnaleźć znacznie lepiej niż dorośli. Drwili sobie w najlepsze z okupacyjnych zakazów, pomagali szmuglować mięso z podwarszawskich miejscowości, pozyskiwali je także ze zabitych koni, handlowali na ulicach i bazarach wykruchami z niedopałków papierosów, pestkami słonecznika i towarami zdobytymi na ryzykownych wyprawach (np. żółwiami zrabowanymi z niemieckiego transportu kolejowego), w mroźne zimy wycinali okazy dendrologiczne w parkach na opał i bardzo często, wzorem starszych kolegów, pomagali w walce z okupantem. Postawę patriotyczną wynosili z domów, pełnych pamiątek i opowieści o bohaterach poprzedniej, I Wojny Światowej. Okupacja wprowadziła reglamentację czasu wolnego. Dzieci i młodzież zostały wciągnięte w wir obowiązków do tej pory przynależnych dorosłym, szczególnie, gdy ci ostatni byli nieobecni. Jak pisał Tomasz Szarota: „rzadko chyba w historii znajdziemy przykład tak daleko posuniętej integracji świata dziecięcego ze światem dorosłych, przenikania spraw, którymi żyło pokolenie rodziców, do sfery wrażeń, doznań i uczuć ich dzieci”3. Wiele półsierot znalazło wówczas na Pradze opiekę i solidne wychowanie w Ognisku prowadzonym przez Kazimierza Lisieckiego zwanego „Dziadkiem”. Ten lubiany pedagog i społecznik od 1933 roku niestrudzenie prowadził – działające także podczas wojny – domy dziennego pobytu i bursy, w których wdrażał swój autorski model wychowania młodzieży. Oparł go na podmiotowym traktowaniu wychowanków, na aktywnym włączaniu ich w życie gromady i dzielnicy, na budowaniu więzi o charakterze rodzinnym, na zasadach molarnych, wśród których kluczowe były: honor, godność i pomocniczość. Dziadek jest po dziś dzień żarliwie wspominany przez wychowanków, a jego Ogniska nadal działają. Dzieci oczywiście spędzały czas także na zabawie, np. w klipę, berka, pikutę, ale przede wszystkim w wojnę – w naturalnej scenerii i przy użyciu autentycznej broni. Odgłosy zabaw dziecinnych mieszały się z salwami broni maszynowej i hukiem granatów ręcznych. Dziecięca nieświadomość i praska fantazja pozwoliły małym performerom włączać do swoich spektakli także żołnierzy, i to z obu stron barykady. Fikcja dziecięcej gry mieszała się z realnością okupacyjnej scenerii. Jak wspominał Ryszard Kapuściński, równolatek naszych rozmówców: „Przysłuchajcie się spotkaniu tych, którzy przeżyli wojnę. Kiedy zbiorą się i usiądą wieczorem przy stole. Nieważne, o czym zaczną mówić. Tematów może być tysiąc, ale zakończenie będzie jedno: i będzie nim – wspominanie wojny… Długo myślałem, że jest to świat jedyny, że tak on wygląda, że tak wygląda życie. To zrozumiałe: lata wojny były dla mnie okresem dzieciństwa, a potem początków dojrzewania, pierwszego rozumienia, narodzin świadomości. Stąd zdawało mi się, że nie pokój, a wojna jest stanem naturalnym, a nawet jedynym, jedyną formą egzystencji, że tułaczka, głód i strach, naloty i pożary, łapanki i egzekucje, kłamstwo i wrzask, pogarda i nienawiść są naturalnym i odwiecznym porządkiem rzeczy, treścią życia, esencją bytu”4. Czytając komiks pamiętajmy zatem, iż w czasie zniewolenia wypełnionego cierpieniem, głodem i strachem, wisusy z Pragi cieszyły się swoją wolnością i niezależnością, wykazując się nie lada odwagą i sprytem, a czasem niefrasobliwością. Wojna ma swoje prawa, a dzieciństwo swoje. 1 P. Elsztein, Moja Praga, Warszawa 2002. 2 S. Ciesielski, W. Materski, A. Paczkowski, Represje sowieckie wobec Polaków i obywateli polskich, Warszawa 2000. 3 T. Szarota, Okupowanej Warszawy dzień powszedni. Studium historyczne, Warszawa 1988. 4 A. Domosławski, Kapuściński non- fiction, Warszawa 2010. Autorem powyższego tekstu, pomysłodawcą i redaktorem albumu jest Pan Przemysław J. Olszewski. Tomasz Sanecki Bytom, 21 października 2013 r.  Powiązane notki: Wesprzyj drugą część komiksu Praga Gada!  Komiks „Praga Gada. O Wojnie!” W lipcu komiks „Praga Gada. O wojnie” Posłuchaj, jak Praga Gada!  Komiks „Praga Gada. O Wojnie!” 