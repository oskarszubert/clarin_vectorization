Żywa i zwarta akcja, porywająca powieść z zapierającą dech fabułą, dwie płaszczyzny czasoprzestrzeni: z jednej strony dzieje okupowanej Warszawy podczas II wojny światowej, a przede wszystkim losy dzielnej Ireny Sendler, z drugiej strony życie trzech nastolatek z amerykańskiego Kansas City, które przez przypadek odkryły i zaczęły zgłębiać żywot Sendlerowej. Dzięki temu rozpowszechniły na cały świat zapomniane już bohaterstwo tej niezwykłej kobiety. To elementy składające się na całość pod tytułem: Życie w słoiku. Ocalenie Ireny Sendler autorstwa Jacka Mayera. Jest to niezwykła  opowieść o bohaterstwie, nadziei i determinacji, a myślą przewodnią jest cytat z Żydowskiego Talmudu: „Kto zmienia jednego człowieka ten zmienia cały świat.” Życie w słoiku na zawsze już zmieniło życie młodych dziewcząt z Kansas City. Irena Sendlerowa wraz z grupą przyjaciół uratowała 2500 żydowskich dzieci od śmierci w getcie warszawskim. Dzieci były przemycane i otrzymywały nową tożsamość. Ażeby pamiętać kto jest kim, zapisywała ich prawdziwe nazwiska na kartkach papieru, które następnie zakopywała w słoikach w ogrodzie. Po wojnie historia Ireny została stłumiona w komunistycznej Polsce i celowo zapomniana, by na powrót zostać odkrytą sześćdziesiąt lat później. Licealistki z Kansas im więcej poznawały zapomnianą historię Ireny Sendlerowej, tym bardziej łączyły swoje problemy z historią bohaterki, która pukała do żydowskich drzwi w getcie warszawskim i jak sama mówiła próbowała namówić matki do oddania swoich dzieci. Nastolatki stworzyły w 1999 roku sztukę teatralną pt. „Życie w słoiku”. Ich przesłanie było proste: kto przeciwdziała złu i ratuje dobro, ten zmienia świat. (Jacek Leociak z PAN). Później grano ją w środkowych stanach USA, w Nowym Jorku, Los Angeles, a wreszcie w Polsce. „Życie w słoiku” uświadamia, że tak naprawdę każdy z nas może być Ireną Sendlerową, że aby czynić dobrze trzeba po prostu umieć wykrzesać z siebie człowieczeństwo. I te trzy młode dziewczęta wraz z grupą przyjaciół zrozumiały to przesłanie i do dnia dzisiejszego nie wycofały się z projektu, nadal grają przedstawienia o dzielnej Irenie Sendler, której mottem życiowym było wpojone jej przez ojca stwierdzenie: „Ludzie dzielą się tylko i wyłącznie na dobrych i złych, a nigdy nie na Żydów, Polaków czy Niemców”. O autorze: Jack Mayer jest lekarzem pediatrą z zawodu, a z zamiłowania pisarzem. Mieszka w stanie Vermont. W trakcie swojej praktyki pediatrycznej pisał wiele opowiadań i esejów, jednakże „Życie w słoiku. Ocalenie Ireny Sendler” zapewniło mu rzesze czytelników. Sześćdziesiąt procent dochodu ze sprzedaży powieści autor przekazuje Fundacji „Sendler/Life in Jar” w celu promowania dziedzictwa Ireny Sendlerowej, do inspirowania nauczycieli i uczniów,  aby brali przykład z niedocenionych bohaterów w historii, uczyli szacunku i zrozumienia wszystkich, niezależnie od rasy, religii lub wyznania. Tytuł oryginalny: „Życie w słoiku. Ocalenie Ireny Sendler” Liczba stron: 428 Rok wydania: 2013 Cena: 39,99 zł Wydawnictwo: AMF+ Gorąco Polecam! Tomasz Sanecki Bytom, 6 czerwca 2013 r.  Powiązane notki: Recenzja książki Krzysztofa Potaczały „Bieszczady w PRL-u 2”  Recenzja książki Piotra Gibowskiego – „Asymetria. Rosyjska ruletka”  Recenzja książki Piotra Gibowskiego – „Asymetria. Rosyjska ruletka” Recenzja książki Sally Bedell Smith – Elżbieta II. Portret monarchini. Spotkanie z autorem książki „Bieszczady w PRL-u 2″ – anegdoty i slajdowisko 