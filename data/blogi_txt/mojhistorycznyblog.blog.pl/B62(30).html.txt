Turcja będąca jeszcze w XIX wieku państwem z którym należało się liczyć, już na początku XX wiek okazała się tworem na glinianych nogach. Klęska w wojnie z Włochami zakończona upokarzającym pokojem w Ouchy 15 października 1912 roku na mocy którego Turcja zrzekała się zwierzchnictwa na rzecz Włoch nad Trypolitanią i Cyrenajką, uznając jednocześnie zabór tych ziem przez Włochów, zachęciła podburzone przez Rosję państwa bałkańskiego do wojny z Turcją. 13 marca 1912 roku pod egidą Rosji został zawarty traktat sojuszniczy bułgarsko-serbski przewidujący wojnę zaczepną przeciwko Turcji i podział ewentualnych zdobyczy w Macedonii – strefę około 60 km szerokości wzdłuż rzeki Wardar uznano za teren sporny, a o jego losie miał zadecydować arbitraż cara Mikołaja. 29 maja podpisano z kolei traktat bułgarsko- grecki, także skierowany przeciwko Turcji. Czarnogóra zawarła natomiast sojusz z Serbią i umowę ustną z Bułgarią. Czwórprzymierze skierowane przeciwko Turcji wykorzystało jej osłabienie i w październiku 1912 roku rozpoczęło wojnę. Jej wynik przesądziły już pierwsze bitwy:  Zwycięstwo bułgarskie pod Kirkkilise 24 października i Lüleburgaz 29 października; Zwycięstwo serbskie pod Kumanovem 24 października; Zajęcie 8 listopada przez wojska greckie Salonik.  Wojska bułgarskie wykorzystując zwycięstwa rozpoczęły oblężenie Adrianopolu, kierując swe wojska również na Stambuł. Ich zwycięski pochód zatrzymały fortyfikacje pod Czatadżą na przedpolach stolicy. 3 grudnia 1912 roku na prośbę Turcji doszło do zawieszenia broni. Rokowania pokojowe rozpoczęte w Londynie nie dały żadnego rezultatu, wobec czego 3 lutego 1913 roku wznowiono działania wojenne. W dalszym ciągu czwórprzymierze odnosiło sukcesy. W marcu 1913 roku Bułgarzy i Serbowie zdobyli Adrianopol, zaś wojska greckie Janinę. Rząd turecki uznając, że dalszy opór nie ma sensu, zwrócił się do sojuszników bałkańskich o rozejm i rozmowy pokojowe. 30 maja 1913 roku w Londynie podpisano traktat pokojowy. Na jego mocy Turcja ustąpiła sprzymierzeńcom bałkańskim ziemie położone na zachód od linii Enez – Midye w Tracji oraz Kretę. Traktat londyński stał się jednak kością niezgody wśród sojuszników. Brak porozumienia i wzajemne pretensje do ziem w Macedonii spowodowały, że w gronie sojuszników bałkańskich zawrzało, co doprowadziło do rozpadu sojuszu i wojny niedawnych sprzymierzeńców. Artykuł przygotowany w oparciu o następujące opracowania: Batowski Henryk, Między dwiema wojnami 1919-1939, Kraków 2001; Czubiński Antoni , Historia Powszechna XX wieku, Poznań 2003; Pajewski Janusz, Historia Powszechna 1871-1918, wyd. 9, Warszawa 2002. Tomasz Sanecki Bytom, 3 marca 2013 r.  Powiązane notki:  I wojna bałkańska 1912-1913 i traktat londyński z 30 maja 1913 roku Upokarzająca klęska Rzeczpospolitej Obojga Narodów – traktat w Buczaczu z 18 października 1672 roku Traktat bytomsko-będziński w 1589 roku Traktat w Altranstäd w 1706 roku. Upadek Augusta II Traktat bytomsko-będziński w 1589 roku 