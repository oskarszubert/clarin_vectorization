Ocalić od zapomnienia – to nie tylko hasło przewodnie tej książki, ale także tytuł wstępu publikacji Kazimierza Boska. Autor próbuje uzmysłowić już na samym początku czytelnikowi o skali tego masowego procederu, jakim była niewolnicza praca w kopalniach. „Były ich tysiące. W okresie nasilenia represji – nawet setki tysięcy młodych ludzi więzionych pod ziemią. A mimo to nikt o nich nie wiedział” Dla śląskiego i nie tylko społeczeństwa żołnierze-górnicy zwani szyderczo, co podkreśla Bosek „czarnymi baronami”, byli po prostu uznawani za przestępców, wyrzutków i ludzi godnych potępienia. Funkcjonujące po II wojnie światowej tzw. karne bataliony kopalniane funkcjonujące pod szyldem Wojskowej Służby Zastępczej pochłonęły tysiące ludzkich istnień. Do dziś nie wiemy i prawdopodobnie nigdy nie poznamy prawdziwych danych o śmiertelności w karnych batalionach kopalnianych. Walce o ich pamięć poświęcił się autor niniejszej publikacji Kazimierz Bosek, który był rzecznikiem prasowym Związku Represjonowanych Żołnierzy – Górników. Dzięki tej publikacji każdy, kto sięgnie po nią pozna prawdę o wydarzeniach, osobach i komunistycznym systemie, który stworzył tysiącom mężczyzn piekło. Prawda o karnych batalionach kopalnianych po raz pierwszy w Polsce wyszła na światło dzienne po 1989 roku. Do tego czasu, komunistyczna cenzura zabraniała jakichkolwiek wzmianek o tym, co działo się z tysiącami górników po II wojnie światowej i w latach pięćdziesiątych. Pierwsze trzy rozdziały książki to walka Kazimierza Boska o prawdę. Jego artykuły, jakie po zmianie systemu politycznego w Polsce ukazały się w Expressie Wieczornym oraz walka w prasie o prawdę o skrzywdzonych górnikach pokazują, jak małą, a wręcz żadnej wiedzy nie miało na ten temat polskie społeczeństwo. Dzięki dotarciu Kazimierza Boska do archiwów Wojskowego Instytutu Historycznego poznaliśmy nieznane dotąd fakty dotyczące batalionów pracy, które w latach 1949-1959 funkcjonowały w Polsce. Zebrane przez niego informacje, dowody i bezsprzeczne fakty posłużyły także do napisania scenariuszu filmu „Czarni baronowie”, który poświęcono żołnierzom-górnikom z polskich obozów pracy. Jak podkreśla autor publikacji, przez niemal cały okres Polski Ludowej nad problemem wojskowych batalionów górniczych rozciągnięta była szczelna zasłona milczenia. Dopiero zmiany ustrojowe w Polsce ukazały całą prawdę o wydarzeniach z przełomu lat 40 i 50 XX wieku w Polsce, a także po raz pierwszy pojawiły się głosy mówiące o zadośćuczynieniu moralnym i materialnym ofiarom obozów pracy. Tą prawdę na nowo odkrywamy ponownie dzięki książce Kazimierza Boska. Wciągająca relacja autora, opatrzona fotografiami, a także scenariuszem filmu „Czarni baronowie” pozwala czytelnikowi zrozumieć, jak traktowano „wrogów ustroju” w Polsce Ludowej. Książka z pewnością zaciekawi nie tylko historyków, ale każdego kto poszukuje prawdy o czasach powojennej Polsce. Autor: Kazimierz Bosek; Tytuł: „Tajemnice Czarnych Baronów. Żołnierze górnicy 1949-1959” Wydawca: Bellona, Warszawa 2013; Liczba stron: 232; Cena: 20 zł; Więcej  tutaj Polecam!!!  Tomasz Sanecki  Bytom, 25 listopada 2013 r.  Powiązane notki: Recenzja książki Jerzego Besali „Zygmunt Stary i Bona Sforza” Recenzja książki „Efraim Zuroff. Łowca Nazistów” Recenzja książki Romualda Romańskiego „Królewskie dzieci z nieprawego łoża. Dzieje polskich bękartów” Recenzja książki Marco Patricelliego „Umierać za Gdańsk” Recenzja książki „Kwatery wojenne Hitlera” 