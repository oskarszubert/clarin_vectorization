Niekwestionowany zwycięzca I wojny bałkańskiej – Bułgaria przekonana o swojej sile dążyła po traktacie londyńskim z 30 maja 1913 roku do zdobycia jak największych korzyści terytorialnych. Dotychczasowy sojusznicy: Bułgaria, Serbia, Grecja nie potrafili jednak dojść do porozumienia. Traktat londyński stał się więc kością niezgody wśród sojuszników. Brak porozumienia i wzajemne pretensje do ziem w Macedonii spowodowały, że w gronie sojuszników bałkańskich zawrzało, co doprowadziło do rozpadu sojuszu i wojny niedawnych sprzymierzeńców. Z 29 na 30 czerwca 1913 roku Bułgarzy zaatakowali Serbię i Grecję. Przeliczyli się jednak z własnymi siłami. Wojska serbskie i greckie stawiły o wiele silniejszy opór niż przypuszczali Bułgarzy. Do wojny włączyła się niespodziewanie Rumunia uderzając na Bułgarię. Zgłaszała ona pretensję do Dobrudży Południowej. Wreszcie korzystając z zamieszania Turcy zajęli Adrianopol. Bułgaria narażona na klęskę poprosiła o pokój. Zawarto go 10 sierpnia 1913 roku w Bukareszcie. Warunki dla Bułgarii były bardzo niekorzystne. Tracili na rzecz Rumunii Silistrę oraz musieli się wyrzec całej spornej strefy w Macedonii. W wyniku dwóch wojen bałkańskich ludność Bułgarii powiększyła się zaledwie o 400 tysięcy mieszkańców, zaś Grecji o 1 mln 600 tysięcy mieszkańców, zaś Serbii – 1 mln 200 tysięcy. Sukcesy Serbii już w I wojnie bałkańskiej wzbudziły niepokój Austro-Węgier. Serbowie dążyli wyraźnie do uzyskania dostępu do Morza Adriatyckiego. Własny port wzmocniłby gospodarczo i politycznie pozycję Serbów w tej części Europy oraz w stosunku do monarchii naddunajskich. Sprzeciwiała się temu wyraźnie Austria. Poparły ją nie tylko Niemcy, ale również Włochy, które nie chciały szerzenia się wpływów słowiańskich nad Adriatykiem. Za Serbią stanęła Rosja, co groziło wybuchem konfliktu zbrojnego na szeroką skalę. Ostatecznie państwa Trójprzymierza przeforsowały swój punkt widzenia powołując do życia niezawisłe księstwo Albanii, które zagrodziło Serbom do morza. II wojna bałkańska po raz kolejny pokazała siłę Serbii. Nie zwróciła się ona ku Adriatykowi, lecz Macedonii. Dla Austro-Węgier był to już wyraźny sygnał, że na południu powstało na tyle silne państwo, mogące zagrozić jej polityce na Bałkanach, tym bardziej, że za Serbią stała Rosja. Dlatego też dyplomacja austriacka próbowała wzmocnić swoje stosunki dyplomatyczne z Rumunią oraz Bułgarią – krajem, który w ostatniej wojnie bałkańskiej został przez Serbów upokorzony. Wzrost napięcia na Półwyspie Bałkańskim w latach 1912-1913 był jedną z iskier zapalnych wybuchu I wojny światowej. Zamach na arcyksięcia Franciszka Ferdynanda w Sarajewie w 1914 roku, udzielone Austro-Węgrom poparcie Niemców w stosunku do żądań wysuniętych przez Austrię wobec Serbii, otwarły drogę do jak się okazało jednego z największych i najkrwawszych konfliktów zbrojnych na świecie – I wojny światowej w latach 1914-1918. Artykuł przygotowany w oparciu o następujące opracowania: Batowski Henryk, Między dwiema wojnami 1919-1939, Kraków 2001; Czubiński Antoni , Historia Powszechna XX wieku, Poznań 2003; Pajewski Janusz, Historia Powszechna 1871-1918, wyd. 9, Warszawa 2002. Tomasz Sanecki Bytom, 5 marca 2013 r.  Powiązane notki: II wojna bałkańska w 1913 roku. Klęska Bułgarii i wzrost napięcia międzynarodowego w Europie Środkowo-Wschodniej  I wojna bałkańska 1912-1913 i traktat londyński z 30 maja 1913 roku  I wojna bałkańska 1912-1913 i traktat londyński z 30 maja 1913 roku  Upadek Bułgarii w 1018 roku Wielka Wojna Północna – Wzrost znaczenia konfederacji sandomierskiej 