To jedna z najbardziej pasjonujących książek, nie tylko ze względu na postać w niej opisaną, ale również przez wzgląd na autora tej publikacji – Piotra Pinińskiego – hrabiego, potomka Karola Stuarta – wnuka Jakuba II, króla Wielkiej Brytanii. Nieczęsto bowiem zdarza się, aby potomkowie sławnych rodów arystokratycznych pisali książki. Jeśli już nawet owe publikacji są wydawane, są to przede wszystkim wspomnienia i refleksje. Zupełnie inaczej podszedł do tego tematu Piotr Piniński, który stworzył świetną biografie ukazującą burzliwe życie księcia Karola Edwarda Stuarta, potomka Sobieskich. Przez lata poszukując w europejskich archiwach dokumentów udało się Piotrowi Pinińskiemu zebrać materiał, który umożliwił mu napisanie pasjonującej pracy poświęconej swojemu przodkowi. A był nim książę Karol Edward Stuart, syn księżniczki Klementyny Sobieskiej i wnuk polskiego królewicza, Jakuba Sobieskiego. Jego burzliwa historia, a przede wszystkim wywołane przez niego powstanie w Szkocji i próba osadzenia go na tronie brytyjskim do dziś budzą emocje na Wyspach Brytyjskich. Publikacja autora podzielona na osiem rozdziałów ukazuje całe życie Karola Edwarda Stuarta. Poznamy nie tylko jego rodziców, ale także historię jego dalszych przodków, burzliwe dzieje młodego Karola i wreszcie najważniejszą kwestię, dzięki której bohater publikacji zapisał się na stałe na kartach historii. Mowa oczywiście o powstaniu szkockim na czele którego w 1745 roku stanął młody, bo dwudziestopięcioletni Karol. O tym, że Szkoci byli na przegranej pozycji, a mimo to podjęli próbę usunięcia Hanowerczyków i ich przedstawiciela Jerzego II z tronu świadczy świetny cytat Piotra Pinińskiego: ”Każdy również zdawał sobie sprawę, że Hanowerczycy są w stanie zebrać armię ponad trzydziestu tysięcy zaprawionych w bojach weteranów, wezwać na pomoc Holendrów, z którymi łączył ich układ o wzajemnej pomocy wojskowej, kupić niemieckich najemników, a następnie wyposażyć tę armię – mają bowiem do dyspozycji cały skarb państwa, a także flotę, żeby trzymać Francuzów i Hiszpanów z daleka. Fakt, że tak wielu Szkotów było gotowych zaryzykować, wskazuje jasno, jak nienawidzono unii i jak bezgranicznie pogardzano tym marnym niemieckim lordzikiem, czyli Jerzym II” Niemalże udało mu się pokonać Jerzego II i odzyskać tron, jednak sen Karola Edwarda Stuarta prysł pod przegranej bitwie pod Culloden w 1746 roku. Wówczas stając się zbiegiem, ukrywał się aż do czasu emigracji we Francji. Próba odzyskania tronu nie była jedyną burzliwą historią w jego życiu. Wyjazd do Francji, a następnie ucieczka z niej, pogarszający się jego stan psychiczny, alkoholizm, a także obsesja miały dramatyczny wpływ na los Karola i jego najbliższych. Jego małżeństwo w kwiecie wieku, burzliwe rozstanie zarówno z żoną, jak i kochanką oraz jedyną córką to niewątpliwie najbardziej przygnębiający okres w życiu księcia. Jednakże patrząc od strony czytelnika, stwierdzam, że obiektywizm Piotra Pinińskiego jest bardzo dużym atutem publikacji. Nie próbuje on ubarwiać, usprawiedliwiać czy tłumaczyć postępowania Karola, ukazując zarówno jego zalety, jak również wady. Próba odzyskania tronu, wygnanie do Francji i trudny okres rozstania z ojczyzną oraz najbliższymi zostały jednak przyćmione w publikacji kwestią potomków Karola Edwarda Stuarta. Jego jedyna córka i dziedziczka oraz trójka wnuków, których istnienie skrywano przed całym światem jest niewątpliwie jednym z najciekawszych wątków tej książki. Kiedy pod koniec swego życia zdrowie Karola zaczęło znacząco podupadać, zdecydował się on bowiem nie tylko uznać Karolinę za swoją córkę, ale uczynił ją także dziedziczką, nadając jej tytuł: Jej Królewskiej Wysokości księżnej Albany. I tutaj pojawia się także tajemnica trójki wnuków Karola, a mianowicie dzieci Karoliny Stuart – Marii Wiktorii, Karoliny Maksymiliana oraz Augusta Maksymiliana. Ich istnienie ukrywano przed światem, próbowano oszustw w kwestii ich ojcostwa, a do niedawna była to jedna z najbardziej strzeżonych tajemnic w historii Szkocji. Cała trójka wnucząt Karola związała się ściśle z historią Polski, a zawarte w publikacji ich biografie zaskoczą niejednego z czytelników. Pod tym kątem publikacji Piotra Pinińskiego jest prawdziwą perełką wśród książek historycznych. Napisana przez potomka „Ostatniego bohatera wojny o niepodległość Szkocji”, zawierająca wiele ciekawostek i faktów z życia Stuartów i ówczesnej sytuacji w Europie oraz uzupełniona barwnymi i ciekawymi ilustracjami, zdjęciami, kopiami dokumentów i drzewem genealogicznym rodu jest wspaniałą pozycją książkową, która zaciekawi historyków oraz miłośników poszukiwania niewyjaśnionych zagadek z zakresu historii. Piotr Piniński urodził się w Londynie w 1956 roku. Jest absolwentem miejscowego Sotheby’s Institute of Art, byłym dyrektorem brytyjskiego banku inwestycyjnego Barclays BZW, wieloletnim członkiem zarządu Fundacji Lanckorońskich, patronem angielskiego The Northumbrian Jacobite Society i honorowym członkiem dożywotnim The Stewart Society. Jego artykuły ukazywały się na łamach The Stewarts, jest autorem książek i szkiców historycznych, m.in. Ostatniego sekretu Stuartów, Bonnie, Prince Charlie. A Life czy The Children of Charlotte, Duchess of Albany. Regularnie wykłada w Polsce i za granicą na temat ostatnich przedstawicieli królewskiego rodu Stuartów na zaproszenie rozmaitych instytucji, między innymi dla The National Trust for Scotland. Autor: Piotr Piniński; Tytuł: „Dziedzic Sobieskich. Bohater ostatniej wojny o niepodległość Szkocji”; Wydawca: Zysk i S-ka; Rok i miejsce wydania: Poznań, 2013 rok; Liczba stron: 295; Cena: 40,01 zł; Więcej: tutaj   Gorąco Polecam!!!  Tomasz Sanecki,  Bytom, 10 marca 2014 r.  Powiązane notki: Recenzja książki Briana Johnsona „Sekrety drugiej wojny światowej” Recenzja książki Romualda Romańskiego „Wojny Kozackie. Od Zbaraża do ugody w Perejesławiu” Recenzja książki Piotra Gibowskiego – „Asymetria. Rosyjska ruletka” Recenzja książki Pawła Wieczorkiewicza „Sprawa Tuchaczewskiego” Recenzja książki Evana Mawdsleya „II wojna światowa. Nowe ujęcie” 