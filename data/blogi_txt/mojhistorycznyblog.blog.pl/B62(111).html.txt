Bitwa pod El Alamein rozegrana w czasie kampanii niemieckiej w Afryce Północnej stała się jednym z przełomowych wydarzeń II wojny światowej. To tutaj najpierw generał Claude`a Auchinleck powstrzymał niemiecki Afrika Korps pod dowództwem Erwina Rommla, zaś potem brytyjski marszałek Bernard Law Montgomery rozgromił wojska niemieckie, co stanowiło punkt zwrotny w kampanii w Afryce Północnej. Było to nie tylko pierwsze zwycięstwo brytyjskich sił lądowych nad wojskami niemieckimi, ale stanowiło początek końca wielkiej wizji Rommla i Hitlera o zdobyciu panowania nad Egiptem. Bitwie tej swoją publikację poświęcił zmarły w 2000 roku wybitny i legendarny oficer brytyjskich wojsk lądowych – Philip Warner. Wykładowca Akademii Wojskowej w Sandhurst w precyzyjny sposób przedstawił czytelnikowi dlaczego doszło do starcia armii niemieckiej i brytyjskiej pod El Alamein. Autor wyjaśnia również znaczenie strategiczne tego miasta oraz pokrótce opisuje przebieg obu bitew pod El Alamein, w tym między innymi przyczyny klęski feldmarszałka Rommla pisząc: „Gwoździem do trumny było opanowanie przez Montgomery`ego specjalnej taktyki Rommla i wykorzystanie jej przeciw niemu…” Pokonany „Lis pustyni” musiał pogodzić się nie tylko z klęską i odwrotem, ale z biegiem czasu dochodziło do jego świadomości, że kampania w Afryce Północnej jest stracona. Philip Warner swoją publikację podzielił na dwie części. Pierwsza z nich poświęcona została właśnie opisowi przyczyn starcia obu armii pod El Alamein oraz opisowi obu bitew w lipcu oraz między październikiem a listopadem 1942 roku. Z kolei druga część książki to zbiór wspomnień zebranych, wybranych i opracowanych przez autora. Relacje świadków tamtych wydarzeń doskonale obrazują wydarzenia, jakie rozegrały się pod El Alamein. Wśród nich są nie tylko wspomnienia oficerów i podoficerów, ale zwykłych szeregowych, którzy ponosili największy ciężar walk. Codzienność w skwarze słońca, ludzki trud, bezprzykładna odwaga żołnierzy, ale także lęk, łzy, bojaźń i wszechobecna śmierć. Takie są przeżycia tych, którzy ponad siedemdziesiąt lat temu brali udział w tej przełomowej bitwie, zakończonej sukcesem wojsk brytyjskich. Publikacja Philipa Warnera wydana przez wydawnictwo „Bellona” to cenny dokument będący uzupełnieniem wiedzy na temat wojny w Afryce Północnej oraz postaci feldmarszałka Erwina Rommla i generała Bernarda Montgomery`ego. Ta godna polecenia książka z pewnością zaciekawi nie tylko historyków czy znawców II wojny światowej, tym bardziej, że jest opatrzona dokładnymi mapami i zdjęciami. El Alamein – miejscowość i stacja kolejowa w Egipcie na wybrzeżu Morza Śródziemnego na północnym skraju 40-milowego pasa na południu kończącego się stromymi skłonami depresji Quttara z lotnymi piaskami i słonymi bagnami. To tutaj rozegrały się dwie bitwy, które zmieniły bieg kampanii w Afryce Północnej i były początkiem końca niemieckiego Afrika Korps pod dowództwem feldmarszałka Erwina Rommla. Autor: Philip Warner; Tytuł: Klęska Lisa Pustyni. Bitwa pod El Alamein we wspomnieniach; Wydawca: Bellona; Liczba stron: 256; Cena: 23,90 zł  Więcej tutaj  Gorąco Polecam!!!  Tomasz Sanecki;  Bytom, 20 stycznia 2014 r. Powiązane notki:  Recenzja książki Philipa Warnera „Klęska Lisa Pustyni. Bitwa pod El Alamein we wspomnieniach” Recenzja książki Karla-Heinza Friesera „Legenda Blitzkriegu. Kampania zachodnia 1940” Recenzja książki Briana Johnsona „Sekrety drugiej wojny światowej” Recenzja książki Marco Patricelliego „Umierać za Gdańsk” Recenzja książki „Willy Brand. Wspomnienia” 