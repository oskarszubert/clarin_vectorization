Czynników, które doprowadziły do wybuchu rewolucji islamskiej w Iranie w latach 1978-1979 i spowodowały przejęcie władzy przez ajatollaha Chomeiniego należy szukać w sytuacji gospodarczej, politycznej i w samym stosunku władz do społeczeństwa, które nie sprzyjało prowadzonej polityce przez reżim Mohammeda Rezy Pahlawiego. Sytuacja gospodarcza w Iranie miała kluczowe znaczenie dla wydarzeń w 1979 roku, gdyż odmieniła ona gwałtownie sytuację w państwie. Choć dynamika wzrostu w Iranie była wciąż wysoka, problemy zaczęły się pojawiać w rolnictwie, gdyż spadała z roku na rok liczba zatrudnionych w rolnictwie, przy wzroście na przestrzeni lat 1956-1976 ludności z 18 do 34 milionów. Sytuacja w rolnictwie spowodowana spekulacją ziemi, nieruchomościami, nieopłacalnością produkcji spowodowała masową migrację ludności rolniczej do miast. Poza tym ówczesne władze musiały się uporać z tzw. sojuszem bazaru – potężnej instytucji, która miała zawsze wpływ na władzę i mułłów – prawdziwej opozycji, której żaden rząd nie potrafił rozbić i wyeliminować z wpływów na sprawy kraju. Początek końca reżimu cesarskiego wiąże się z nową polityką premiera Jashimida Amouzegara. Początkowo jego polityka szła w kierunku usprawnienia administracji, walki z korupcją, inflacją czy wywozem kapitałów za granicę. Jednak jego polityka przyczyniła się do kryzysu w gospodarce irańskiej, ponieważ inwestycje państwowe były nadmiernie rozkręcane, resortom i prowincjom obcięto dotacje budżetowe, wstrzymano kredyty dla budownictwa prywatnego, co spowodowało bankructwo setek firm budowlanych, podniesiono bariery celne, ale w stosunku do firm państwowych z udziałem kapitału rodziny cesarskiej wprowadzano np. cła importowe na wyroby stalowe. Nowy premier przede wszystkim chronił państwowe firmy, w których udziały miała rodzina cesarska, zaś poprzez podniesienie podatków, wprowadzenie nadmiernej biurokracji w administracji, większych cłach handlowych, władza uderzyła w bazar i prywatnych przedsiębiorców, którzy nie wytrzymując konkurencji bankrutowali. Polityka premiera Amouzegara to trwające malwersacje, korupcja, ochroną własnych interesów, ale poza tymi czynnikami istniały również czynniki polityczne, za rządów Pahlawich władza zaczęła się mieszać w wewnętrzne sprawy społeczeństwa, ponadto twórca dynastii, były oficer pułku kozackiego, prowadził brutalne represje wobec mułłów, prowadzać do parcelacji ziemi wspólnot religijnych, później przejmując na rzecz Fundacji Pahlawich zapisów testamentowych, które każdy muzułmanin sporządzał na rzecz meczetów. Oburzenie Irańczyków wywołała również reforma kalendarza, która wbrew tradycji islamu, nakazująca liczenie według Hidżry – czyli ucieczki Mahometa do Medyny w 622 roku, uznano jednak za rok zerowy wstąpienie na tron Cyrusa Wielkiego czyli 559 rok p.n.e. Dla wielu Irańczyków państwo perskie było czymś zupełnie obojętnym, a koronacja szacha w Persepolis zamiast dumy narodu spowodowała głęboki uraz do osoby szacha. W takich właśnie warunkach panujących w Iranie na drogę wstąpił ajatollah Chomeini, który zdobył sobie poparcie całego irańskiego narody – głosząc hasło Republiki Islamskiej, w której nie będzie miejsca dla samozwańczej dynastii Pahlawich. Było to możliwe, gdyż Szyici nie brali udziału w rządach, a szyiccy mułłowie w oczach mas byli czyści i godni zaufania. W Iranie za czasów Pahlawich istniała ostra cenzura, nie było związków zawodowych, parlament był fikcją, legalne zrzeszenia były rozbijane przez podporządkowany szachowi aparat bezpieczeństwa, na czele którego stał SAVAK – najważniejsza instytucja typu policyjnego czuwająca nad wewnętrznym bezpieczeństwem cesarstwa. Jej celem było zbieranie informacji niezbędnych do utrzymania bezpieczeństwa wewnętrznego, wykrywanie szpiegostwa, a przede wszystkim obserwacja i rozbijanie wewnętrznej opozycji, która działała na rzecz obalenia rządów Pahlawich. Za czasów Nemetollacha Nassiriego SAVAK kontrolował wszystkie instytucje w państwie, miał wpływ na gospodarkę, życie polityczne, a przede wszystkim kontrolował życie zwykłych obywateli Iranu. SAVAK był ściśle wspomagany przez Centralną Agencję Wywiadowczą (CIA), który kontrolował opozycję irańską przebywającą na emigracji w Stanach Zjednoczonych. Również wywiad izraelski Mossad obawiając się nacjonalizmu arabskiego wspomagał wywiad irański. Kolejnym symbolem poparcia władzy cesarskiej była stworzona przez szacha Mohammeda Rezy Pahlawiego armia uzbrojona w najnowocześniejszą broń, która również skutecznie jak SAVAK była narzędziem represji wewnętrznych. Było to skuteczne dzięki współpracy reżimu cesarskiego ze Stanami Zjednoczonymi, których agenci szkolili instruktorów wojskowych w Iranie i zapewniali dostawy broni dla armii irańskiej. Artykuł przygotowany w oparciu o następujące publikacje: Czubiński Antoni, Historia Powszechna XX Wieku, Poznań 2003 Giełżyński Wojciech, Rewolucja w imię Allacha, Warszawa 1979. Zarys Historii Afryki i Azji 1869-1996, Historia konfliktów, red. A. Bartnicki, Warszawa 1996. Tomasz Sanecki; Bytom, 4 lutego 2013 r.  Powiązane notki:  Rewolucja Islamska w Iranie i jej wpływ na świat muzułmański – część I Wpływ Hammurabiego na umocnienie Państwa Babilońskiego – część II Wpływ Hammurabiego na umocnienie Państwa Babilońskiego – część I 