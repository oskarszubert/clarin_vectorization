Początkową datą wybuchu wojny z Polską był 26 sierpnia 1939 roku. Hitler wobec zawarcia polsko-brytyjskiego sojuszu 25 sierpnia zdecydował się odwołać rozkaz uderzenia na Polskę. Aby winą za wybuch wojny obarczyć Polskę, Hitler za pośrednictwem Anglii przekazał 29 sierpnia warunki rządowi polskiemu zawierające 16 punktów, które miały regulować stosunki polsko- niemieckie. Do Polski dotarły one 31 sierpnia, a więc w dniu odpowiedzi na ultimatum Niemiec, wobec czego Hitler w wyniku braku odpowiedzi ze strony Polski oskarżył rząd polski o niepodjęcie rozmów oraz wydał po raz kolejny rozkaz rozpoczęcia ataku na Polskę na 1 września 1939 roku o świecie. Do wojny przygotowane było 5 armii, 17 korpusów, 2 zgrupowania szczebla korpusu, wojska słowackie w sile korpusu, 7 dywizji pancernych, 4 dywizje zmotoryzowane, 4 dywizje lekkie, 1 brygadę kawalerii, 2 samodzielne zmotoryzowane pułki SS, 37 dywizji piechoty, 3 dywizje górskie, wojska straży granicznej oraz obrony umocnień. Z wojska sformowano dwie grupy armii liczące łącznie 1 mln 500 tysięcy żołnierzy, do tego wchodziło również ok. 2600 czołgów, 1300 samochodów pancernych, 7200 dział, 2800 samolotów oraz marynarka wojenna. Całością akcji kierował Generał Pułkownik Walther von Brauchitsch, zaś stanowisko szefa sztabu generalnego armii zajmował Generał Franz Halder. Grupa Armii „A” na południu obejmowała 3 armie liczące ok. 800 tysięcy żołnierzy dowodzonych przez Generała Gerda von Rundsteta. Stanowisko szefa sztabu zgrupowania objął Generał Pułkownik Erich von Manstein. Najważniejszą siłą tego zgrupowania stanowiła 10. armia Generała Walthera Reichenaua licząca ok. 300 tysięcy żołnierzy. Jej zadaniem było uderzenie z Opola i Kluczborka na Radomsko, Piotrków Trybunalski i dalej na Tomaszów Mazowiecki, by od południowego-zachody zaatakować Warszawę. Na prawym skrzydle operowała 14. armia Generała Wilhelma Lista licząca ponad 200 tysięcy żołnierzy, której zadaniem było uderzenie na Bielsko, Kraków, Sandomierz. Na południe od niej atakować miały dywizje słowackie, zaś na lewym skrzydle od Wrocławia skoncentrowana była 8. armia Generała Johannesa von Blaskowitza, licząca ok. 180 tysięcy żołnierzy. Przez Wieluń, Sieradz, Łódź, Sochaczew miała uderzyć od zachodu na Warszawę. Grupa Armii „B” składała się z dwóch armii skoncentrowanych na północy. Dowodził nim Generał Fedor von Bock, zaś szefem sztabu zgrupowania był Generał Porucznik Von Salmuth. W jej skład wchodziły 4. armia Generała Günthera Hansa von Kluge, która stacjonowała na Pomorzu w rejonie Wałcza i Szczecinka. Jego lewe skrzydło miało za zadanie uderzenie w kierunku Kościerzyny, by poprzez Prusy Wschodnie wyjść na tyły wojsk polskich w Łomży i Brześciu nad Bugiem. Prawe skrzydło miało uderzyć na Nakło, Bydgoszcz, Płock i Warszawę. 3. Armia pod dowództwem Generała Geogra von Küchlera skoncentrowana w Prusach Wschodnich na południe od Olsztyna, by stamtąd zaatakować Mławę, Przasnysz, w celu sforsowania Narwi i uderzenia na Warszawę od wschodu. Szczególne zadanie miał wchodzący w skład zgrupowania Armii „B” Korpus Pancerny Generała Heinza Guderiana, którego celem było sforsowanie Pomorza i uderzenia przez tzw. „korytarz” i Prusy Wschodnie aż do Brześcia nad Bugiem. Sztab niemiecki opracował koncepcję podwójnego okrążenia wojsk polskich i założenia tzw. podwójnych kleszczy. Pierwsze okrążenie tworzyły 8. i 4. armie, które spotykając się pod Warszawą zamykały w wielkim kotle wojska polskie operujące po lewej stronie Wisły. Drugie kleszcze zakładały 14. i 3. armie na wschód od Warszawy, po prawej stronie Wisły. Wojska niemieckie na lądzie wspierały dwie samodzielne armie lotnicze. Dowódcą 1. floty powietrznej obejmującej lotnictwo 1. okręgu w Prusach Wschodnich był Generał Albert Kesserling. Jego zadaniem było wspieranie Grupy Armii „B”, natomiast Grupę Armii „A” wspierała 4. Armia Powietrzna dowodzona przez Generała Aleksandra Löhra. Niemieckie wojska dysponujące dzięki wywiadowi wojskowemu mapami drogowymi, siecią linii kolejowych w Polsce, rozlokowaniu polskich lotnisk miały ułatwione zadanie podczas prowadzonych operacji wojskowych. Wywiad niemieckie, aby zrzucić odpowiedzialność za wybuch wojny na stronę polską dopuścił się 31 sierpnia 1939 roku tzw. „Prowokacji Gliwickiej”. Sfingowany polski napad na radiostację w Gliwicach i wygłoszona odezwa wzywająca Polaków mieszkających na Śląsku do walki z Niemcami miała świadczyć o rzekomym ataku polski na Niemcy. Dzień później o 4.45 pancernik Szleswik-Holstein” ostrzelał polską składnicę na Westerplatte, rozpoczynając tym samym wojnę niemiecko-polską. Artykuł przygotowany w oparciu o następujące opracowania: Batowski Henryk, Między dwiema wojnami 1919-1939, Kraków 2001; Czubiński Antoni , Historia Powszechna XX wieku, Poznań 2003; Czubiński Antoni, Historia Polski XX wieku, wyd. 2, Poznań 2005; Krasuski Jerzy, Historia Rzeszy Niemieckiej 1871-1945, Poznań 1986. Tomasz Sanecki, Bytom, 15 października 2012 r.  Powiązane notki: Pakt Ribbentrop – Mołotow 23 sierpnia 1939 rok 