Dla historii Bytomia jeszcze przed lokacją ważnym wydarzeniem był najazd mongolski na Polskę w 1241 roku, który dotarł również do Bytomia. Polska była kierunkiem pobocznym wyprawy Tatarów, którzy nie chcieli dopuścić, aby Polska udzieliła poparcia militarnego królowi węgierskiemu, którego ziemie były głównym celem ataku. 13 lutego wojska mongolskie wdarły się do Sandomierza, 24 marca zdobyły Kraków i Opole, zaś 9 kwietnia pod Legnicą Tatarzy rozbili wojska dowodzone przez Henryka Pobożnego. Najazd Tatarski nie ominął również Bytomia, który znacznie ucierpiał, zarówno w 1241 roku, jak również podczas drugiego najazdu tatarskiego Barke Chana, który zimą 1259 roku zdobywał miasta począwszy od Lublina, przez Sandomierz i Kraków, dochodząc do Bytomia. Mimo nawałnicy mongolskiej, która przetoczyła się przez ziemie śląskie, Bytom leżący na ważnych szlakach komunikacyjnych: z Wrocławia do Krakowa oraz z Częstochowy do Czech i na Węgry, jak również jako ośrodek wydobywczy srebra i ołowiu stawał się osadą przynoszącą coraz większe korzyści księciu, dzięki dochodom uzyskiwanym z ww. źródeł. Lokacja Bytomia na prawie niemieckim nastąpiła w 1254 roku, a dokument lokacyjny wystawił książę Władysław Opolski. Oryginał dokumentu lokacyjnego miasta Bytomia zaginął, jednak dzięki XVI-wiecznej kopii zachowanej w praskiej bibliotece wiemy, że Bytom liczył ok. 2352 ha, a miasto zostało ulokowane wokół placu targowego (obecny Rynek), czyli na północ od wzgórza Małgorzatki, na którym już w XI wieku rozłożony był gród bytomski. Lokacja stanowiła dalszy etap w procesie tworzenia się mieszczaństwa, zapoczątkowanym powstaniem osady targowej. Prawo niemieckie gwarantowało mieszkańcom miasta wolność osobistą i prawo własności środków produkcji i towarów, uwalniało ich też od ciężarów i robocizn, jakie ponosili pod panowaniem prawa polskiego.  Do Bytomia zaczęli napływać również nowi osadnicy, w większości Niemcy, dzięki czemu wzmocniła się główna podstawa życia miejskiego – rzemiosło, ponadto nowi przybysze wnieśli szereg ulepszeń do techniki produkcji. Lokacja miasta pociągnęła za sobą również rozbudowę dawnej osady polskiej. Powiększona osada otrzymała zarys w kształcie elipsy, otoczono ją fortyfikacją w postaci fosy, wału i palisady. Wreszcie wskutek lokacji miasto wyodrębniło się prawnie z otaczającego go rejonu, stając się samorządną jednostką osadniczą. Książę Władysław wzorem innych panów feudalnych, zastępcą w mieście i reprezentantem swoich interesów mianował dziedzicznego wójta, który otrzymał szerokie uprawnienia. Jednak w miarę rozwoju życia gospodarczego i społecznego mieszczanie zaczęli walczyć o prawo do współuczestniczenia w zarządzie miasta, co wiązało się z powstaniem ok. 1315 roku rady miejskiej w Bytomiu, uposażonej m.in.: w pełnię władzy ustawodawczej, decyzje o najważniejszych sprawach miasta, a więc o rzemiośle i handlu. Rada skupiała w swych rękach również pełnię władzy administracyjnej. Do jej wyłącznych kompetencji należał zarząd majątkiem miasta, a więc kramami, parcelami i domami, które stanowiły jego własność, oraz monopolami wszelkiego rodzaju. Te znaczące kompetencje, jakimi dysponowała rada miejska, pozwalały na podejmowanie kluczowych decyzji w mieście, co powodowało, że walka o miejsce w radzie była zażarta, tym bardziej, że miejsc w radzie było mało. Rada Miejska Bytomia składała się z czterech do pięciu osób, zaś ława miejska będąca organem sądowniczym – z pięciu do sześciu osób. Największą szansę wybrania do rady miejskiej bądź ławy miejskiej mieli przedstawiciele najbogatszych kupców, handlarzy, ludzie zajmujący się operacjami finansowymi, kramarze jak również właściciele warsztatów, jednakże dominującą pozycję w radzie miejskiej stanowili przedstawiciele stanu kupieckiego. Tomasz Sanecki Bytom, 29 października 2012 r. Artykuł przygotowany w oparciu o następujące źródła i opracowania: Drabina Jan, Historia Bytomia 1254-2000, Bytom 2000. Drabina Jan, Życie codzienne w Bytomiu. Od lokacji do I wojny światowej 1254-1914, Bytom 2006. Historia Śląska, pod red. Marka Czaplińskiego, Elżbiety Kaszuba, Gabriela Wąsa, Rościsława Żerelika, Wrocław 2002. Horwat Jerzy Krzysztof, Księstwo Bytomskie. Jego podziały do końca XV wieku, Gliwice 1993. Szczur Stanisław, Historia Polski – Średniowiecze, Kraków 2002 Ślęzak Władysława, Bytom za panowania Piastów, Bytom 1996.  Powiązane notki: Przejęcie władzy w polskiej części Górnego Śląska Dzieje 1 Pułku Strzelców Bytomskich 