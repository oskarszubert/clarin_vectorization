Położenie Bytomia w pobliżu granicy z Rzeczpospolitą czyniło zeń doskonałe miejsce do jakichkolwiek rokowań, czy też pobytu koronowanych głów. Bytom stał się arenom ważnych wydarzeń ponownie w 1589 roku, kiedy to doszło do rokowań między Habsburgami a Zygmuntem III Wazą w związku z wydarzeniami, jakie miały miejsce w 1588 roku. Po śmierci Stefana Batorego i ogłoszeniu w Polsce bezkrólewia, w walce o tron Polski zaangażowały się dwa rody dynastyczne: Wazowie ze Szwecji i Habsburgowie. Walka obu pretendentów o tron: Zygmunta III Wazy i Maksymiliana Habsburga zakończyła się na polu bitwy pod Byczyną 24 stycznia 1588 roku. W bitwie wojska hetmana Jana Zamoyskiego stronnika Zygmunta III Wazy pokonały oddziały Maksymiliana, który został uwięziony przez Zamoyskiego. Wydarzenia w Polsce zbiegły się z klęską Wielkiej Armady hiszpańskiej, która została rozbita przez flotę angielską, jak również z ekspansją turecką, która zagrażała Europie Środkowo-Wschodniej i z tego względu dyplomacja papieska zdecydował się podjąć mediację między zwaśnionymi stronami, aby zakończyć konflikt. Dyplomację papieską reprezentował kardynał Ippolit Aldobrandini, który został wysłany przez papieża Sykstusa V najpierw do Krakowa, a następnie do Pragi, Będzina i Koźla, by potem udać się do Bytomia, gdzie przez dwa miesiące prowadził negocjacje. Rokowania zakończyły się sukcesem, obie strony doszły do porozumienia i w wyniku podjętych decyzji został podpisany 9 marca 1589 roku tzw. traktat będzińsko-bytomski, na mocy którego Maksymilian Habsburg został uwolniony z więzienia, uznał za władcę Rzeczpospolitej Zygmunta III Wazy, zobowiązał się nie udzielać azylu swoim zwolennikom, nie zawierać sojuszów z Moskwą i wrogami Rzeczpospolitej, nie ingerować w wewnętrzne sprawy Polski oraz oddać zabraną podczas konfliktu Lubowlę, jedno z miast spiskich. Wypuszczony z niewoli Maksymilian miał zaprzysiąc wynegocjonowany traktat, co było równoznaczne z uznaniem legalności wyboru Zygmunta III. Uczynił to jednak dopiero w 1598 roku. Tomasz Sanecki, Bytom, 19 listopada 2012 r. Artykuł przygotowany w oparciu o następujące źródła i opracowania: Drabina Jan, Historia Bytomia 1254-2000, Bytom 2000. Markiewicz Marek, Historia Polski 1492-179, Kraków 2004. Wereszycki Henryk, Historia Austrii, Wrocław – Warszawa – Kraków – Gdańsk 1972. Wielka Historia Polski, 1586-1696, t. IV, pod red. Franciszka Leśniaka, Kraków, 1998.  Powiązane notki: Traktat bytomsko-będziński w 1589 roku Lokacja Bytomia i formowanie się Rady Miejskiej Dzieje polityczne Bytomia w latach 1254 – 1355 Początki Bytomia Bytom pod rządami Książąt Oleśnickich i Jana II Opolskiego 