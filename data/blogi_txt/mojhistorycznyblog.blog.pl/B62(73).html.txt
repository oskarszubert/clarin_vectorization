Wielu z nas przekonanych jest o wyjątkowości naszej ojczyzny. Polska jawi się nam jako kraj tolerancji religijnej, umiłowania wolności i demokracji. Zapewne wyróżniało to nasz kraj w porównaniu z takimi krajami jak: Rosja, Turcja czy kraje zachodniej Europy. To właśnie tam panowali szaleni królowie, płonęły stosy z innowiercami, prowadzono wojny religijne czy umierano za swoje poglądy. Publikacja Iwony Kienzler ma nam przybliżyć inny obraz dawnej Polski. Kraju w którym nie brakowało spisków, zdrady, prób zamachu na życie królów czy krwawych walk politycznych. W publikacji znajdziemy zupełnie inny obraz władców Polski, którego próżno szukać w podręcznikach szkolnych i biografiach. W książce poznamy losy Jeremiego Wiśniowieckiego, Lisowczyków czy polskich szpiegów na dworach całej Europy. Autorka praktycznie z każdego stulecia wybrała po jednej z najbardziej znaczących, ale i kontrowersyjnych postaci, przedstawiając czytelnikowi najciekawsze epizody z ich życia. Dowiemy się między innymi: o Bolesławie Chrobrym będącym okrutnikiem i gwałcicielem, książętach Piastowskich wykorzystując wszem i wobec trucizny, grzechach Władysława Łokietka czy losach księcia Henryka XI Legnickiego, który „zbójował”. Poznamy także losy rodziny Zborowskich i próby zamachu na życie króla Stefana Batorego, historię „pierwszych polskich oddziałów specjalnych” czyli Lisowczyków oraz sprawę kradzieży insygniów koronacyjnych związaną z koronacją Augusta II Mocnego. Książka powinna zainteresować nie tylko historyków, ale także laików, chcących poznać największe sekrety polskich władców i najmożniejszych magnatów Rzeczypospolitej. Autorka wybierając tematykę publikacji próbuje także zachęcić czytelnika do sięgnięcia głębiej do źródeł oraz poszukiwania odpowiedzi na wciąż nurtujące nas pytania, a dotyczące zagadkowych zgonów polskich władców, intryg i zdrad na dworach książęcych czy tajemniczego życia polskich magnatów. W publikacji jedynie czego zabrakło to przede wszystkim brak opisu tak barwnej i fascynującej postaci jaką była Bona Sforza, żony Zygmunta Starego. Mimo, że pojawia się ona na kartach niniejszej książki, są jednak tylko sporadyczne epizody. Czytelnika z pewnością zainteresowałoby także prywatne życie Augusta II Mocnego i jego najbardziej znanej metresy – Hrabiny Cosel, która miała ogromny wpływ na polskiego monarchę. Pomimo tych braków, publikacja jest bardzo interesująca i godna polecenia każdemu czytelnikowi. Warto ją mieć w swojej biblioteczce, bowiem stanowi świetną lekturę, uzupełniającą wiedzę na temat dawnej historii Polski. Autor: Iwona Kienzler Tytuł: Mroczne karty historii Polski Wydawnictwo: Bellona Liczba stron: 288 stron Cena internetowa: 28 zł Więcej  tutaj Gorąco Polecam! Tomasz Sanecki Bytom, 12 sierpnia 2013 r.  Powiązane notki:  Recenzja książki Iwony Kienzler „Mroczne karty historii Polski”  Recenzja książki Piotra Gibowskiego – „Asymetria. Rosyjska ruletka” Recenzja książki Michaela Kerrigana „Dzieje tortur. Od starożytności do dziś” Recenzja książki Krzysztofa Potaczały „Bieszczady w PRL-u 2” Recenzja książki Jacka Mayera – „Życie w słoiku. Ocalenie Ireny Sendler” 