Niesamowita, a zarazem prawdziwa historia żydowskich szpiegów w nazistowskich Niemczech. Autor książki wprowadza czytelnika w tajemniczy świat II wojny światowej, w samo serce III Rzeszy Niemieckiej. To tam zostają wysłani bohaterowie książki, naturalizowani Amerykanie pochodzenia żydowskiego, którym udało się zbiec spod władzy nazistów. Nazistów, którzy w podbitych krajach wprowadzili tzw. „ostateczne rozwiązanie”, które nieuchronnie prowadziło do zagłady Żydów. Patrick K. O`Donell przedstawiając historię „żydowskiej piątki”: Fredericka Mayera, Hansa Wynberga, Bernda Steinitza, Georga Gerbnera i Alfreda Rosenthala próbuje ukazać nie tylko ich patriotyzm, ale przede wszystkim chęć odwetu na wrogu, który zabijał ich niczemu winnych rodaków w Europie. Cała piątka po specjalistycznym szkoleniu szpiegowskim została wysłana na tyły wroga, aby tam w niebezpiecznych misjach, które dla wielu z ich współtowarzyszy kończyły się śmiercią, przekazywać tajne informacje, wprowadzać nazistów w błąd czy organizować tajne operacje. Każdy z „piątki” ma coś do udowodnienia sobie i swoim bliskim. Podejmując się ryzykownej gry, której stawką było nawet ich życie, oddali nieocenione do dziś usługi wywiadowi amerykańskiemu. Najważniejszą postacią w książce jest jednak Frederick Mayer, jak pisze O`Donell – człowiek szczególnego formatu. Sam Mayer mówiąc o swoim życiu powiadał, że „Kto nie ryzykuje, nie wygrywa”, a „W życiu trzeba dawać z siebie wszystko”. Z kolei Patrick O`Donell kończąc swą publikację pisze o swych bohaterach w epilogu: „Piątka zobowiązała się do zachowania tajemnicy i przez wiele lat po wojnie dotrzymywała tego przyrzeczenia. Kiedy zostali zwolnieni ze służby i wrócili do kraju, nie witano ich fanfarami i nie przyjmowano jak bohaterów. Wszyscy po cichu odwiesili swoje mundury do szafy i wrócili do cywilnego życia” Ta pasjonująca publikacja zaciekawi każdego czytelnika. Niesamowita i trzymająca do końca w napięciu książka, opatrzona ciekawymi ilustracjami, to z pewnością doskonała lektura dla pasjonatów II wojny światowej i nie tylko. Prawdziwa historia żydowskich szpiegów w nazistowskich Niemczech opisana przez Patricka K. O`Donella ukazuje nam niezwykłą historię ludzi, którzy musieli zmierzyć się oko w oko ze swym największym wrogiem. Patrick O’Donnell jest historykiem wojskowości i nagradzanym autorem siedmiu książek, w tym „Give Me Tomorrow”, „The Brenner Assignment”, „Beyond Valor”, „We Were One”. Autor: Patrick K. O`Donell; Tytuł: „Odważyli się wrócić”; Wydawca: Świat Książki, Warszawa 2013; Ilość stron: 256; Cena: 33.20 zł; Więcej  tutaj  Gorąco Polecam!!! Tomasz Sanecki, Bytom, 9 grudnia 2013 r.  Powiązane notki:  Recenzja książki Patricka K. O`Donella „Odważyli się wrócić”  Recenzja książki „Efraim Zuroff. Łowca Nazistów” Recezja książki Marka Feltona „Polowanie na Ostatnich Nazistów” Recenzja książki Tony Le Tissiera „Żukow na linii Odry” Recenzja książki Marco Patricelliego „Umierać za Gdańsk” 