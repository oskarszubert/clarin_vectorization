Gabor Bethlen – książę Siedmiogrodu, źródło Wikimedia Siedmiogród wkraczając w XVII wiek dzięki aktywnej polityce Stefana Batorego był w centrum zainteresowania nie tylko Austrii czy Turcji, ale także i Polski. Plany Batorego, aby doprowadzić do wyzwolenia i zjednoczenia Węgier przy oparciu Korony Polskiej zostały zniweczone przez następcę Batorego, politycznie nieodpowiedzialnego i niezrównoważonego księcia Zygmunta Batorego. Doprowadził on do zawarcia w 1593 roku sojuszu z hospodarami mołdawskim i wołoskim, a następnie zwrócił się w stronę Habsburgów rozpoczynając tzw. wojnę piętnastoletnią z Turcją. Wojny, która zakończyła się zniweczeniem wieloletnich działań Stefana Batorego, bowiem Siedmiogród znalazł się w 1602 roku w rękach Habsburgów. Takie stan rzeczy nie trwał jednak długo. Powstanie Bocskaya w latach 1604-1606 przywróciło niezależność Siedmiogrodowi. Niestety, jego następcy mimo ambitnych, lecz nierealnych planów doprowadzili do politycznego upadku Siedmiogrodu. Księstwo, które miało w myśl Stefana Batorego stanowić podwaliny niepodległego i zjednoczonego Królestwa Węgier, w rzeczywistości zostało na mocy pokoju w Karłowicach w 1699 roku przejęte przez Habsburgów. Taki stan rzeczy – mimo epizodu związanego z Zygmuntem Batorym – nikt nie przewidywał. Siedmiogród na początku XVII wieku w porównaniu do Królestwa Węgier rządzonego przez Habsburgów, był pod względem gospodarczym i społecznym krajem zacofanym. Ten stan rzeczy próbował diametralnie zmienić związany z obozem protestanckim Gabor Bethlen wybrany w 1613 roku na księcia Siedmiogrodu. Z jego nazwiskiem wiąże się tzw. złoty wiek Siedmiogrodu. Swoje panowanie rozpoczął od gruntowanych reform, rozwijając handel zagraniczny, usprawniając górnictwo, popierając rodzime rzemiosło, a także wprowadzając szereg reform finansowych. Stolicę Siedmiogrodu – Gyulafehervar znacznie rozbudował, stała się ona centrum kulturalnym kraju, promieniując także i na tereny Królestwa Węgierskiego. Gabor Bethlen wzmocnił swą władzę książęcą, a na zewnątrz podniósł prestiż Siedmiogrodu, z którym zaczęto się liczyć w Europie jako niezależnym państwem i odpowiednim partnerem w walkach z Habsburgami. Okazji do tego dostarczyło powstanie praskie z 1618 roku i wybuch wojny trzydziestoletniej. Już w rok później Gabor Bethlen po nawiązaniu stosunków z Czechami ruszył na czele armii siedmiogrodzkiej na zachód, zdobywając Preszburg i wraz z wojskami czeskimi obległ Wiedeń. Sytuacja Bethlena zmieniła się, kiedy to król Polski Zygmunt III Waza zezwolił na zorganizowanie dywersji przeciw Siedmiogrodowi przez wysłanie tam oddziałów lisowczyków, które w bitwie pod Humiennem między 22 – 23 listopada 1619 roku rozbiły armię księcia Jerzego Rakoczego, co spowodowało natychmiastowy odwrotu Bethlena spod Wiednia. Wkrótce wojska czeskie zostały rozbite pod Białą Górą w 1620 roku, a Bethlen straciwszy sojusznika rozpoczął pertraktacje z królem Ferdynandem II, zakończone podpisaniem pokoju w Nikolsburgu w 1622 roku na mocy którego terytorium Siedmiogrodu powiększono o siedem komitatów Górnych Węgier, włączając do Księstwa Koszyce, a ponadto Ferdynand II zobowiązał się zapłacić Bethelnowi 50 000 forintów i przestrzegać warunków pokoju wiedeńskiego. W rok po podpisaniu pokoju z Ferdynandem II, Gabor Bethlen wtargnął na Morawy i pod Hodoninem otoczył wojska cesarskie, dowodzone przez Albrechta Wallensteina. Działania Bethlena zmusiły cesarza do zaproponowania pokoju, który ostatecznie podpisano w Wiedniu w 1624 roku na warunkach pokoju nikolsburskiego. Taka sytuacja nie zadowalała jednak wojowniczego Księcia Siedmiogrodu, szukał on nowych sojuszników w Europie, aby móc rozpocząć kolejną wojnę z Austrii. Jednym z nich miała być Szwecja, czego dowodem było małżeństwo Bethlena z siostrą króla szwedzkiego Gustawa Adolfa, Katarzyną brandenburską. Wkrótce także zachęcony ruchliwością ligi antyhabsburskiej, władca Siedmiogrodu rozpoczął nową wojnę z Austrią w 1626 roku, która jednak nie przyniosła nowych zdobyczy Siedmiogrodowi. Ostatnie lata panowania w Siedmiogrodzie Gabor Bethlen próbował skupić na zorganizowaniu przeciw Habsburgom sieci sojuszów na wschodzie Europy. W związku z tym jego plany zahaczały także o Polskę, gdyż od czasów Stefana Batorego prawie każdy książę Siedmiogrodu myślał o koronie polskiej, także z takim zamiarem nosił się Bethlen, z tą tylko różnicą, że chciał ją osiągnąć poprzez sojusz z Moskwą i Szwecją, a nawet poprzez poparcie Turcji. Jego nagła śmierć Bethlena w 1629 roku zniweczyła plany wzmocnienia Siedmiogrodu i koncepcji uzyskania korony polskiej, co niewątpliwie wzmocniłoby jego pozycję zarówno wobec Habsburgów jak i Imperium Osmańskiego. Politykę Bethlena kontynuował jego następca, książę Jerzy Rakoczy I. W 1643 roku przystąpił on do sojuszu francusko-szwedzkiego i wziął udział w wojnie przeciwko Habsburgom, w której początkowo zaczął odnosić sukcesy, docierając między innymi do Brna morawskiego. Wkrótce jednak książę odwołany przez sułtana, był zmuszony do podpisania pokoju z cesarzem Ferdynandem III w Linzu w 1645 roku na mocy którego cesarz potwierdzał warunki pokoju wiedeńskiego i nikolsburskiego, a także rozszerzył swobody węgierskich protestantów. Podobnie jak swój poprzednik Rakoczy próbował opanować tron polski. W tym celu nawiązał stosunki z Bohdanem Chmielnickim, aby poparł osadzenie na tronie swego syna Zygmunta. Niestety tutaj również nagła śmierć księcia Siedmiogrodu w 1648 roku spowodowała ponownie zahamowanie daleko idących planów. Artykuł przygotowany w oparciu o następujące opracowania: Bazylow Ludwik, Siedmiogród a Polska, Warszawa 1967; Bazylow Ludwik, Historia powszechna 1492-1648, Warszawa 1991; Felczak Wacław, Historia Węgier, Wrocław 1966; Kersten Adam, Historia Szwecji, Wrocław 1973; Markiewicz Marek, Historia Polski 1492-1795 wyd. 2, Kraków 2002; Piwarski Kazimierz, Osłabienie znaczenia międzynarodowego Rzeczypospolitej w drugiej połowie XVII wieku, Roczniki Historyczne, XXIII, 1957; Reychman Jan, Historia Turcji, Wrocław – Warszawa – Kraków – Gdańsk 1973; Wereszycki Henryk, Historia Austrii, wyd. 2, Warszawa 1986; Wójcik Zbigniew, Zmiana w układzie sił politycznych w Europie środkowo-wschodniej w drugiej połowie XVII wieku, Kwartalnik Historyczny, LXVII, 1, 1960. Tomasz Sanecki Bytom, 6 lipca 2013 r.  Powiązane notki:  Ambicje, które doprowadziły do upadku. Od potęgi do zmierzchu Siedmiogrodu – część I  Stefan Batory – król, który mógł zmienić dzieje Europy Zagroził chrześcijaństwu, był twórcą potęgi Imperium Osmańskiego – Sulejman Wspaniały Zagroził chrześcijaństwu, był twórcą potęgi Imperium Osmańskiego – Sulejman Wspaniały  Defenestracja praska i wybuch wojny trzydziestoletniej w 1618 roku 