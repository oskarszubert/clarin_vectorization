Kresowianie spotkają się 7 lipca na Jasnej Górze podczas XIX Światowego Zjazdu i Pielgrzymki Kresowian. Tegoroczne spotkanie poświęcone będzie pamięci pomordowanych Polaków na Wschodzie w latach 1939-1947. Do Częstochowy pojedzie też spora grupa bytomian. Warto wspomnieć, że podczas ostatniej sesji 24 czerwca bytomska Rada Miejska przyjęła rezolucję ku czci ofiar zbrodni. Jest to wyraz pamięci również o tych, którzy byli ofiarami wypędzeń i przymusowych przesiedleń z Kresów Wschodnich. Tysiące z nich trafiły po 1945 roku właśnie do Bytomia, który stał się ich drugą ojczyzną. Wielu współtworzyło wizerunek naszego miasta. Mieli wpływ na rozwój sportu, kultury czy edukacji. W Bytomiu działa między innymi: oddział Towarzystwa Miłośników Lwowa i Kresów Południowo-Wschodnich, a także Centrum Kresowe. Ludobójstwo na blisko 200 tysiącach Polaków dokonała Ukraińska Powstańcza Armia inspirowana przez Organizację Ukraińskich Nacjonalistów. Wśród młodego pokolenia wydarzenie to jest mało znanym faktem z dziejów historii naszego kraju.  Przyjęta uchwałą rezolucja ma przypominać o tych tragicznych wydarzeniach. Czytamy w niej między innymi, że: „W latach 1939-1947 na terenach województwa wołyńskiego, a także województw Małopolski Wschodniej, z inicjatywy i za sprawą zbrodniczych organizacji nacjonalistów ukraińskich, dokonano masowych, barbarzyńskich mordów na polskiej ludności cywilnej. Ta zbrodnia, nosząca wszelkie znamiona czystek etnicznych była zaplanowanym i konsekwentnie realizowanym ludobójstwem” W niedzielę, 7 lipca, o 9.30 w kaplicy Matki Boskiej Częstochowskiej odprawiona zostanie msza święta za poległych i pomordowanych na Kresach Wschodnich II RP. Homilię wygłosi ks. Tadeusz Isakowicz-Zaleski. O 11.30 rozpocznie się Otwarte Forum Kresowe „W imieniu zamordowanych Dzieci Kresów… Niedokończona Msza Wołyńska”. Na zakończeniu zjazdu, o 17.00, jego uczestnicy wezmą udział w marszu pokoleń kresowych. Tomasz Sanecki Bytom, 3 lipca 2013 r.  Powiązane notki:  Pamięci pomordowanych Polaków na Kresach Wschodnich w latach 1939-1947  Dzieje Bytomia w latach 1947 – 1955 Początki polskiej administracji w Bytomiu w latach 1945 – 1947 Perła architektury międzywojennej w Bytomiu – Wieża Ciśnień Pakt Ribbentrop – Mołotow 23 sierpnia 1939 rok 