„Blitzkrieg – wojna błyskawiczna jest pojęciem, wokół którego narosło wiele mitów i legend” Próbę wyjaśnienia ich podjął się płk Karl-Heinz Frieser w fantastycznej publikacji całkowicie poświęconej kampanii francuskiej w 1940 roku. Czym był „Blitzkrieg”, czy można o nim mówić już w trakcie kampanii na zachodzie, dlaczego Wehrmacht odniósł tak spektakularny sukces, dlaczego doszło do „Cudu pod Dunkierką”? Na te pytania próbuje odpowiedzieć autor książki. Publikacja z pewnością jest obowiązkowa dla każdego historyka, jak również tych, którzy interesują się II wojnę światową. To kompendium wiedzy o jednej z najważniejszych kampanii wojsk niemieckich podczas II wojny światowej. Kampanii, która przyniosła Hitlerowi upragnione zwycięstwo i zmazanie plamy, jaką był Traktat Wersalski w 1919 roku. Błyskawiczna kampania wrześniowa i zwycięstwo w Polsce w 1939 roku tylko rozbudziła nadzieje Adolfa Hitlera na szybki triumf również na zachodzie. Generalicja, która doskonale zdawała sobie sprawę, że III Rzesza nie jest przygotowana do starcia z Francją i Wielką Brytanią, próbowała za wszelką cenę odwieźć Hitlera od tego szalonego pomysłu. Brak dostatecznej ilości surowców strategicznych, przewaga koalicji francusko- brytyjskiej zarówno pod względem wyposażenia w pojazdy, czołgi, samoloty oraz broń ciężką wskazywały jednoznacznie, że uderzenie na zachód zakończy się niechybną klęską. Jak pisze Karl Heinz Frieser w publikacji „Legenda Blitzkriegu. Kampania zachodnia 1940”: „Na ryzykowną wojenną przygodę Hitler wysłał nieprzygotowany Wehrmacht, którego wyposażenie było równie wątpliwe. Pod względem materialnym większość niemieckich dywizji absolutnie nie wytrzymywała porównania ze standardowymi dywizjami armii francuskiej, nie mówiąc już o armii brytyjskiej” „..można stwierdzić, że teza, iż siły zbrojne mocarstw zachodnich padły ofiarą przeważających niemieckich sił pancernych, jest tylko mitem. W maju 1940 r. naprzeciw 2439 czołgów Wehrmachtu stały 4204 czołgi aliantów” „Paradoksalnie w maju 1940 r. to strona broniąca się miała nad stroną atakującą przewagę prawie pod każdym względem” Karl – Heinz Frieser wykazuje jednak, że „Blitzkrieg” we Francji skończyłby się dla Niemiec katastrofą, gdyby nie fatalne błędy dowództwa francuskiego. W swojej książce autor szczegółowo analizuje wszystkie elementy, które przyczyniły się zwycięstwa we Francji w 1940 roku. Frieser pokazuje czytelnikowi nie tylko zamiary stron walczących, ich uzbrojenie, plany działania, ale także pokazuje, jak różniła się strategia francuska – jeszcze z czasów I wojny światowej i niemiecka – oparta na nowoczesnym współdziałaniu piechoty, czołgów i lotnictwa. Przemyślenia i wnioski autora są poparte cytatami, analizami oraz mapami, które szczegółowo zostały dopasowane do każdej sytuacji opisywanej przez Friesera. Co najważniejsze w książce autor stara się konsekwentnie udowodnić, że „Blitzkrieg” w kampanii francuskiej to mit, który powstał na potrzeby propagandowe III Rzeszy Niemieckiej już po zakończeniu kampanii we Francji. Ponadto Frieser szczegółowo opisuje plany generała Ericha von Mansteina, twórcy wielkiego planu „Cięcia sierpem”, który przyczynił się do spektakularnego zwycięstwa na zachodzie. Z drugiej strony to błyskawiczne zwycięstwo utwierdziło nie tylko samego Hitlera, ale także jego generałów o „niepokonanym Wehrmachcie”, któremu żadna siła się nie oprze. To właśnie przeświadczenie jeszcze bardziej umocniło Adolfa Hitlera w przekonaniu, że atak na Związek Radziecki musi się powieść i również tam w ciągu kilku miesięcy wojska przeciwnika zostaną rozgromione. To przekonanie zgubiło Hitlera i wiodło Niemcy ku zagładzie. Publikacja „Legenda Blitzkriegu. Kampania zachodnia 1940” to doskonały opis wszystkich operacji w kampanii francuskiej, począwszy od operacji w Ardenach, przez przełamanie linii pod Sedanem, po tzw. „Cud pod Dunkierką”, który jak twierdzi Frieser, mógł mieć kluczowe znaczenie dla losów II wojny światowej. Książka napisana przystępnym językiem, opatrzona jest ilustracjami, mapami i cytatami największych strategów wojskowych od Clausewitza po Erwina Rommla. Polecam każdemu tą wspaniałą i bogatą w wiedzę historyczną publikację. Naprawdę warto ją mieć w swojej bibliotece. Autor: Karl-Heinz Frieser; Tytuł: Legenda Blitzkriegu. Kampania zachodnia 1940; Wydawca: Wydawnictwo Dolnośląskie, Wrocław 2013; Liczba stron: 524; Cena: 40,62 zł Więcej  tutaj Gorąco Polecam!!! Tomasz Sanecki  Bytom, 23 grudnia 2013 r.  Powiązane notki:  Recenzja książki Karla-Heinza Friesera „Legenda Blitzkriegu. Kampania zachodnia 1940” Recenzja książki Marco Patricelliego „Umierać za Gdańsk” Kampania duńska 9 kwietnia 1940 roku Recenzja książki „Kwatery wojenne Hitlera” Recenzja książki „Willy Brand. Wspomnienia” 