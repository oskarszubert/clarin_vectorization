Sensacyjne i pełne zwrotów akcji dzieje poszukiwanych ukrywających się morderców – za III Rzeszy dumnych panów życia i śmierci, którzy wzbudzali strach samym istnieniem, zaś po wojnie próbujących za wszelką cenę uniknąć sprawiedliwości. Książka Marka Feltona to historia największych zbrodniarzy II wojny światowej, jak: dr Josef Mengele, Adolf Eichmann, Franz Stangl, Edward Roschmann, Aribert Heim, Iwan Demaniuk, dr Alois Brunner, Erich Priebke czy Michał Gorszkow. To tylko niektóre nazwiska, które wzbudzają do dziś strach i odrazę. Większość z nich uszła sprawiedliwości bądź do końca życia, mimo ujawnienia swych zbrodniczych dokonań bezkarnie pozostawała na wolności. Publikacja opisuje nie tylko ich bestialskie dokonania w czasie II wojny światowej, ale również ich życie po zakończeniu wojny, kiedy to wielu z nich dożyło późnej starości. „Polowanie na Ostatnich Nazistów” to również historia ucieczek, bulwersującej współpracy i pomocy nazistowskim zbrodniarzom ze strony Watykanu oraz odrzucenia za wszelką cenę przez państwa współpracujące z III Rzeszą swej winy za współudział w zbrodniach. Autor książki próbuje również wytłumaczyć dlaczego państwa Ameryki Południowej, jak: Argentyna, Brazylia, Peru, Paragwaj czy inne, tak chętnie widziały u siebie nazistowskich zbrodniarzy. Felton nie zapomina również o rządach Stanów Zjednoczonych, Wielkiej Brytanii czy ZSRR, które równie chętnie pomagały nazistowskim naukowcom czy pracownikom niemieckiego wywiadu wojskowego, wykorzystując ich wiedzę i doświadczenie. Szczurze korytarze, dzięki którym nazistowscy zbrodniarze przy pomocy Watykanu uciekali do Ameryki Południowej, aktywna polityka Perona zabiegającego o pozyskanie, jak największej ilości nazistów, walka Szymona Wiesenthala i dr Efraima Zuroffa o postawienie zbrodniarzy przed sądem oraz błyskotliwa akcja uprowadzenia Adolfa Eichmanna do Izraela, gdzie został osądzony i powieszony z pewnością zaciekawi każdego czytelnika i miłośników nieznanych i wciąż zagadkowych losów nazistowskich zbrodniarzy wojennych i tych, którzy – mimo, że znali ich przeszłość – pomagali im w uniknięciu zasłużonej kary. Felton w swojej publikacji porusza także historie kobiet, które aktywnie brały udział w zbrodniach nazistowskich w Europie, głównie w Polsce i Niemczech. Wśród nich była m.in.: Herta Bothe, osławiona strażniczka SS w Bergen- Belsen, która umknęła sprawiedliwości i do dziś spokojnie mieszka w Niemczech. Oprócz zbrodniarzy nazistowskich pochodzenia niemieckiego Mark Felton przytacza również tych pochodzących z podbitych państwa przez III Rzeszę. Wśród nich dominują: Ukrainiec John Demaniuk, zwany „Iwanem Groźnym”, Węgier – dr Sandor Kepiro, Karol Zentai czy Litwin – Algimantas Dalide. Ostatni rozdział niniejszej książki noszący nazwę „Nadzieja”. Zarówno autor, jak również osoby ścigające nazistowskich zbrodniarzy wojennych żyją tą nadzieją, że nie unikną sprawiedliwości i zostaną osądzeni za swoje zbrodnie. Niestety, jak podkreśla autor, wiele państw ówczesnej Europy, jak: Wielka Brytania, Litwa czy Węgry prowadzą dość ślamazarne śledztwa, których celem jest tylko i wyłącznie nie postawienie zbrodniarzom żadnych zarzutów oraz odrzucenie jakichkolwiek podejrzeń, że owe państwa współpracowały z nazistami. Publikacja Marka Feltona to godna polecenia pozycja historyczna dotycząca okresu II wojny światowej. Zainteresuje nie tylko historyków, ale każdego, kto dąży do poznania prawdy o wydarzeniach i ludziach, którzy starają się ukryć swą mroczną przeszłość. Książka od pierwszych stron trzyma w napięciu i nie pozwala oderwać się czytelnikowi od lektury. Każdy, kto ją przeczyta zmieni swój światopogląd i ocenę nie tylko wydarzeń z II wojny światowej, ale również ludzi, którzy siali postrach w Europie popełniając zbrodnicze czyny, a po wojnie za wszelką cenę unikali odpowiedzialności, twierdząc, że wykonują tylko rozkazy swych przełożonych. Mark Felton „Polowanie na Ostatnich Nazistów” Wydawnictwo: Bellona Data i miejsce wydania: Warszawa 2013 Liczba stron: 189 Cena detaliczna: 39,00 Cena internetowa: 31,20 Gorąco Polecam! Bytom, 27 czerwca 2013 r. Tomasz Sanecki Powiązane notki:  Recezja książki Marka Feltona „Polowanie na Ostatnich Nazistów” Recenzja książki Jacka Mayera – „Życie w słoiku. Ocalenie Ireny Sendler” Matki chrzestne bomby atomowej Ardeny 1944 – ostatnia próba zmiany losów wojny   Front w Normandii 