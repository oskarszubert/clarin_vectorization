Pamiętam, że gdy miałem 5 lat, ojciec pierwszy raz wyjechał do RFN. Podróż musiała być mega hardcorowa, patrząc na to że trzeba było w zimie pokonać trasę liczącą ponad 1000 km Maluchem. Po powrocie z podróży w domu pojawił się telewizor Blaupunkt oraz magnetowid video. Dzięki tym cudom ówczesnej techniki, z pasją oglądałem przywiezione z zachodu kasety VHS z serialem Nieustraszony. Pamiętam, że wcale nie przeszkadzał mi fakt, że dubbing był po niemiecku   Z podróży ojciec przywiózł również klocki Lego oraz masę prospektów. Zapamiętałem w zasadzie kilka z nich: Opel Ascona, Opel Senator, Renault  11, VW Golf II, jednak najbardziej zapadał mi w pamięci folder Renault Espace. Sam Espace w latach 80-siątych był bardzo futurystyczny, a folder prócz zdjęć i danych technicznych modelu Espace zawierał również informacje o historii motoryzacji jak i wizję przyszłości. W folderze znajdowały się grafiki z wizją latających samochodów przyszłości, które miały pojawić się na początku XXI wieku. Od czasu gdy miałem w rękach ów folder minęło ponad ćwierć wieku, a na ulicach mało co się zmieniło. Owszem samochody są bardziej naszpikowane elektroniką, mają atrakcyjny wygląd, jednak w przeważającej większości nadal spalają tradycyjne paliwo (benzyna/olej napędowy). Zastanawiam się więc, jak będzie wyglądała motoryzacja za kolejne 25 lat? Czy zmieni się sposób podróżowania? Przecież patrząc na to, że mamy teraz bardziej zaawansowane technicznie samochody to w samej jeździe nie dużo się zmieniło. Podróż jest w dalszym ciągu taka sama, z punktu A do punktu B. Owszem w Polsce mamy w końcu autostrady, itp. jednak czy coś się zmieniło w samej jeździe? W Polsce na autostradach i drogach pojawił się „świecące żabki”, mamy też inteligentne światła, fotoradary wykrywające piratów drogowych, jednak wszystko to widziałem w Niemczech w 1992 r. Jak więc będą wyglądać drogi przyszłości? Kilka dni temu w sieci trafiłem na dość ciekawy artykuł opisujący projekt Smart Highway, którego autorem jest Daan Roosegaard oraz inżynierowie z Heijmans Infrastruture. Projekt Smart Highway zakłada, że pora zmienić monotonne sieci autostrady w ultranowoczesnej drogi, które współgrałyby z nowoczesnymi samochodami. Projekt składa się z pięciu elementów:  1) Świecące linie (Glowing Lines) – czyli zastąpienie obecnie stosowanych białych oznaczeń poziomych na drodze, specjalną fotoluminescencyjna farbą. Farba naświetlałaby się w czasie dnia, a po zapadnięciu zmroku mogłaby „świecić” przez 10 godzin.  2) Dynamiczna farba (Dynamic Paint)– odpowiednia farba, która widoczna byłaby tylko w określonej temperaturze. Przykładowo drogę można by pokryć piktogramami śniegu, które uwidoczniłyby się w momencie gdy temperatura spadłaby poniżej 0 stopni.  3) Elektryczny pas ruchu (Electric Priority Line) – byłby to dedykowany pas ruchu dla samochodów z napędem elektrycznym. Samochody elektryczne poruszające się po specjalnie wyznaczonym pasie mogłyby ładować indukcyjnie swoje baterie.  4) Interaktywne oświetlenie (Interactive Light) – ten pomysł zakłada odpowiednie oświetlenie drogi, które uruchamiałoby się automatycznie po wykryciu nadjeżdżającego samochodu. Tutaj można by więc zastosować odpowiednie oświetlenie w barierach energochłonnych, które aktywowane czujnikiem ruchu automatycznie oświetlałyby drogę w określonej odległości przed samochodem, dostosowując się do jego prędkości. 5) Wiatrowe oświetlenie (Wind Light) – miałyby to być małe wiatraczki rozmieszczone przy drodze, które obracałyby się pod wpływem pędu powietrza generowanego przez jadące samochodu. Dzięki miniaturowym turbinom mogłyby one konwertować energię pędu powietrza na energię elektryczną, powodując świecenie się łopatek wiatraczków, przez co kierowca widziałby lepiej krawędź drogi. Projekt Smart Highway w trakcie odbywającego się w Eindhoven Dutch Design Week zdobył Holenderską Nagrodę Wzornictwa (Dutch Design Award). Muszę przyznać, że projekt jest mega interesujący ale czy aby w 100% mega innowacyjny. Wszakże farba fotoluminescencyjna nie jest jakiś nadzwyczajnym odkryciem. Farba, która „uaktywni się” w określonej temperaturze też nie jest chyba niczym niezwykłym, dziś koleżanka w pracy miała paznokcie pomalowana lakierem, który zmieniał kolor pod wpływem temperatury, a ja w latach dzieciństwa miałem szczoteczkę, zmieniającą kolor po dłuższym czasie trzymaniu jej w ręce  Interaktywne oświetlenie to przecież odpowiedni sterownik i masa czujników ruchu, które zapalać będą odpowiedni segment świateł. Prawdziwym wyzwaniem będą zapewne elektryczne pasy ruchu oraz wiatrowe oświetlenie, które będą wymagać zapewne dużych nakładów finansowych. Dwa pierwsze rozwiązania projektu Smart Highway czyli dynamiczna farba i świecące linie mają się pojawić testowo na holenderskiej autostradzie już w przyszłym roku. Podsumowując projekt bardzo fajny, jednak wymaga on sporych nakładów finansowych, co może być dość przeszkodą w jego realizacji, zwłaszcza patrząc na nadchodzącą drugą falę kryzysu i wszechobecnych poszukiwań oszczędności. Źródło zdjęć: studioroosegaarde.net 