Ford opublikował w Internecie pierwsze oficjalne zdjęcia modelu Ford Kuga, który w USA jest sprzedawany pod nazwą Ford Escape. Obecnie oferowana wersja modelu Kuga pochodzi  2008 roku i mimo upływu 3 lat w dalszym ciągu wygląda świeżo. Miałem możliwość testowania tego samochodu ponad rok temu i wspominam Kugę bardzo pozytywnie. Ford projektując model Kuga nowej generacji zastosował podobny trik jak w przypadku nowego Focusa. Nowa Kuga to projekt globalny, co oznacza że samochód będzie oferowany na różnych rynkach w praktycznie niezmienionej formie.  Nowy Ford Kuga powiela styl znany z nowych modeli C-Max oraz Focus III. Ford od dłuższego czasu podkręcał napięcie wokół nowej Kugi. W zeszłym roku podczas salonu motoryzacyjnego w Detroit, Ford pokazał koncepcyjny model Vertrek, który był zapowiedzią zmian jakich należy się spodziewać w nowej Kudze. Jeśli chodzi o sylwetkę samochodu to projektanci z Forda nie dokonali rewolucji, można powiedzieć że nowa Kuga jest rozwinięciem obecnie oferowanego modelu. Natomiast sporo zmian jest we wnętrzu, który prezentuje styl podobny do najnowszego Focusa. Wszystko wygląda teraz bardziej nowocześnie.   Niestety nowy Ford Kuga nie wprowadza praktycznie żadnych nowości technicznych. Są oczywiście zmiany w porównaniu do obecnej Kugi, ale zastosowane rozwiązania takie jak asystent parkowania, automatycznie otwierana klapa bagażnika, system Torque Vectoring Control, system BLIS są dobrze znane pasjonatom Forda. Jeśli chodzi o jednostki napędowe to nowy Ford Escape będzie oferowany w USA wyłącznie z silnikami benzynowymi  w trzech wariantach: 1.6 EcoBoost (175 KM, 240 Nm) 2.0 EcoBoost (240 KM, 338 Nm) 2.5 (170 KM, 226 Nm) nic nie wiadomo na temat oferty silników wysokoprężnych, jednak wątpię by nowa Kuga w Europie oferowana była jedynie w wariancie z silnikiem benzynowym. Natomiast tak jak obecna Kuga, tak i następca oferowany będzie w opcji z napędem przednim lub 4×4 oraz z panoramicznym dachem. Europejska premiera nowego wcielenia Kugi będzie mieć miejsce podczas marcowych targów motoryzacyjnych w Genewie. Dobrze, że Kuga mocno zmieniła swoje wnętrze. Gdyby nie to, to nowy model określiłbym bardziej mianem głębokiego face liftingu obecnego modelu. 