Niecały tydzień temu pisałem o odkupieniu przez firmę Koenigsegg marki SAAB od amerykańskiego koncernu General Motors. Wtedy to zastanawiałem się jak będzie wyglądał nowy SAAB 9-5, który był rozwijany przez projektantów z General Motors. Nowy SAAB 9-5 dzieli płytę podłogową z Oplem Insignia, co prawda Opel Insignia to płyta SWB (Short Wheel Base), stąd nieco większy SAAB oparty jest na płycie LWB (Long Wheel Base). Różnica pomiędzy platformą Global Epsilon SWB / LWB to 17 cm jeśli chodzi o długość samochodu, oraz 13 cm jeśli chodzi o rozstaw osi. Oficjalna premiera modelu nastąpi podczas zbliżających się wrześniowych targów motoryzacyjnych we Frankfurcie.  Nowy właściciel marki SAAB, nie chciał chyba zbyt długo czekać i postanowił, że oficjalne zdjęcia nowego SAABa 9-5 zostaną opublikowane 27/08/2009. Na stronie internetowej marki SAAB trwa właśnie odliczanie do owej daty premiery zdjęć. Niestety jak to bywa czasami w takich przypadkach oficjalne zdjęcia wypłynęły już do sieci i są ogólnodostępne. Zastanawiam się więc teraz czy na stronie SAABa w najbliższy czwartek zobaczymy te czy może kompletnie inne zdjęcia. Poniżej galeria zdjęć nowego SAABa. Zdjęcia pochodzą ze strony carscoop.blogspot.com     Dla mnie auto wygląda bardzo masywnie, nie jest elegancką limuzyną, ale wręcz krążownikiem. 