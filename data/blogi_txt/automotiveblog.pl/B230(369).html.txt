Chevrolet zaprezentował podczas targów motoryzacyjnych w Detroit model Sonic, który jest amerykańskim odpowiednikiem modelu Chevrolet Aveo. Sonic to mały samochód należący do segmenty B, oparty jest na nowej globalnej płycie konstrukcyjnej o nazwie Global Gamma. Można spodziewać się, że nowy Opel Corsa E, również będzie wykorzystywać tą platformę.  Chevrolet Sonic/Aveo będzie produkowany w dwóch wersjach 4 i 5-cio drzwiowej. Model pięciodrzwiowy można było zobaczyć podczas ubiegłorocznych targów motoryzacyjnych w Paryżu. Nowością jest więc Chevrolet Sonic w wersji sedan, która trafi też do sprzedaży w Europie. Nowy Chevrolet Aveo w wersji sedan wygląda o wiele lepiej niż obecna wersja. Przód jest ciekawy, chociaż to logo umieszczone pośrodku zderzaka jakoś średnio mi się podoba. Linia boczna ładna, przyjemna dla oka. Tył niby OK ale tylne światła jakoś mi nie pasują do tego samochodu, taki trochę zbytnio w stylu koreańskim. Podsumowując można powiedzieć, że samochód może się podobać, chociaż na pewno to auto nie rzuca na kolana.  W środku samochód łączy w sobie stylistykę znaną z modelu Chevrolet Spark (wyświetlacz) oraz Chevrolet Cruze (konsola środkowa). W Europie samochód ma być oferowany w wersjach z silnkami benzynowymi 1.2l o mocy 70 i 86 KM, 1.4l o mocy 100 KM oraz 1.6l o mocy 115 KM. Klienci w Europie będą mogli zakupić Aveo także z jednym z dwóch silników wysokoprężnych 1.3l o mocy 75 KM lub 95 KM. Rozpoczęcie sprzedaży nowego Aveo w Europie planowane jest jeszcze w 2011 roku. Samochód będzie produkowany w USA w fabryce Lake Orion.  W Europie samochód konkurować będzie między innymi z Volkswagenem Polo, Fordem Fiestą, Fiatem Punto Evo/Grande Punto oraz Oplem Corsą. Kto wygra w pojedynku? Chevrolet chwali się wzrostem sprzedaży samochodów, więc jeśli jakość materiałów będzie na odpowiednim poziomie, a cena pomimo transportu samochodu z USA będzie kusząca, to kto wie i może ten model okaże się hitem, który zostawi w tyle konkurencję. Źródło: media.gm.com 