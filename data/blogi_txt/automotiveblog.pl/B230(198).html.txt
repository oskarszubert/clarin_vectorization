Dziś na automotiveblog.pl kolejny wywiad. Tym razem na moje pytania zgodził się odpowiedzieć Wojciech Osoś, polski rzecznik marki Chevrolet. Michał Jaraczewski: Wojtku od zeszłego roku jesteś rzecznikiem marki Chevrolet ale z General Motors związany jesteś od dłuższego czasu. Opowiedz jak zaczęła się Twoja przygoda z motoryzacją. Wojciech Osoś: Trwa już 12 lat. Zaczynałem od pracy w międzynarodowym zespole przy organizacji oficjalnego otwarcia gliwickiej fabryki General Motors. Spotkałem wtedy bardzo fajnych i doświadczonych ludzi, od których sporo się nauczyłem. Praca była bardzo intensywna, ale dawała naprawdę wiele satysfakcji. Z zakładem gliwickim związany byłem aż do zeszłego roku, zajmowałem się też  komunikacją marek Opel i Saab. Obecnie odpowiadam za dział prasowy marki Chevrolet w Polsce. MJ: Gdybyś miał wymienić najważniejsze 3 wydarzenia w historii marki Chevrolet od momentu gdy zacząłeś współpracę z GM, to byłyby to… WO: Moim zdaniem, najważniejsze wydarzenie to ponowne – po kilkudziesięcioletniej przerwie – wejście marki na rynek polski w 2004 roku. Chevrolet był obecny w Polsce jeszcze przed II Wojną Światową, wtedy Warszawa była jednym z niewielu miejsc w Europie, w którym produkowano samochody tej amerykańskiej marki.  Kolejne ważne wydarzenia to wprowadzenie na rynek Chevroleta Cruze’a w kwietniu zeszłego roku. Wejście tego modelu na rynek rozpoczęło ofensywę modelową, w ramach której w ciągu kolejnych dwóch lat nastąpi wymiana praktycznie całej gamy produktowej. Bardzo istotne dla dalszego rozwoju firmy było także zwiększenie autonomii marki oraz jej struktur organizacyjnych, które nastąpiło w listopadzie zeszłego roku. MJ: Spotkałem się z opinią motofanów, że Chevrolet to taka „tańsza” marka GM, ustępująca miejsca Oplowi. Czy uważasz, że samochody marki Chevrolet są gorsze niżeli Ople? WO: Samochody marki Chevrolet są oferowane w innym segmencie rynku niż przykładowo modele Opla. Spełniają oczekiwania klientów, którzy doceniają wysoką jakość, atrakcyjną stylistykę i chcą mieć dobry samochód za rozsądną cenę. W tym segmencie rynku Chevrolet ma bardzo konkurencyjną ofertę. MJ: Chevrolet ma dość ciekawą ofertę jeśli chodzi o samochody oferowane na rynku polskim. Rok temu pojawił się Chevrolet Cruze, w tym roku pojawił się nowy Chevrolet Spark, jakich nowości można spodziewać się w ciągu najbliższych kilkunastu miesięcy? WO: Jak już wspomniałem w ciągu najbliższych dwóch lat zostanie odnowiona praktycznie cała gama modelowa Chevroleta. W ramach tej ofensywy produktowej już zadebiutowały dwa modele Chevrolety Cruze i Spark. W przyszłym roku na rynku pojawi się nowy van, przygotowany na bazie koncepcyjnego modelu Orlando. Ponadto zadebiutują Captiva ze zmienioną stylistyką i nowymi silnikami, nowe Aveo, Cruze w wersji hatchback oraz sportowy Camaro. Następnie w 2012 roku trafi do Europy także elektryczny Volt – prawdziwa rewolucja w motoryzacji.     MJ: Obecnie fabryka FSO na Żeraniu produkuje model Aveo, czy Chevrolet planuje uruchomienie produkcji kolejnych modeli w Polsce? WO: Nie ma obecnie żadnej decyzji w tej sprawie.  MJ: W telewizji i w mediach pojawia się coraz więcej reklam marki Chevrolet i chyba też coraz to więcej ludzi potrafi skojarzyć z Chevroletem hasło „Get Real”. Czy oprócz standardowych działań reklamowych (TV, prasa) Chevrolet planuje jakieś akcje marketingowe w Internecie? WO: Chevrolet jest marketingowo bardzo mocno obecny w Internecie. Poza standardowymi kampaniami Internetowymi, marka ma również polską wersję swojej strony na Facebooku, gdzie pojawia się wiele ciekawych informacji na jej temat. Organizowane są tam konkursy dla fanów, można też posłuchać przesyłanych przez nich piosenek czy zobaczyć fragmenty filmów, w których pojawia się Chevrolet. Wszystkich zainteresowanych serdecznie zapraszam na profil na Facebooku. MJ: Dziękuje za wywiad. 