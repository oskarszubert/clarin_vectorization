Opel Ampera to młodszy brat Chevroleta Volta, który już za rok pojawi się w sieci dealerów marki Opel. Przedstawione samochody różnią się jedynie kilkoma elementami stylistycznymi i oba modele oparte są na płycie podłogowej Global Delta. Tej samej z której korzysta Opel Astra IV jak i Chevrolet Cruze. Pod koniec lipca tego roku, GM podał oficjalne ceny Volta w Stanach Zjednoczonych, które kształtują się na poziomie 41 000 USD, jednak w USA z powodu odpowiednich ulg podatkowych, można finalnie nabyć ten model za 33 500 USD. To wydaje się być ciekawa alternatywa dla innych kompaktów oferowanych w USA.  W Europie już nie jest tak wspaniale jakby się mogło wydawać, za Opla Ampere, klienci w Europie będą musieli zapłacić podobną kwotę, tylko że nie w USD a w EURO. Dokładniej mówiąc na rynku niemieckim Opel Ampera będzie kosztować 42 900 Euro, co odpowiada sumie blisko 58 500 USD. Co więc sprawia, że klient kupując ten sam samochód jedynie z innym logo, lekko zmodyfikowanym przodem i innym wzorem felg, musi się liczyć z różnicą cen blisko 18 000 USD?  Tego nikt nie wyjaśnił, Opel Ampera jak na razie produkowany będzie w USA, dochodzą więc dodatkowe opłaty związane z transportem oraz cłem. W przyszłości gdy Opel zdecyduje się na uruchomienie produkcji modelu Ampera w angielskich zakładach w Ellesmere Port, to wtedy może cenny lekko pójdą w dół. Jednak gdy klient w Niemczech zdecyduje się na zakup modelu Ampera, to będzie on mógł liczyć na odliczenie VAT i dodatkowe dopłaty rządowe. Podsumowując finalną cenę statystyczny Schmidt, za naszą zachodnią granicą, będzie w stanie nabyć Ampere za cenę około 36 000 EURO. Małe podsumowanie: Chevrolet Volt – 41 000 USD (~30 000 EURO). Po odliczeniach 33 500 USD (~24 550 EURO) Różnica przed/po odliczeniu 7 500 USD (~5 550 EURO) Opel Ampera – 42 900 EURO (~58 500 USD). Po odliczeniach 36 000 EURO (~49 100 USD) Różnica przed/po odliczeniu 6 900 EURO (~9 400 USD)  Z powyższego zestawienia wynika, że mimo tego iż w Niemczech cena Ampery jest większa niż cena Volta, to jednak klienci w Niemczech mają większą możliwość skorzystania z ulg/dopłat niż klienci w USA. Jednak Opel Ampera nawet w cenie na poziomie 36 000 EURO, stanowi moim zdaniem niezbyt konkurencyjną ofertę w stosunku do Toyoty Prius, której ceny na rynku niemieckim zaczynają się od 25 750 EURO. Na chwilę obecną Opel nie ogłosił jeszcze cen na rynku Polskim. Ja osobiście śmiem twierdzić, że cena Ampery w Polsce, ustalone zostanie na poziomie około 170 000 – 180 000 zł. A to moim zdaniem bardzo dużo jak za auto bądź co bądź ale klasy kompakt. źródła zdjęć: media.gm.com 