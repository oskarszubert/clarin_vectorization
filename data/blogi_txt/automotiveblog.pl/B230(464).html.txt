Po testach Skody Roomster oraz Yeti przyszedł czas na test bardziej popularnego modelu, jakim jest Skoda Octavia Tour w wersji z silnikiem benzynowym o pojemności 1.6l i mocy 102 KM, wyposażona w instalację LPG. Skoda Octavia Tour nie jest nowym projektem, samochód jest tak naprawdę Octavią II sprzed face liftingu, który miał miejsce w 2008 roku. Octavia Tour nie jest więc może najświeższa, ale sprawdzona konstrukcja ma też sporo swoich zalet oraz konkurencyjną cenę.  Testowany przeze mnie egzemplarz w ramach testu projektu SkodaiTy, wyposażony był silnik 1.6l MPI. Nie jest to jakaś super mocna jednostka, ale dość leciwa już konstrukcja, za to świetnie współpracująca z dedykowaną instalacją LPG firmy Landi Renzo. I właśnie podczas testów chciałem zobaczyć jak zachowuje się samochód napędzany LPG. Prawdę mówiąc mam trochę oporu co do tej technologii, nie lubię gdy samochód modyfikuje jakiś domorosły mechanik. Słyszałem też o problemach ludzi, którzy założyli sobie instalację LPG, a następnie ich samochód zaczął niedomagać. W przypadku Skody jest inaczej, gdyż instalacja LPG Landi Renzo to nie jakaś „chińszczyzna” ale sprawdzone rozwiązanie, na które Skoda daje pełną gwarancję. Odbierając samochód spod siedziby dealera Skody firmy Emida, zostałem pozytywnie zaskoczony informacją o zasięgu. Przy pełnym zbiorniku gazu oraz paliwa samochodem można spokojnie pokonać dystans około 1000 km. Pierwsze wrażenia Skoda Octavia Tour prezentuje się jak klasyczna typowa limuzyna. Nie powala pięknem ustępując miejsca konkurencji, ale nie jest też awangardowa jak na przykład Skoda Roomster. Octavia Tour to spokojny stonowany dizajn, wnętrze ciemne, nieco smutne, ale za to wykonane z dość dobrych materiałów. Kokpit jak i przednie panele drzwiowe są wykonane z miękkiego miłego w dotyku materiału. Tarcze obrotomierza i prędkościomierza to klasyczne wzornictwo Skody. Na środku między nimi znajduje się wyświetlacz komputera pokładowego. W konsoli centralnej dobrze znane radio i prosty w obsłudze panel regulacji nawiewu klimatyzacji. Żadnych udziwnień, zero wodotrysków, wszystko pod ręką, szczęka co prawda nie opada w dół, ale nie ma się do czego przyczepić.  Silnik i instalacja LPG Tak jak już wcześniej wspominałem, silnik 1.6l MSI nie jest zbyt żwawy. W mieście sprawdza się dość dobrze, jednak na trasie może być różnie, zwłaszcza przy mocno załadowanym samochodzie (5 osób plus bagaże). Jednak coś za coś – silnik benzynowy 1.6l MSI świetnie współpracuje z instalacją LPG. Kierowca nie odczuwa żadnej różnicy w przypadku zasilania silnika benzyną czy LPG. Przełączanie źródła paliwa jest proste i bezstresowe. Przy normalnej jeździe poza miastem, pełen zbiornik gazu wystarczył na pokonanie dystansu 420 km.  Komfort jazdy Jeśli ktoś lubi podróżować na dalsze trasy, a nie jest przy tym drogowym piratem, to Octavia Tour wydaje się być dobrym rozwiązaniem. Wnętrze jest dość obszerne i oferuje wiele podręcznych schowków, w których można umieścić telefon, klucze lub portfel. Bez problemu znalazłem wygodną dla siebie pozycję za kierownicą, jedynie przeszkadzał mi nieco kształt oparcia fotela, zwłaszcza w przypadku dłuższego trzymania prawej ręki na gałce zmiany biegów. Jednak tutaj z pomocą przyjdzie opcja dodatkowego podłokietnika (800 zł). W środku jest sporo miejsca, zarówno z przodu samochodu jak i z tyłu. Chyba największym plusem jest bardzo duży bagażnik, do którego bez problemu zmieściłem dziecięcy wózek, plecak oraz torbę, a mimo to było jeszcze sporo niewykorzystanej przestrzeni. Tutaj jeden minus to taki, że zbiornik LPG zamontowano w miejscu gdzie znajduje się koło zapasowe. Tak więc w przypadku posiadania pełnowymiarowego koła zapasowego lub zestawu naprawczego, musi być on przechowywany w bagażniku, co zabiera dodatkową przestrzeń.  Silnik 1.6l MPI nie należy do najcichszych, o ile przy prędkości do 90 km/h hałas jest akceptowalny, niestety powyżej 100 km/h w kabinie robi się już dość głośno. Zawieszenie jest w sam raz, ani za miękkie ani za twarde. Auto pewnie trzyma się drogi i precyzyjnie reaguje na ruchy kierownicą. W momencie odbioru Skody Octavi Tour nieco zasmuciła mnie deszczowa pogoda. Foto sesja w sobotę odpadła, a samochodem wybrałem się jedynie na zakupy do okolicznych hipermarketów. Tutaj wykorzystałem do maksimum możliwość bagażnik Skody, ładując do niego kilkanaście baniaków 5 litrowej wody źródlanej. Niedzielny poranek zaowocował super słoneczną pogodą, zwrot o 180 stopni, więc postanowiłem z rodziną pojechać za miasto i zrealizować już dawno planowany wypad do zamku w Mosznej (woj. Opolskie). Podróż z synkiem pozwoliła znowu w pełni wykorzystać bagażnik Octavii, do której bez problemu zmieścił się dziecięcy wózek i to bez demontażu kółek :). Plusem jest też sporo miejsca z tyłu oraz łatwy dostęp do samochodu dzięki dużym drzwiom. Podróż do Mosznej głównie autostradą A4 więc miałem możliwość sprawdzenia osiągów Octavii.  Podsumowanie Skoda Octavia Tour to dobre przestronne rodzinne auto dla kogoś kto nie oczekuje nowoczesnej stylistyki i bogatego wyposażenia. Za cenę nieco ponad 50 tys. zł można mieć komfortowy samochód z klimatyzacją manualną, radiem z MP3 i instalacją LPG. W podobnej cenie można mieć pewnie podobnie skonfigurowany (bez LPG) samochód z segmentu B, który na pewno będzie mniej przestronny i będzie oferować mniejszą przestrzeń ładunkową. Przy obecnych cenach paliwa wydaje się, że samochód z dobrą, sprawdzoną instalacją LPG to ciekawa alternatywa, wybierana coraz to częściej przez klientów Skody. Z tego co dowiedziałem się w salonie Skoda Emida to czas oczekiwania na Skodę Octavie Tour 1.6l z LPG wynosi około 5-6 miesięcy. Plusy: » Duża pojemność bagażnika » Instalacja LPG bez utraty gwarancji » Wiele podręcznych przydatnych schowków Minusy: » Tylko jedna wersja stylistyczna wnętrza » Słabe osiągi silnika przy większych prędkościach + hałas » Ograniczona możliwość konfiguracji samochodu 