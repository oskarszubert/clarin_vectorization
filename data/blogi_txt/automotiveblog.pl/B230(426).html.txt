Kryzysowi związanemu z tsunami w Japonii i jego skutkom dla moto branży poświęciłem już dwa wpisy, w pierwszym informowałem o sytuacji krótko po trzęsieniu ziemi, a w ostatnim wpisie opisałem kwestie związaną z dostawcami w Japonii i ich skutkach dla czołowych światowych producentów motoryzacyjnych. Od początku japońskiego kryzysu produkcja w Japonii spadła o ponad 500 000 egzemplarzy. Jednak zgodnie z wcześniejszymi prognozami, kryzys japoński dopiero dotknie moto branżę w kwietniu. Toyota poinformowała, że ze względu na brak komponentów z Japonii będzie zmuszona zamknąć swoje fabryki w USA. Na razie nie podano dokładnej daty kiedy rozpocznie się  przerwa produkcyjna, ale wiadomo że skutki postoju produkcji w fabrykach Toyoty w USA dotkną blisko 25 000 zatrudnionych tam pracowników. To znowu będzie duża stara finansowa dla japońskiego koncernu. Toyota zapowiedziała, że przerwa w produkcji nie wpłynie na zwolnienia. Jednak można podejrzewać, że zatrzymanie produkcji to nie jest kwestia kilku dni ale pewnie kilku tygodni. Kryzys japoński w USA dotknął też takie koncerny jak Ford i Nissan, które poinformowały, że również odczuwają następstwa braku komponentów z Japonii, co może skutkować czasowymi przerwami w produkcji. Postój produkcyjny to duża strata dla koncernów motoryzacyjnych, przerwa w produkcji powoduje, że firma nie sprzedaje samochodów, nie zarabia na ich sprzedaży, a w dalszym ciągu ponosi koszty związane z utrzymaniem załogi i zakładu. Myślę, że to nie koniec japońskiego kryzysu, zaburzony łańcuch dostaw części prędzej czy później odczują też klienci, którzy na przykład będą musieli odwiedzić ASO celem dokonania naprawy gwarancyjnej. Wolę nie myśleć co by się stało, w przypadku gdyby na przykład Toyota musiała przeprowadzić szeroko zakrojoną kampanię serwisową, która dotyczyłaby części produkowanej w wyłącznie w Japonii. 