Nie pamiętam już kiedy ostatni raz premiera filmowa wzbudzała u mnie takie zainteresowanie jak nadchodząca premiera filmu Wyścig (ang. tytuł Rush). Zapytacie dlaczego lub pomyślicie, że to z powodu motoryzacyjnego wątku. Tu Was zaskoczę, jest coś więcej. Gdy miałem 5 lat znajomi mojego ojca, którzy wyemigrowali do lepszego świata postanowili uraczyć małego Michała niebanalnym prezentem. Był to mini gokart, taki na pedały… wyglądał podobnie do tego, jednak był bardziej oldskulowy    Rządziłem na dzielni, wszyscy zazdrościli i mówili daj się przejechać. Trudno się było dziwić, gdy ja jeździłem wypasionym gokartem inni co najwyżej mogli wtedy pomarzyć o Moskiwczu na pedały. Z moim gokartem wiązało się jeszcze jedno story. A mianowicie z przodu była owalna tabliczka z przyklejonym napisem „Formuła 1”. Mój ojciec dodatkowo umieścił pod nią moje imię wyklejone z takiego arkusza.  Pamiętam że mając swoją „formułę” mocno zaczął mnie kręcić temat F1. Wtedy za czasów minionego ustroju F1 to był sport zza żelaznej kurtyny, elitarny, prestiżowy, w Polsce Ludowej praktycznie w ogóle nieistniejący. Potem gdy byłem już w połowie szkoły podstawowej to jakimś cudem udawało mi się od czasu zobaczyć F1 poprzez satelitę u kumpla. Pamiętam te emocje i rywalizację pomiędzy ówczesnymi kierowcami: Senną, Prostem, Alesim, Hillem, Modeną. W tym roku miło wspominam chwile gdy wraz z Stefano Modena mogłem usiąść i porozmawiać o motoryzacji podczas eventu zorganizowanego przez Bridgestone. Teraz z niecierpliwością czekam na polską premierę filmu Wyścig. Film przenosi widza do lat siedemdziesiątych ubiegłego stulecia. Formuła 1 była wtedy równie prestiżowym i chętnie oglądanym sportem.  Sezon z roku 1976 to emocjonująca rywalizacja dwóch najlepszych wówczas kierowców  F1, byli nimi Niki Lauda oraz James Hunt. Obaj kierowcy rywalizowali ze sobą nie tylko na torze, ale również w sferze prywatnej. Przede wszystkim kieruje nimi żądza wygranej, która przyćmiewa strach, niepewność i olbrzymie ryzyko jakie niosła wtedy Formuła 1. Niemal w każdym z sezonów F1 w latach siedemdziesiątych śmierć zbierała na torze żniwo w postaci 2-3 kierowców. Rozwój jednostek napędowych sprawiał, że bolidy poruszały się coraz to szybciej, jednak standardy bezpieczeństwa nie rozwijały się równie szybko. Należy również pamiętać, że blisko 40-ści lat temu w F1 obowiązywały inne przepisy niż dziś. Każdy wyścig wzbudzał wiele kontrowersji przez co sytuacja kierowców była o wiele bardziej napięta i stresogenna. W filmie Rona Howarda który, który na ekranach polskich kin zadebiutuje już w ten weekend występują Chris Hemsworth oraz Daniel Brühl, którego pamiętam z ról w Bękartach Wojny, Ultimatum Bourne’a oraz Good Bye Lenin!. Zapowiada się więc ponad 2 godziny prawdziwej pełnej emocji sportowo- motoryzacyjnej rozrywki. 