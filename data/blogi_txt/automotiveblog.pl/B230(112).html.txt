Przyszłość marki SAAB to temat który często było poruszany ostatnimi czasy w mediach, nie tylko tych tradycyjnych ale także tych internetowych. Ja sam wielokrotnie pisałem o losach marki, którą najpierw mieli kupić chińczycy, a potem Spyker. Dziś holenderski producent Spyker porozumiał się z General Motors co do dalszych losów marki SAAB. General Motors zapowiedził tym samym, że zawiesi procedurę „wygaszania” działalności SAABa, która zaczęła się w tym miesiącu. Zgodnie z porozumieniem powstanie zupełnie nowa firma o nazwie Saab Spyker Automobiles, która będzie miała prawa do zarządzania marką SAAB. GM nie ujawnił szczegółów umowy, ale media donoszą, że cena za jaką GM sprzedał SAABa holendrom to 74 miliony dolarów, przy czym GM zatrzyma akcje Saaba o wartości 326 milionów dolarów. Rząd szwedzki wesprze transakcję gwarancją dla pożyczki której udzieli Europejski Bank Inwestycyjny. General Motors planuje sfinalizować transakcję w połowie przyszłego miesiąca. Ta wiadomość na pewno ucieszy wielu entuzjastów szwedzkiej marki oraz blisko 3400 pracowników SAABa. Dobrze, że w końcu osiągnięto porozumienie i tym samym nie będzie w mediach plotek, spekulacji, itp. Teraz jestem ciekaw jakie będą dalsze losy marki pod kierownictwem nowego inwestora. Gdy SAAB był w rękach GM to amerykański koncern dopłacał do tej marki, zobaczymy czy holenderski Spyker potrafi nieco inaczej zarządzać finansami. 