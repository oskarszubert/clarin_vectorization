Chciałoby się napisać, miało być fajnie, ciekawie bezpiecznie, a było jak zawsze, w zasadzie to było nawet gorzej. W miniony weekend 6-8 sierpnia trwała ogólnopolska akcja realizowana pod patronatem GDDKiA „Weekend bez ofiar”, pisałem o niej w zeszłym tygodniu i na samym końcu swojego wpisu zastanawiałem się co nad przypadkiem gdy podczas kampanii na rzecz bezpiecznej jazdy na polskich drogach zginie więcej osób niż w normalny weekend.  No i chyba okazałem się być złym prorokiem, bo akcja GDDKiA nie przyniosła oczekiwanych rezultatów, podczas ostatniego weekendu, na drogach naszego kraju doszło do 308 wypadków w których śmierć poniosły 44 osoby, a 542 zostały ranne. To więcej niż w lipcowe wakacyjne weekend. Przerażająca jest też statystyka 1697 zatrzymanych nietrzeźwych kierowców. Do akcji oficjalnie przystąpiło blisko 60 000 kierowców, jednak to okazało się chyba zbyt mało. Nie wiem co było przyczyną fiaska akcji, może zbyt mało była rozreklamowana w mediach, może działania związane z promocją akcji wystartowały zbyt późno, a może wpływ miała pogoda i zmiana turnusów? Dużo można dywagować na ten temat i pewnie pojawi się wiele opinii i różnorakich teorii. Niektóre media próbowały podkolorować trochę statystyki i podawały liczbę wypadków łącznie z soboty i niedzieli, nie wliczając do końcowego wyniku piątku, ale chciałbym zwrócić uwagę, że akcja oficjalnie trwała od 6 do 8 sierpnia, tak więc trzeba zliczyć pełne 3 dni.  Poniżej kilka zdjęć oraz filmik z ćwiczeń ratowniczych z symulacji katastrofy drogowej na autostradzie A2 w Strykowie pod Łodzią.    Źródło: gddkia.gov.pl 