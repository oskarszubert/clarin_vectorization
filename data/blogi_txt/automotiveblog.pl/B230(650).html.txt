Chyba jeszcze nigdy nie pojawiła się na moim blogu reklama motoryzacyjna, która była przeznaczona do emisji tylko w Polsce. Reklama modelu Opel Astra IV Sedan w wersji Active to pierwszy tego typu spot. W 30 sekundowym klipie pojawia się trójka najpopularniejszych polskich piłkarzy: Jakub Błaszczykowski, Robert Lewandowski i Łukasz Piszczek. Początkowo trener wyznacza graczom miejsca w języku niemieckim jednak sprytnym trickiem jest, że są to miejsca nie na boisku lecz właśnie w nowej Astrze.  Realizacja klipu odbywała się w Dortmundzie. Warto tutaj podkreślić, że wszyscy trzej piłkarze występujący w spocie reklamowym, są na co dzień graczami klubu Borusia Dortmund, który sponsorowany jest przez markę Opel. Nie jestem fanem piłki nożnej, ale Opel sprytnie wykorzystał fakt bycia sponsorem klubu z Bundesligi, w którym gra trójka naszych piłkarzy. Utworzenie reklamy targetowanej do polskiej widowni to super zabieg. Zastanawia mnie natomiast na ile widz zrozumie tekst „Niemiecka jakość prosto z Polski”. Tutaj pewnie nie każdy widz od razu skuma, że Astra IV Sedan produkowana jest tylko i wyłącznie w gliwickiej fabryce Opla. Myślę sobie, że polska tablica rejestracyjna byłaby tu wisienką na torcie. W sieci widziałem też dziś informację jakoby General Motors zamierzał sponsorować Piasta Gliwice. Więc pewnie gdy dojdzie do podpisania finalnej umowy, to na koszulkach piłkarzy Piasta również znajdzie się logo Opla. 