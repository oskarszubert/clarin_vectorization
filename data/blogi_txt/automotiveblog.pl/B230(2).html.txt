Od pewnego czasu obserwuję na jakich oponach jeżdżą kierowcy w lecie. Okres wakacyjny w pełni, temperatura powietrza w dzień dochodzi do prawie 30 stopni, temperatura asfaltu jest o przynajmniej 10 stopni wyższa. Stojąc na światłach lub parkując po hipermarketem zerkam dyskretnie na rodzaj opon zamontowanych w samochodach stojących obok.  Ku mojemu zaskoczeniu sporo osób jeździ w lecie na oponach zimowych (Mud+Snow), inna rzecz to fakt, że jakość tych opon (grubość bieżnika) pozostawia sporo do życzenia. Myślę więc, że właściciel takiego samochodu po prostu zostawił zimówki na lato bo zdawał sobie sprawę, że kolejnego zimowego sezonu już na nich nie przejedzie. Wiadomo powszechnie, że opony zimowe wykonane są z mieszanki gumy, która jest miększa niżeli mieszanka stosowana do opon letnich. Druga powszechnie wiadoma rzecz to fakt, że opona podczas eksploatacji się ściera – obserwujemy to po zmniejszaniu się wysokości bieżnika. Więc im mieszanka bardziej twarda tym opona bardziej odporna jest na ścieranie, zatem stosowanie opon zimowych w lecie znacznie przyspiesza ich zużywanie. Inna kwestia która to zużyty bieżnik, mający wpływ na bezpieczeństwo na drodze. O ile właściciel samochodu z łysymi oponami nie przejmuje się swoim bezpieczeństwem to nie chciałbym by taki delikwent wjechał mi w tył samochodu przy gwałtownym hamowaniu z powodu dłuższej drogi hamowania wynikającej ze zużytych opon. Zaobserwowałem także nieprawidłowe ciśnienie w oponach, lewa przednia opona jest napompowana mniej lub bardziej niżeli prawa. Producenci opon na swoich stronach internetowych piszą, że złe ciśnienie w oponach przyspiesza ich zużycie oraz może prowadzić do przegrzania opon. Nie wiem jak często kierowcy sprawdzają ciśnienie w oponach, sam wiem po sobie że nie robię tego zbyt często, dlatego też może warto zastanowić się nad wprowadzeniem w krajach Unii Europejskiej konieczności stosowania systemu TPMS (z ang. Tyre Pressure Monitoring System), który monitoruje ciśnienie w oponach. W USA system TPMS jest stosowany powszechnie w samochodach o października 2003 r. Prawidłowe ciśnienie w oponach to większe bezpieczeństwo, przedłużone życie opony, mniejsze zużycie paliwa i wynikająca z tego szeroko rozumiana ochrona środowiska. 