Najprawdopodobniej w tym roku w należących do Opla zakładach w niemieckim Bochum, ruszy produkcja nowego modelu jakim będzie Opel Zafira C. Nowy Opel Zafira trzeciej generacji oparty będzie na rozwiązaniach konstrukcyjnych platformy Global Compact, z której korzysta między innymi Chevrolet Cruze, Chevrolet Orlando oraz Opel Astra IV. W sieci namierzyłem wizualizacje prezentujące nowego rodzinnego vana z błyskawica na masce. Samochód reprezentuje nowoczesny oplowski dizajn, widać trendy znane chociażby z Insigni, Astry IV czy nowej Merivy II, tu szczególnie jeśli chodzi o tył samochodu.  Patrząc na wizualizację wydaje mi się, że samochód nieco urósł i jest bardziej masywny niż Zafira B. Z przodu samochód średnio mi się podoba gdyż te lwie kły trochę mi nie pasują do tego samochodu. Może i fajnie wyglądają w sportowej Insigni, jednak w rodzinnym aucie to trochę takie przekombinowane. Linia boczna wygląda już lepiej, przetłoczenie w dolnym obszarze drzwi bocznych znane jest z Astry IV. Brakuje mi trochę zintegrowanych kierunkowskazów w lusterkach bocznych i relingów dachowych, dzięki którym samochód wyglądałby pewnie trochę lepiej, jednak na plus zasługuje chudy słupek A. Tył samochodu jest żywcem wzięty z nowej Merivy.    Zdjęć lub też wizualizacji wnętrza jeszcze nie ma, chociaż tu pewnie nic nas nie zaskoczy i też i tu zobaczymy charakterystyczny oplowski styl znany z Insigni i Astry IV. Jeśli chodzi o nowości techniczne to na razie nikt o nich nie pisze nic ale w nowej Zafirze C obstawiałbym jakiś zmodyfikowany system składania siedzeń FlexFold, może elektryczny zapożyczony z Astry IV Sports Tourer. Myślę, że można spodziewać się też jakiś innowacji jeśli chodzi o system FlexFix służący do przewozu rowerów. No i fajnie też byłoby zobaczyć w końcu w Oplu jakieś funkcje automatycznego asystenta parkowania. Nowy Opel Zafira C zadebiutuje pewnie podczas jesiennych targów we Frankfurcie, chociaż jakiś concept car być może zostanie pokazany już za miesiąc podczas wystawy motoryzacyjnej w Genewie. 