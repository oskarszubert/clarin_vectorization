Dwa dni temu pisałem o tym czym jest eco-driving oraz o pomyśle Peugeota na eco wyścig. Dziś trochę więcej szczegółów dotyczących tego wydarzenia. Celem rajdu Peugeot Eco Cup będzie przejechanie 1000 km z Paryża do Genewy zużywając przy tym jak najmniej paliwa i jadąc oczywiście zgodnie z przepisami. W rajdzie będą uczestniczyć 72 załogi z 18-stu europejskich krajów. Każdy kraj będzie reprezentowany przez 4 załogi, które będą jechały 4 różnymi samochodami marki Peugeot: Peugeot 207 HDi 90KM  Peugeot 308 HDi FAP 110KM  Peugeot 3008 HDi FAP 110KM Peugeot 5008 HDi FAP 110KM  Liczącą 1000 kilometrów trasę rajdu z Francji do Szwajcarii uczestnicy będą musieli pokonać w czasie nie mniej niż 30 i nie więcej niż 36 godzin. Rajd rozpocznie się 28 lutego w Paryżu, samochody zostaną zatankowane maksymalną ilością paliwa, a następnie zawór wlewu paliwa zostanie zaplombowany. By zrównoważyć różnice w masie, samochody zostaną odpowiednio dociążone tak aby wszystkie drużyny startujące w danej kategorii miały równe szanse. Wyścig zakończy się 1 marca w Genewie, gdzie komisja sprawdzi ilość zużytego paliwa, następnie 2 marca podczas salonu motoryzacyjnego w Genewie na stoisku marki Peugeot zostaną ogłoszone wyniki. Najlepsi kierowcy w danej kategorii zostaną nagrodzeni fabrycznie nowym samochodem, odpowiadającym modelowi którym poruszali się podczas rajdu, z tą różnicą że nagrodami będą samochody z silnikiem benzynowym.  Osoby posiadające prawo jazdy kategorii B i chcący wziąć udział w rajdzie Peugeot Eco Cup muszą zgłosić swoją kandydaturę na stronie http://www.ecocup.peugeot.com 10 lutego. W ramach rejestracji konieczny będzie wybór samochodu/kategorii oraz udzielnie odpowiedzi (max. 140 znaków) na pytanie: „Kogo, według Ciebie, można nazwać dobrym eco-kierowcą?” Odpowiedź będzie musiała być zapewne dość oryginalna i nietypowa, gdyż na jej podstawie zostaną wytypowane osoby, które będą uczestniczyć w rajdzie. Organizując rajd Peugeot Eco Cup, francuski koncern chce promować odpowiedzialną ekologicznie postawę podczas jazdy samochodem oraz pokazać kierowcom korzyści wynikające z ekologicznego stylu jazdy. 