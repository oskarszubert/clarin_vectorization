Znowu kolejna zmiana na szczycie władz koncernu General Motors. Widać, że stołek prezia w GM to dość gorąca pozycja i często dochodzi na niej do zmian. Dla przypomnienia w marcu 2009 roku ze prezesury i przewodniczenia zarządowi General Motors zrezygnował Rick Wagoner, którego zastąpił Fritz Henderson, który obejmował fotel prezesa od 31 marca do 1 grudnia 2009 r. Od grudnia 2009 r. stanowisko prezesa GM piastował Edward Whitacre, Jr., który jednak dziś podjął decyzję o odejściu ze stanowiska prezesa z dniem 1 września 2010 r. i ze stanowiska przewodniczącego zarządu z końcem 2010 r. Fotel prezesa w dniu 1/09/2010 obejmie Dan Akerson (61 lat), który jest członkiem zarządu firmy od lipca 2009 r.  Co jest powodem odejścia Whitacre oficjalnie na razie nie wiadomo. Komunikat prasowy jest dość lakoniczny i mówi tylko, że Edward Whitacre był właściwym człowiekiem na właściwym miejscu we właściwym czasie i dzięki niemu GM podniósł się i zaczął przynosić zyski. W dniu dzisiejszym ogłoszono, że dochody koncernu za II kwartał są na poziomie 33,2 mld dolarów, a zyski netto to 1,3 mld dolarów. Zysk operacyjny (EBIT) wynosi 2,0 mld dolarów. GM w Europie jednak znowu przyniósł stratę operacyjną w wysokości 0,2 mld dolarów (I kwartał strata 0,3 mld dolarów). Porównując więc działalność w Europie i I i II kwartale można odnieść wrażenie, że jest trochę lepiej ale chyba jeszcze nie tak jak być powinno. 