Praktycznie z kim bym nie porozmawiał o jeździe samochodem to słyszę, że ktoś jest mega miszczem kierownicy, pokonując chociażby trasę Kraków Wrocław w 2 godziny, wyprzedzając 5 tirów z rzędu na zwykłej drodze. To nic, że taki miszcz ryzykuje zdrowie swoje i innych uczestników ruchu. Najważniejsze jest że taki miszcz wierzy w swoje umiejętności i jest święcie przekonany, że nikt mu na drodze nie dorówna, ani też że żadna sytuacja miszcza nie zaskoczy. Oczywiście statystyki policyjne pokazują zupełnie inną rzeczywistość. Mimo iż w naszym kraju miszczów pełno, to jednak na drogach ginie co roku blisko 4 tysiące osób, a prawie 50 tysięcy zostaje rannych. Miszczowie pewnie powiedzą, że to wina dziurawych dróg, złych oznaczeń, itp. Jak jest naprawdę to każdy miszcz przekona się biorąc udział w kursie Szkoły Bezpiecznej Jazdy.  Przy okazji mojej współpracy z Ford Polska, pojawiła się możliwość załapania się na kurs w Szkole Bezpiecznej Jazdy prowadzonej przez znanego polskiego kierowcę rajdowego Tomka Czopika. Niestety osobiście nie mogłem uczestniczyć w szkoleniu, więc w porozumieniu z organizatorem w szkoleniu uczestniczył mój zaufany wysłannik, który wszystko skrzętnie sfotografował i zdał mi kompletną relację z kursu.  Jednodniowy kurs bezpiecznej jazdy to za mało by nauczyć się jeździć tak jak Tomek Czopik. Do tego potrzeba lat, praktyki i żmudnego zdobywania doświadczenia. Jednak szkolenie to idealny moment, aby każdy miszcz tak naprawdę zweryfikował swoje umiejętności i zrozumiał, że moc w gębie, a umiejętności bezpiecznej i pewnego prowadzenia samochodu to dwie różne rzeczy. Szkolenie w Szkole Bezpiecznej Jazdy składa się na kurs teoretyczny gdzie omawiane są między innymi podstawowe elementy bezpiecznego prowadzenia samochodu, zasada działania systemów ABS/ESP oraz najczęstsze przyczyny wypadków drogowych. Część praktyczna szkolenia obejmuje natomiast techniki jazdy w zakrętach, bezpieczne omijanie przeszkód, reagowanie w sytuacji poślizgu oraz sztukę zachowania się w trudnych i niebezpiecznych sytuacjach. Ponad to poruszane są także zagadnienia sportowej, dynamicznej jazdy oraz coraz bardziej popularnego eco-drivingu. Całe szkolenie, które trwało blisko 6 godzin sprawia, że każdy uczestnik ma możliwość zweryfikowania swoich umiejętności. Niestety w Polsce takie szkolenia nie są zbyt popularne z racji ceny. Jednak gdyby tak naprawdę zobaczyć ile pieniędzy wydaje się na wszelkiego rodzaju kampanie społeczne mające na celu poprawę bezpieczeństwa ruchu drogowego, to tak naprawdę zastanawiam się dlaczego te środki nie są chociaż w części przeznaczane na przykład na program szkoleń dla osób, które mają dużo punktów karnych. Może takie praktyczne szkolenie uzmysłowiłoby wielu miszczom, że ich miszczostwo kończy się w momencie przekręcenia kluczyka w stacyjce… 