W Internecie pojawiły się szpiegowskie zdjęcia modelu Opel Allegra w wersji mule. Wersja mule to prototypowe auto w którym nowe podzespoły zostały zamontowane w samochodzie w celu walidacji/testów. Na zdjęciach, które mają ponoć przedstawiać prototypową wersję modelu Allegra, każdy dopatrzy się aktualnej Corsy, skróconej o kilka centymetrów. Dla przypomnienia Opel Allegra ma być najmniejszym samochodem w gamie Opli. Samochód będzie konkurował w segmencie A między innymi z takimi modelami jak Fiat 500, Ford Ka czy zapowiadany Volkswagen Up!.  Dzięki przejęciu technologii i części stosowanych w obecnej Corsie, Opel Allegra ma być tanim miejskim samochodem, którego cena nie powinna przekroczyć ceny około 30 tys. złotych. Allegra jest niepotwierdzoną nazwę nowego malucha z garażu Opla. Na razie projekt w obecnej fazie określany jest mianem Opel Junior. Przedstawiciele niemieckiego koncernu potwierdzili, że Allegra będzie oferowana również w wersji z napędem elektrycznym. Samochód będzie produkowany w niemieckiej fabryce Opla w Eisenach. Rozpoczęcie produkcji planowane jest w przyszłym roku, a samochód powinien pojawić się w salonach dealerów Opla gdzieś na przełomie 2012/2013. 