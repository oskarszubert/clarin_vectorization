Opel opublikował zdjęcia swojego nowego minivana jakim jest Opel Meriva 2010. Samochód zostanie pokazany publicznie po raz pierwszy podczas zbliżających się targów motoryzacyjnych w Genewie, które rozpoczną się 4 marca.  Projektanci Opla po innowacyjnych projektach jakimi są Opel Insignia czy nowy Opel Astra IV zaprojektowali nowego minivana praktycznie zupełnie od podstaw, tak jak inne ostatnie projekty z błyskawicą na masce. Nowy Opel Meriva 2010 to jeden z niewielu dziś nieglobalnych projektów koncernu General Motors. Oznacza to, że nowa Meriva nie dzieli swojej platformy z żadnym innym samochodem tak jak to się ma na przykład w przypadku platformy Global Delta z której korzysta nowa Astra IV oraz Chevrolet Cruze. Jak zapewnia niemiecki koncern, nowy Opel Meriva dzięki niezliczonym innowacjom technicznym będzie wyznaczał nowe trendy jeśli chodzi o wszechstronność i elastyczność. Patrząc na rozwiązania techniczne zastosowane w Oplu Meriva II generacji to nie sposób nie zacząć opisu od pionierskiego systemu FlexDoor. Zastosowanie systemu FlexDoor pozwala na otwarcie drzwi tylnych w kierunku przeciwnym do przednich, starsi czytelnicy pewnie pamiętają to rozwiązanie z naszej rodzimej Syreny   Tylne drzwi otwierają się pod kątem 84 stopni, zawiasy zamontowano na słupku C i co ważne tylne drzwi otwierają się niezależnie od przednich. System FlexDoor to chyba pierwsze takie rozwiązanie zastosowane w masowej produkcji, według zapewnień producenta system ten ma ułatwić wsiadanie i wysiadanie tylnymi drzwiami. Klamka tylnych drzwi umieszczona jest przy słupku B i tu uważam, że będzie to dość funkcjonalne dla kierowcy, który wsiadając do samochodu będzie chciał pozostawić na tylnej kanapie na przykład kurtkę czy plecak.  System FlexDoor to nie koniec, nowy Opel Meriva wyposażony będzie tak jak poprzedni model w system FlexSpace, pozwalający na przesuwanie lub składanie tylnej kanapy lub jej poszczególnych elementów. W porównaniu do poprzedniego modelu Merivy tutaj system ten został zmodyfikowany by jego obsługa była szybsza, łatwiejsza i bardziej intuicyjna. Kolejny system, który jest nowością w nowej Merivie to FlexRail. Pod hasłem FlexRail kryje się rewolucyjna konsola centralna wraz z wymienialnymi schowkami, które można przesuwać po prowadnicach umieszczonych pomiędzy przednimi siedzeniami. System ten ma pozwolić na bardziej wygodne przewożenie różnych przedmiotów. Niestety na razie nic więcej o tym systemie nie wiadomo.  Nowy Opel Meriva będzie wyposażony tak jak Corsa D i Astra IV w system FlexFix, pozwalający na przewóz dwóch rowerów, specjalny bagażnik rowerowy będzie wysuwany z tylnego zderzaka. Niestety Opel nie opublikował jak dotąd zdjęć wnętrza samochodu ale można podejrzewać, że w nowy Opel Meriva swoim wnętrzem będzie przypominał wnętrze Opla Insigni czy Opla Astry IV. Jeśli chodzi o jednostki napędowe to nowy Opel Meriva wyposażony będzie w ekonomiczne i mocne silniki z turbodoładowaniem o zakresie mocy od 75 KM do 140 KM. Według zapewnień producenta dostępna będzie również szczególnie ekonomiczna wersja ecoFLEX. Nowy Opel Meriva oferowany będzie z manualną skrzynią biegów  5-cio lub 6-cio biegową oraz również z automatyczną 6-cio biegową.  Nowy Opel Meriva 2010 będzie produkowany w hiszpańskiej fabryce Opla w Zaragozie, gdzie jest też obecnie produkowana Corsa D. Opel szacuje, że roczna sprzedaż tego auta będzie wahać się w przedziale około 180 tysięcy egzemplarzy. W Polsce samochód ma się pojawić w salonach we wrześniu. A na koniec mały bonus, zdjęcia nowego Opla Meriva publikowane były już na wielu polskich serwisach motoryzacyjnych, ja publikuję natomiast kilka zdjęć oraz video z sesji zdjęciowej nowej Merivy        A na koniec ostatnia ciekawostka: zdjęcia nowej Merivy zrobione zostały w Zaragozie na terenie targów Expo 2008, autorem zdjęć jest auto fotograf Dingo. 