Peugeot opublikował zdjęcia swojego nowego koncepcyjnego modelu nazwanego „5 by Peugeot”, który zostanie zaprezentowany publiczności podczas zbliżających się targów motoryzacyjnych w Genewie. Nazwa tego koncepcyjnego modelu odbiega znacząco od nazwy pozostałych modeli Peugeota, więc podejrzewam, że gdy to auto trafi do produkcji będzie po prostu nazywało się Peugeot 508. Myślę, że samochód zastąpi modele 407 i 607, które są w obecnej ofercie francuskiego koncernu. Concept car „5 by Peugeot” jest samochodem który pod względem wymiarów plasuje się właśnie pomiędzy tymi dwoma modelami.  „5 by Peugeot” to elegancki samochód, który głównie będzie adresowany do klientów w średnim wieku. Auto ma dość nietypowy grill, logo producenta znajduje się na masce, a nie na grillu jak w przypadku większości innych modeli. Uwagę zwracają także nietypowe przednie lampy wykonane w technologii LED. Tylne lampy także mają interesujący kształt, a z boku samochodu ciekawie wyglądają 19-sto calowe alu felgi, aluminiowe ramki na obwodzie szyb oraz boczne dość wąskie lusterka ze zintegrowanymi kierunkowskazami. Zaciekawia mnie także dach, który wygląda jakby był szklany płynnie i harmonijnie połączony z szybą przednią i tylną.    W samochodzie „5 by Peugeot” zastosowano napęd hybrydowy Hybrid4, który składa się z silnika Diesla o pojemności 2.0l i mocy 163KM napędzającego przednie koła oraz z silnika elektrycznego o mocy 37KM, który napędza tylną oś. Połączenie obu tych silników daje łączną moc 200 koni mechanicznych, a według danych francuskiego koncernu średnie spalanie powinno być na poziomie 3.8l na 100 km! Na razie nie wiadomo kiedy model „5 by Peugeot” mógłby wejść do seryjnej produkcji. 