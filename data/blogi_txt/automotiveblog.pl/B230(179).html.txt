Już jutro 22 kwietnia polską premierę będzie miał system TMC. Traffic Message Channel to system który zapewni kierowcom informację na temat ruchu drogowego i utrudnień na drogach. System TMC działa już w krajach Europy Zachodniej, w Polsce nareszcie doczekaliśmy się tego pożytecznego rozwiązania. Kierowcy których systemy nawigacyjne obsługują funkcję TMC, otrzymują droga radiową informację o zdarzeniach na drodze. Do przekazywania sygnału wykorzystuje się RDS FM-System. W Polsce dostawcą informacji o ruchu drogowym będzie firma Destia Traffic, która działa już w innych krajach europejskich. Do przekazu sygnału firma wykorzysta nadajniki stacji RMF FM. Jeśli więc założymy, że kierowca chce jechać z punktu A do punktu B to nawigacja zasugeruje mu wybraną drogę. Ale jeśli na owej wybranej drodze pojawią się jakieś utrudnienia (korek, wypadek, roboty drogowe) to nawigacja zasugeruje kierowcy zmianę wybranej drogi na inną. Być może nieco dłuższą ale bez stania w korkach. Korzystałem z tego rozwiązania podczas ponad 3-miesięcznego pobytu w Niemczech. Służbowa Corsa z wbudowaną nawigacją wykorzystywała TMC, do pracy musiałem dojeżdżać codziennie około 20 km, miałem do wyboru dwie drogi: lokalną i autostradę, czasami było szybciej autostradą, czasami lokalną. Wyjeżdżając do pracy ustawiałem cel mojej podróży w nawigacji i po chwili nawigacja czasami sugerowała wybór autostrady, a czasami drogi lokalnej, przez co mogłem uniknąć korków i spóźnienia do pracy. Jak ten system będzie działać w Polsce to tego jeszcze nie wiadomo, na razie dużym znakiem zapytania pozostaje kwestia dostępności sygnału, chociaż tu mam nadzieję, że Destia Traffic będzie oferować informację o ruchu drogowym bezpłatnie. 