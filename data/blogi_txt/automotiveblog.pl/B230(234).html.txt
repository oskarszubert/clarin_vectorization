W dniu dzisiejszym Opel opublikował zdjęcia nowego modelu Opel Astra IV w wersji Sports Tourer, czyli tak naprawdę jest to Astra IV w nadwoziu kombi. Samochód będzie produkowany przez Opla jedynie w angielskich zakładach Ellesmere Port, samochodu w salonach możemy spodziewać się na przełomie 2010/2011 r.  Astra IV Sports Tourer oferuje podobne opcje wyposażenia jak bliźniaczy model 5-cio drzwiowy, mamy więc zawieszenie FlexRide (zmienna charakterystyka sił tłumienia amortyzatorów – kierowca ma do wyboru 3 tryby), system OpelEye odczytujący znaki, adaptacyjne reflektory przednie AFL+, system FlexFix do przewozu rowerów oraz system FlexFold pozwalający na szybkie i łatwe złożenie tylnych siedzeń. Głównym atutem wersji Sports Tourer jest oczywiście wynosząca od 500 do 1550 litrów przestrzeń bagażowa, po złożeniu tylnych siedzeń w Astra IV Sports Tourer może pomieścić przedmioty o długości 1835 mm (183.5 cm).  W Europie Opel Astra IV Sports Tourer dostępny będzie w ośmiu wersjach silnikowych o zakresie mocy od 95 do 180 koni mechanicznych. W gamie oferowanych silników znajdzie się nowy turbodoładowany silnik benzynowy o pojemności 1.4l i mocy 140 KM oraz wysokoprężny turbodoładowany diesel 2.0l o mocy 160 KM. Aby zapewnić dodatkową oszczędność paliwa Opel we wszystkich wariantach Astry IV wprowadzi system informujący kierowcę o właściwym momencie zmiany biegu na wyższy. Przedstawiciele Opla informują też, że już wkrótce w Astrze IV pojawi się system Start Stop, a pierwszym silnikiem współpracującym z tym systemem będzie silnik 1.3 CDTI ecoFLEX o mocy 95 koni mechanicznych. Patrząc na wygląd Astry 4 w wersji Sports Tourer nie sposób nie znaleźć podobieństwa do siostrzanej nieco większej Insignii. Opel nie pochwalił się jeszcze zdjęciami wnętrza Astry IV Sports Tourer ale tutaj nie ma się co spodziewać raczej jakichkolwiek poważnych zmian, Astra IV w nadwoziu kombi przejmie wnętrze z modelu 5-cio drzwiowego. Cen modelu Astra 4 Sports Tourer jeszcze nie ujawniono.   źródło: media.gm.com 