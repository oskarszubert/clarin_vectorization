Chevrolet coraz lepiej radzi sobie w rankingach sprzedaży. Także na naszym krajowym rynku, gdzie po pierwszym kwartale, zajmuje dziesiątą pozycję z ilością 3 658 zarejestrowanych modeli. Oferta marki Chevrolet jest dość świeża, a sprzedaż nakręcają głównie modele Aveo, Orlando oraz Cruze. W dniu dzisiejszym Chevrolet zapowiedział poszerzenie gamy modelowej o SUVa jakim będzie Chevrolet Trax. Samochód będzie mieć swoją światową premierę już jesienią podczas targów motoryzacyjnych w Paryżu. Chevrolet Trax to bliźniak modeli Buick Encore oraz Opel Mokka. Nazwa Trax niewątpliwie nawiązuje do koncepcyjnego modelu o tej samej nazwie zaprezentowanego w 2007 roku. Nowy model sprzedawany będzie w 140 krajach. Na początku oferowany będzie w Meksyku, a wiosną 2013 pojawi się w europejskich salonach dealerskich.  Niestety o modelu Trax nie wiadomo zbyt wiele, jak na razie ujawniono jedynie jedno zdjęcie prezentujące przód samochodu. W porównaniu z modelem Opel Mokka, Trax wygląda jakby bardziej masywnie. Producent nie ujawnił też żadnych danych technicznych oraz jednostek napędowych, które znajdą się pod maską Traxa, jednak należy się spodziewać podobnej gamy silnikowej jak w modelu Opel Mokka. Źródło: media.gm.com 