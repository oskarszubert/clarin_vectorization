Podczas zbliżających się targów motoryzacyjnych w Genewie, Volvo zapowiedziało premierę swojego pierwszego samochodu hybrydowego jakim jest Volvo V60 Plug-in. Samochód zbudowano na platformie nowego Volvo V60, który pojawił się w sprzedaży pod koniec minionego roku. Volvo V60 Plug-in to hybryda silnika diesla oraz silnika elektrycznego. Wysokoprężny silnik D5 o mocy 215 KM i pojemności 2.4 litra napędza przednią oś, a tylna oś napędzana jest elektrycznie poprzez napęd o nazwie ERAD (Electric Rear Axle Drive) o mocy 70 KM.  Silnik elektryczny  korzysta z litiwo-jonowej baterii, której pojemność wynosi 12 kWh. Według danych Volvo, samochód wykorzystując tylko energię elektryczną będzie mógł pokonać dystans około 50 km. Niestety nie podano informacji o czasie potrzebnym do pełnego naładowania baterii. Szwedzki koncern określa model V60 Plug-in jako samochód 3 w 1: ekskluzywna limuzyna, sportowe kombi oraz elektryczny samochód miejski. Produkcja samochodu oraz sprzedaż ruszą w 2012 roku. Więcej szczegółów dotyczących samochodu poznamy pewnie za kilka tygodni gdy tylko ruszą targi w Genewie. Ciekaw jestem osiągów tego samochodu oraz ceny. Wydaje się, że to dobry ruch ze strony Volvo. Wiadomo, że Szwedzi mają fioła na punkcie ekologii, tak więc ten samochód na pewno znajdzie nabywców w krajach Szwecji i nie tylko. W Polsce jednak nie liczyłbym na sukces tego modelu. Wprowadzenie napędu elektrycznego do samochodów Volvo to pewnie kolejny kamień milowy w historii tej szwedzkiej korporacji. Uważam, za prawie pewne, że Volvo C30 kolejnej generacji jak i inne modele, również oferowane będą w wersji hybrydowej. Jednak uważam, że przed Volvo jeszcze długa droga w dziedzinie aut elektrycznych, ponieważ 50 km zasięgu to raczej niezbyt duży wynik. 