Nawiązując do wczorajszego posta o sprzedaniu przez SAABa wyposażenia oraz praw do produkcji modeli 9-3 i 9-5 chińskiemu koncernowi BAIC, dziś trochę więcej informacji dotyczących szczegółów tej transakcji. Według informacji opublikowanej przez dziennik Dagens Industri, BAIC zapłacił za prawa produkcji modeli 9-3 oraz 9-5 1.4 miliarda szwedzkich koron, co w przeliczeniu na dolary daje kwotę około 197 milionów USD. Ponoć pieniądze za tą transakcję wpłynęły na konto SAABa już w miniony piątek. Kwota 197 milionów USD wystarczy na finansowanie SAABa przez kolejne trzy miesiące. Przeliczyłem na szybko tą kwotę i wychodzi, że SAAB konsumuje dziennie blisko 2.2 miliona dolarów. Całkiem pokaźna suma, nie znam się na finansach i nie wiem czy można to wyliczać w taki sposób. Zastanawiam się tylko czy to oznacza, że SAAB jednak przedłuży swoje istnienie o kolejne miesiące. Według tego co oświadczył GM, do końca grudnia muszą zostać wyjaśnione dalsze losy szwedzkiego koncernu, w przeciwnym razie marka SAAB przestanie istnieć. Jednak obserwując poczynania GM wcale nie zdziwiłbym się by takiego rodzaju oświadczenie miało być jedynie bodźcem mającym pobudzić potencjalnego inwestora, jakim jest holenderski Spyker, to zajęcia ostatecznego stanowiska w sprawie zakupu marki SAAB. 