Dziś trochę niecodzienny wpis, ale jednak trochę związany z branżą automotive. Prócz pasji związanej z czterema kółkami, bardzo lubię wszelkiego rodzaju nietypowe wycieczki związane z militariami, opuszczonymi starymi budynkami, fabrykami, itp. Takie „eksploracje” to mój przepis na aktywne spędzenie wolnego czasu i oderwanie się od codziennego wiru pracy i obowiązków. Dzisiejszy wpis dotyczyć będzie propozycji spędzenia weekendu jednak konieczny będzie samochód, by dotrzeć do celu   Najlepszy samochód byłby SUV z napędem 4×4 ale domyślam się, że nie każdy dysponuje takim samochodem. Zwykłym kompaktem też można tam dotrzeć, jednak jakoś dróg pozostawia wiele do życzenia. Wszystkim pasjonatom niecodziennych przygód, miłośnikom ekstremalnych sytuacji oraz uzależnionym od adrenaliny chciałbym zaproponować wyprawę na MRU. MRU to skrót od Międzyrzeckiego Rejonu Umocnionego położonego niedaleko Międzyrzecza, a dokładniej Pniewo koło Kaławy (woj. Lubuskie). Międzyrzecki Rejon Umocniony to jeden z największych na świecie podziemnych systemów fortyfikacyjnych budowanych w latach 1934-45. Obiekty MRU miały odegrać ważną rolę w systemie obronnym III Rzeszy jednak praktycznie nie były wykorzystane, a linia MRU została przełamana przez nacierająca armię radziecka w dniach 29-31 stycznia 1945 r.  Obiekty MRU (pancerwerki) to nie tylko zwykłe bunkry ale przede wszystkim rozległa blisko 30 kilometrowa sieć podziemnych tuneli. Niektóre z obiektów były niemożliwe do sforsowanie z zewnątrz, a dostęp do nich możliwy jest jedynie z sieci podziemnych tuneli. Tunele są na tyle duże, że jeździła nimi kolejka, która ułatwiała komunikację między poszczególnymi obiektami naziemnymi. Historia MRU owiana jest mgiełką tajemnicy, według różnych plotek w podziemiach MRU miały obywać się badania nad rakietami V1, V2 oraz nawet ponoć nad bombą atomową.  Obecnie tunele nie są wykorzystywane w jakikolwiek militarny sposób. Sieć tuneli stanowi teraz idealne warunki do życia ponad 30 tysięcy nietoperzy z 12 gatunków. Obiekty MRU stały się naturalnym rezerwatem tych stworzeń, przez co dostęp do nich możliwy jest tylko w określonych porach roku.   W zależności od żądanej dawki przygód, istnieje kilka wariantów zwiedzania obiektów MRU. Można zwiedzać tylko odrestaurowane panzerwerki wraz z ich w pełni oświetlonymi podziemiami, do których można wejść praktycznie w japonkach czy w białych kozaczkach   Jednak najbardziej atrakcyjna trasa to kilkunastokilometrowy odcinek po którym oprowadza przewodnik. Można też wejść do labiryntu tuneli, dzikim wejściem na własne ryzyko jednak nie polecam tego rozwiązania. W podziemiach nie ma żadnego źródła światła, panuje tam stała temperatura 10-12 stopni Celsjusza, niektóre odcinki tuneli zalane są wodą, komórki nie mają zasięgu, nie działa też kompas czy GPS. Sieć tuneli jest rozległa i łatwo się w nich zgubić, jak już wspominałem nie każdym panzerwerkiem można wyjść na zewnątrz, więc bez jedzenia, wody i kontaktu ze światem zewnętrznym, przygoda z MRU na własną rękę może skończyć się dość nieprzyjemnie. Niezapomniane doznania są też za sprawą latających nietoperzy, które często mijają człowieka w bardzo bliskiej odległości.  MRU to nie same bunkry i podziemne tunele, to także obrotowe mosty, budowle hydrotechniczne jednak je trzeba już zwiedzać na własną rękę lub też poprosić o pomoc miejscową ludność     W pobliżu MRU w miejscowości Templewo jest kolejna ciekawostka: były radziecki skład broni jądrowej – Obiekt Specjalny nr 3003. Dostęp bezproblemowy, jest na co popatrzyć   Pracownicy bazy 3003 stacjonowali w koszarach w miejscowości Kęszyca Leśna, widać tam jeszcze ślady bytności rosyjskich jednostek Specnazu. 