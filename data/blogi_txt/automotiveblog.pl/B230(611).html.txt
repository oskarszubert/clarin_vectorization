W zasadzie to wpis nie powinien być zatytułowany urlop jak urlop, czyli czas odpoczynku. Tak też było w lipcu. Postanowiłem odpocząć i zresetować się nad polskim morzem, co było powodem mniejszej aktywności blogowej. Nad morze typowo pojechaliśmy samochodem. Z Gliwic w stronę Gdańska podróż rozpoczęliśmy o północy i nowo otwartą autostradą A1 pojechaliśmy  w kierunku Pyrzowic, stamtąd na Siewierz i potem już krajową 1-nką na Łódź. Droga do Łodzi w zasadzie koszmarna, mimo soboty i godziny późnonocnej ruch był naprawdę spory. Przez Łódź bezproblemowo, ale potem był już sznur samochodów w kierunku nadmorskim. Wyprzedzanie w zasadzie niemożliwe. Ruch rozładował się dopiero na płatnej autostradzie Amber One (A1) z Torunia do Gdańska. Sam dojazd z Gdańska w okolicę Władysławowa już łatwy i przyjemny. Droga powrotna niestety już nie taka ciekawa, duży korek na obwodnicy Trójmiasta w sobotnie przedpołudnie. Już sam dojazd z Władysławowa do Gdańska był niezłym wyczynem. Potem już na A1 poszło gładko, jednak korek na bramkę wyjazdową w Gdańsku miał chyba ponad 6 km. Więc tutaj najlepiej chyba celować aby w okolicy Gdańska był około 7-8 rano, okolica południa oznacza przymusowy postój. Tutaj pewna refleksja, podróż z Gliwic do Ruesselsheim (siedziba Opla w Niemczech) w okolicach Frankfurty nad Menem, zajmuje mi zazwyczaj jakieś 8h. To jest blisko 900 km. Nad polskie morze mam 650 km i jadę ponad 8h. Jeśli już jest autostrada to z ograniczeniami i z cholernymi bramkami, które pochłaniają czas i przeczą idei szybkiego przemieszczania się. Sam koszt już pomijam, podróż w jedną stronę autostradą Amber One to koszt 29.90 zł. W obie strony daje 60 zł. Trochę dużo, jak cały odcinek A1 Gdańsk – Gliwice będzie gotowy to pewnie za podróż nad morze w obie strony będzie trzeba zapłacić ponad 200 zł. To trochę dużo jak na polskie realia. Zastanawiam się kiedy nad morze będzie można dojechać bezpiecznie i bezstresowo powiedzmy w 3-4 godziny. Jeśli nie da się tego zrobić samochodem to może kolejami dużych prędkości? Ciekaw jestem co powstanie szybciej, czy szybkie połączenie kolejowe północ-południe, czy może kompletna autostrada A1 z Gdańska do czeskiej granicy. 