Dopiero co po 19-stej, a za oknem już robi się ciemno. Poranki są coraz to chłodniejsze, a zmrok zapada coraz to szybciej. Jednym słowem nadchodzi okres jesienno-zimowy, na drodze rano napotkamy na mgły, będzie więcej deszczowych dni, szybciej robi się ciemno. No i wreszcie za około dwa miesiące może nas spotkać śnieg na drodze. Aby uniknąć przykrych niespodzianek warto już teraz zadbać o samochód i odpowiednio przygotować go do jesienno-zimowych warunków panujących na drodze.  Przede wszystkim powoli trzeba zacząć myśleć o oponach zimowych, Ci którzy mają komplet opon z minionej zimy nie muszą się raczej niczym martwić. Warto natomiast sprawdzić w jakim stanie są opony zimowe z minionego sezonu. Tym kierowcom którzy w tym sezonie będą musieli zakupić nowy zestaw zimowego ogumienia sugeruje wnikliwe śledzenie publikacji dotyczących testów opon zimowych na sezon 2010/11, które powinny pojawić się już wkrótce. Gdy już mowa o oponach to przy okazji wizyty u mechanika warto też zdiagnozować stan hamulców. Jesienią podczas śliskiej nawierzchni na której leżą liście, sprawne hamulce to podstawa. Należy też zadbać o należytą widoczność, tutaj przede wszystkim dwa elementy: działanie układy klimatyzacji oraz jakość wycieraczek. Klimatyzacja pozwoli na szykie wysuszenie powietrza we wnętrzu samochodu przez co szyby nie będą zaparowane. Natomiast bezpieczna jazda podczas deszczu to przede wszystkim sprawne wycieraczki, które nie pozostawiają smug i zapewniają kierowcy tym samym dobrą widoczność. Warto też sprawdzić działanie świateł przeciwmgłowych przednich i tylnych gdyż w czasie mgły światła te mogą się bardzo przydać. Szczególnie ważne jest przeciwmgłowe światło tylne, które należy włączać tylko i wyłącznie przy bardzo dużym zamgleniu. 