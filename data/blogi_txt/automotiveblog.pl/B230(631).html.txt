W dniu dzisiejszym Opel pokazał pierwsze oficjalne zdjęcia oraz film, na którym w pełnej krasie można podziwiać twór o nazwie Opel Cascada. O tej jakże odjechanej nazwie wypowiadałem się w poprzednim wpisie poświęconym temu modelowi, więc dziś będzie o moich odczuciach dotyczących tego modelu. Samochód nie jest dla mnie nowością, pamiętam że pierwszą karoserię widziałem jakoś z końcem zeszłego roku i wyglądało to jak kadłub motorówki. Spece z Opla coś tam dodali i w końcu mamy finalny efekt w postaci kabrioletu.  Opel Cascada to tak naprawdę nieco wydłużona mierząca blisko 4.7 metra długości czteromiejscowa wersja Astry IV.  Niemieccy inżynierowie zrezygnowali z twardego dachu znanego chociażby z modelu Astra TwinTop i zastąpili go miękkim dachem typu soft-top. Otwarcie i zamknięcie dachu zajmuje około 17-stu sekund i może być dokonywane przy prędkości do 50 km/h. Kierowca może otwierać i zamykać dach z pilota kluczyka jak i poprzez naciśnięcie przycisku pomiędzy przednimi fotelami. Klienci będą mieli do wyboru jedną z trzech wersji kolorystycznych miękkiego dachu, które będzie można zestawić z 10-cioma kolorami karoserii.  Jeśli już mowa o przednich fotelach i wnętrzu to nowością w modelu Cascada będą przednie wentylowane siedzenia oraz nowy kokpit pokryty skórą, który moim zdaniem wygląda o wiele lepiej niż ten chociażby z pięciodrzwiowej odmiany Astry IV. Wśród nowości w modelu Cascada znajdziemy również specjalny podajnik pasów bezpieczeństwa kierowcy i przedniego pasażera, system Easy Entry, który ułatwia dostęp do tylnych siedzeń, oraz system FlexFold, który ułatwia składania tylnych foteli powiększając przy tym przestrzeń bagażową. Opel Cascada będzie oferowany z następującymi jednostkami napędowymi: 1.4 Turbo 120 KM 6 MT, 1.4 Turbo 140 KM 6 MT, 2.0 CDTI 165 KM 6 MT/AT oraz zupełnie nowym silnikiem 1.6 SDTI Turbo EcoTEC 170 KM 6 MT/AT.  Konfigurując samochód klienci będą mogli ponadto wybrać opcję przednich adaptacyjnych reflektorów AFL+, kamerę Opel Eye drugiej generacji (rozpoznawania znaków, funkcja ostrzegania o opuszczeniu pasa, alarm kolizyjny), system ostrzegania pojazdów w martwym polu, tylną kamerę cofania, podgrzewaną kierownice oraz opcję Hill Start Assist ułatwiającą ruszanie na wzniesieniach. Oczywiście Opel nie ujawnił jeszcze cen nowego modelu Cascada, jednak śmiem twierdzić, że w Polsce za podstawową wersję klienci będą musieli zapłacić pewnie około 85 000 zł. Fabryka Opla w Gliwicach będzie jedyną fabryką koncernu GM, która będzie produkować model Opel Cascada. I tu się zastanawiam czy w dobie kryzysu Opel naprawdę potrzebuje w swoim portfolio kabriolet? Nie ma co ukrywać, że fabryka w Gliwicach musiała zainwestować całkiem pokaźną sumę pieniędzy aby przystosować się do produkcji tego modelu. Tajemnicą nie jest również fakt, że kabriolety to nie są modele z pierwszych miejsc rankingów sprzedaży więc nie jestem do końca przekonany czy wielkość wolumenu Cascady i zysk ze sprzedaży pokryją wydatki związane z inwestycją.     Źródło: media.gm.com 