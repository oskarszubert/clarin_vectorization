Wczoraj agencja Reuters podała, a potem rzecznik prasowy GM Korea potwierdził decyzję koncernu GM dotyczącą zaniechaniu uruchomienia produkcji Chevroleta Cruze kolejnej generacji w Korei Południowej. Media informują jakoby szef GM Korea Sergio Rocha podczas rozmów z przedstawicielami koreańskich związków zawodowych poinformował, że nowa druga generacja modelu Chevrolet Cruze będzie produkowana w pięciu regionach świata, w tym między innymi w Europie, która nie była wcześniej rozważana w oryginalnym planie budowy tego modelu. Jeśli te słowa są prawdziwe oznaczać to może dorbą wiadomość dla europejskiego oddziału General Motors, który w minionym tygodniu ogłosił skorygowaną stratę EBIT w wysokości 0,5 mld USD za trzeci kwartał tego roku. O lokalizacji produkcji modeli marki Chevrolet w Europie mówiło się już od dawna. Już w zeszłym roku wspominał o tym prezes koncernu General Motors Dan Akerson. Teraz w mediach znowu zawrzało i spekuluje się, który z europejskich zakładów koncernu GM produkowałby ten model.  Mimo iż nie ma oficjalnej decyzji koncernu GM w tym temacie, moim zdaniem odpowiedź na pytanie która fabryka w Europie dostanie ten projekt jest dość prosta. Poniżej kilka faktów: » Obecny model Chevrolet Cruze oparty jest o globalną platformę koncernu GM o nazwie Delta I. Ta sama platforma jest dzielona między innymi z bliźniaczym modelem Opel Astra. Modele Opel Astra tudzież Vauxhall Astra obecnie produkowane są trzech zakładach w Europie, Gliwice, Ellesmere Port i Ruesselsheim. Na platformie Delta I powstaje w Europie również nowy Opel Zafira, który produkowany jest w niemieckim Bochum. » W maju tego roku koncern GM ogłosił w ramach planu rewitalizacji działalności w Europie Opel/Vauxhall, że Astra piątej generacji, która będzie zapewne oparta o » globalną platformę Delta II będzie produkowana w Europie w dwóch zakładach w Gliwicach i Ellesmere Port. Przy czym Ellesmere Port ma zagwarantowany wolumen minimum 160 000 modelu Astra V rocznie. » W czerwcu media sporo pisały o planach koncernu GM dotyczącymi zamknięcia fabryki w Bochum w 2016 roku. » Produkcja nowego Chevroleta Cruze drugiej generacji, który podobnie jak Astra V najprawdopodobniej będzie oparty o nową platformę Delta II, ma się rozpocząć jesienią 2014 r., a pierwsze samochody trafią do salonów dealerskich w 2015 roku. » GM Korea obecnie produkuje rocznie około 130 000 – 150 000 egzemplarzy Chevroleta Cruze pierwszej generacji. Podsumowując powyższe wydaje się, że w Europie nowy Chevrolet Cruze II będzie mógł być produkowany jedynie w angielskim zakładzie GM w Ellesmere Port lub w Gliwicach. Ponoć związkowcy z Bochum również zabiegają o ten model, jednak ulokowanie jakiegokolwiek nowego modelu w tamtej fabryce jest raczej niemożliwe. GM zamierza bowiem zamknąć tą fabrykę jako jeden z kroków powrotu europejskiego oddziału GM to rentowności. Ellesmere Port ma zagwarantowany wolumen Astry V na poziomie 160 000 rocznie, natomiast nigdzie nie znalazłem informacji o gwarantowanym wolumenie Astry V dla Gliwic. Patrząc na wszystkie powyższe wyliczenia, porównanie kosztów wytwarzania oraz poziomu płac w fabryce w Ellesmere Port oraz w Gliwicach uważam, że na 99.99% produkcja modelu Chevrolet Cruze drugiej generacji ulokowana zostanie w Gliwicach. Jeśli oficjalnie tak się stanie, to będzie to bardzo dobra wiadomość dla zakładu w Gliwicach, który niestety z racji kryzysu i mniejszego zainteresowania modelu Astra IV, ogranicza od przyszłego miesiąca ilość zmian produkcyjnych z trzech na dwie dziennie. 