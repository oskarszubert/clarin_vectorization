Wczoraj opublikowałem artykuł poświęcony wyposażeniu i cenom nowego Forda C-Maxa, a dziś kolejna porcja świeżych informacji dotyczących marki Ford. Zawsze podobało mi się, że Ford z bardzo przemyślaną strategią wprowadzał swoje nowe modele. W 2007 roku na rynku pojawił się Ford Mondeo, potem w czasie kryzysu w 2008 roku na rynku zadebiutowały samochody małe: nowa Fiesta oraz nowy Ford Ka. Teraz gdy kryzys powoli przemija, to w ofercie Forda widzimy odświeżonego Mondeo, nowe modele C-Max i Grand C-Max oraz model S-Max. Za rok w salonach pojawi się długo wyczekiwany Ford Focus MK3. Ale to nie koniec nowości marki Ford, w przyszłym roku Ford przedstawi dwie kolejne nowości, pierwszą z nich będzie model B-Max, którego koncept zobaczymy w marcu podczas 81-szej wystawy motoryzacyjnej w Genewie. Model B-Max oparty ma być na płycie podłogowej modelu Fiesta. Ma to być miejski minivan , który zastąpi w ofercie model Fusion. A już za kilka tygodni, na początku stycznia podczas targów w Detroit, publiczności ma zostać zaprezentowana odświeżona Kuga, która pewnie będzie nazwiązywać stylistyką do nowego Focusa. Oba modele B-Maxa i nowego Kuga, zobaczymy pewnie w salonach Forda w 2012 lub 2013 roku. 