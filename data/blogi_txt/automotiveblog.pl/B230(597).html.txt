Marka Audi jest mi nieco obca. W sumie to dlatego, że nigdy nie miałem okazji się z nią bliżej poznać. Myśląc o Audi przychodzą mi na myśl niemieckie samochody z wyższej półki w słusznej cenie. Można by powiedzieć, że podobne skojarzenia mam z innymi niemieckimi markami premium takimi jak BMW czy Mercedes-Benz. Jednak myśląc o BMW przychodzi mi do głowy od razu wizerunek koksa/dresiarza w jakimś starym rozlatującym się BMW. W sumie to mam dobrego znajomego który lubi BMW, a dresiarzem nie jest. Jest też blogomotive, któremu do  koksa jednak jeszcze parę kilo brakuje. O co więc kaman w przypadku BMW? Ano chyba o to, że ten wizerunek marki z leciwymi samochodami mocno zakorzenił się w mojej głowie i pewnie szybko z niej nie wyjdzie. Jeszcze dodatkowo na niekorzyść tych skojarzeń działa napakowane sterydami BMW X6, które jakoś tak dziwnie wyrosło.  Mercedes- Benz jest natomiast marką chyba też nie dla mnie. Kojarzy mi się raczej z niemieckimi dziadkami, którzy to majestatycznie siedzą za kierownicą wehikułów z celownikiem na masce. Mercedesy to dla mnie w przeważającej mierze takie niemieckie opa-wagen. Są oczywiście też i nowe modele, ale tu wydaje mi się że ich klientelą są podeszli faceci w kryzysie wieku po 50-stce, którzy muszą coś sobie udowodnić za wszelką cenę. Natomiast marka Audi wywołuje u mnie neutrale wrażenia. Na pewno samochody marki Audi są wypasione i niezawodne, czy trafiają w mój gust to już nieco inna kwestia. O ile design Audi jest przewidywalny to jednak mimo to ostatnio ta marka dość mocno na mnie oddziałuje. Kojarzy mi się innowacyjnością, bezawaryjnością i dobrymi osiągami. Wywołuje mnie pozytywne skojarzenia, zresztą podobnie jak marka Volvo. Nie wiem czy jestem podatny na reklamę, ale slogan „Przewaga dzięki technice” jest moim zdaniem idealny i w 100% wpisuje się w moje odczucia na temat samochodów tej niemieckiej marki. Podoba mi się również, że w polskich spotach reklamowych hasło zostało przedstawione w polskim języku, a nie jak na przykład u Opla – „Wir laben Autos”. A na deser świetny na 5+ spot reklamowy Audi, który ostatnio namierzyłem w telewizji. 