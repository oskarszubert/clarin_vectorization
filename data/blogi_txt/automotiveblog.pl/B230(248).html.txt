Po wywiadach z przedstawicielami marek Mazda i Chevrolet postanowiłem przeprowadzić kolejny wywiad. Tym razem nie będzie to co prawda wywiad z rzecznikiem marki ale z przedstawicielem firmy Auto-Boss, która jest dealerem marki Ford oraz Volvo. Firma Auto-Boss posiada dwa duże salony w Bielsku-Białej oraz w Chorzowie, oferujące samochody marek Ford i Volvo. Ktoś z Was pomyśli, ehhh nudny wywiad z przedstawicielem salonu, nic z tych rzeczy bo w Auto-Boss jest coś wyjątkowego, a mianowicie pomysł na działalność również w Internecie i tworzenie społeczności na facebook’u skupiającą obecnie już ponad 250 fanów. 250 fanów to może nie dużo, ale to więcej niż ogólnopolski oficjalny fanpage Fiata i porównywalna ilość fanów, którzy lubią ogólnopolską oficjalną stronę Mitsubishi. Polska auto-moto branża jeszcze kuleje w mediach społecznościowych, nie wszystkie firmy mają polską stronę na facebooku, a stron dealerów jest bardzo mało. Spowodowane jest to podejściem naszych krajowych dealerów do klienta, często wielu z nich patrzy tylko na to aby wcisnąć klientowi samochód, a jakakolwiek internetowa działalność oznacza co najwyżej aktualizację swojej firmowej strony internetowej. Na moje pytania dotyczące działalności firmy Auto- Boss zgodził się odpowiedzieć Pan Mikołaj Małecki, pełniący funkcję dyrektora zarządzającego. Michał Jaraczewski: Panie Mikołaju, dziękuje za wyrażenie chęci udzielenia wywiadu. Od pewnego czasu obserwuję Państwa działalność, salon Forda Auto- Boss w Bielsku-Białej jest na 1 miejscu pod względem sprzedaży samochodów marki Ford w Polsce, Chorzowski salon jest również w pierwszej dziesiątce. Na Śląsku macie Państwo sporą konkurencję, salony grupy CityCar w Gliwicach i Katowicach, salon PGD Multexim w Katowicach, poza tym są też salony w Rybniku, Zabrzu, Mysłowicach. Zastanawiam się więc co sprawia, że zostawiacie z tyłu konkurencję? Czy uchyli Pan rąbka tajemnicy na sukces? Mikołaj Małecki: Na sukces składa się wiele czynników ale przede wszystkim jest nim konsekwentna polityka całej firmy ukierunkowania na potrzeby klienta. Na bieżąco monitorujemy zadowolenie klientów, starając się w tym zakresie wyprzedzać oczekiwania co potwierdza 11-nasto krotne zdobycie nagrody Chairmans Award za najlepszą jakość obsługi wśród salonów Forda w Polsce. MJ: Państwa slogan reklamowy to „Najlepsze ceny na Śląsku”, czy to tylko slogan czy np.: kupując Forda Focusa dacie Państwo lepszą cenę niż okoliczna konkurencja? MM: Z całą pewnością, będąc liderem sprzedaży na Ślasku jesteśmy otwarci na negocjacje. Do każdego klienta podchodzimy indywidualnie, dokładnie doprecyzowując jego oczekiwania. Często oznacza to elastyczność cenową ale również właściwy dobór wyposażenia dodatkowego, usług finansowo-ubezpieczeniowych czy usług serwisowo-blacharskich. Na bieżąco wprowadzamy różne akcje promocyjne, realizujemy programy lojalnościowe tak aby finalnie koszt zakupu i eksploatacji przykładowego Focusa był dla klienta najlepszy na Śląsku. MJ: Państwa działalność skupia się nie tylko na sprzedaży i obsłudze serwisowej samochodów, Państwa marka żyje także w Internecie oraz w lokalnych mediach. Współpracujecie z Ford Club Polska zrzeszającym fanów i użytkowników samochodów marki Ford, jesienią zeszłego roku zorganizowaliście cykl spotkań Górnicze Pasje. Skąd wziął się u Państwa pomysł na taką działalność i pomysł na promocję marki w Internecie? Przecież taka działalność to dodatkowe obowiązki, wydatki, może też i problemy. MM: Obserwujemy na bieżąco jak zmienia się rynek w tym podejście klientów do reklamy. Dotychczasowy sposób komunikacji z klientami, w większości jednostronny tj prasa, bilboard, radio jest coraz mniej zauważalny przez klienta, a co za tym idzie mało efektywny. Upowszechnienie internetu spowodowało iż jest to medium z którym obok telewizji mamy największa styczność, a co więcej mamy możliwość interakcji. I właśnie w możliwości prowadzenia dialogu z klientem upatrujemy szansę na zrozumienie zmieniających się potrzeb klientów, a tym samym elastyczne dopasowanie oferty. MJ: 250 fanów na facebooku w 5 miesięcy, to dużo, mało? Osiągnęliście Państwo założony cel? MM: Wyniki przerosły nasze oczekiwania, gdyż liczba fanów osiągnęła poziom większy niż niektórych stron importerskich, nie mówiąc już o stronach dealerskich. Wiele w tym zasługi multimedialnego poradnika motoryzacyjnego „Internetowy Kalendarz Kierowcy” dzięki któremu przekazujemy internautom na bieżąco praktyczne porady jak zadbać o swój samochód. MJ: Czy prócz obecnych działań w Internecie można spodziewać się jakiś nowości i kolejnych ciekawych akcji promujących markę Auto-Boss? MM: Jak najbardziej, mam nadzieję że już w najbliższym czasie zaskoczymy ponownie internautów kolejnymi naszymi akcjami nad którymi obecnie pracujemy. MJ: Chciałbym poznać Pana opinię na temat niezależnych automoto blogów i automoto blogerów, Pana pierwsze skojarzenie z tym hasłem to… MM: …kopalnia praktycznej wiedzy na temat branży motoryzacyjnej. Opinie wymieniają zarówno pasjonaci, specjaliści jak i laicy szukający rozwiązania swoich problemów bądź wątpliwości. Te firmy dealerskie, importerskie które analizują na bieżąco blogi i wyciągają z nich wnioski co do oczekiwań klientów i wdrażają je w życie mają szansę na odniesienie sukcesu na coraz bardziej wymagającym rynku sprzedaży samochodów. MJ: Dziękuje bardzo za poświęcony czas i za wyczerpujące odpowiedzi. 