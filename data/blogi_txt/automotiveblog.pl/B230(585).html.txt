Media szumią ostatnimi dniami o możliwej reaktywacji zakładu FSO w Warszawie. Ministerstwo Gospodarki oficjalnie przyznało, że wpłynęła oferta przejęcia upadłych zakładów FSO, jednak nie podaje oficjalnie nazwy nowego potencjalnego inwestora. Jednak w mediach dość łatwo znaleźć informację, że owym nowym inwestorem jest kanadyjski koncern Magna. Magna prócz tego, że produkuje części (w Polsce posiada 5 zakładów produkcyjnych: 2 zakłady w Tychach, zakład w Dąbrowie Górniczej, zakład w Kędzierzynie- Koźlu, zakład w Sadach k/Poznania), to produkuje również samochody dla znanych czołowych światowych koncernów (zakład Magna Steyr w austriackim Graz). Według plotek Magna miałaby w ciągu pięciu lat uruchomić produkcję samochodów na warszawskim Żeraniu. Docelowo roczny wolumen miałby wynieść około 200 tys. egzemplarzy, a zakład zatrudniłby około 3 000 pracowników. Natomiast blisko 4 000 pracowników mogłoby potencjalnie znaleźć zatrudnienie u dostawców części i pozostałych kooperantów. Magna zainwestowałaby w FSO około miliarda złotych.  Magna rozważa prócz warszawskiego FSO jeszcze jedną lokalizację na Węgrzech, jednak tam najprawdopodobniej zbudowano by zakład od postaw (tzw. greenfield). Kanadyjczycy swoją decyzję uzasadniają od możliwości otrzymania pomocy publicznej, preferencyjnych stawek podatkowych oraz utworzeniu na części zakładów FSO, specjalnej strefy ekonomicznej. Wszyscy się zachłysnęli propozycją Kanadyjczyków, a najbardziej prezes FSO. Jednak emocję studzi trochę Ministerstwo Finansów, które podało że specjalne strefy ekonomiczne tworzy się na terenach z wysokim bezrobociem, natomiast w Warszawie wynosi ono około 4% (dane GUS styczeń 2012). Osobiście kibicuje każdej nowej inwestycji w Polsce, która wsparłaby sektor motoryzacyjny, tak ważny dla polskiej gospodarki. Jednak podejrzewam, że znowu Polska przegra i zostanie wybrana konkurencyjna lokalizacja. Duża winę za to ponosi nasz rząd, ponieważ już kilkakrotnie Polska przegrała wyścig o inwestora z innymi krajami, które oferują bardziej preferencyjne warunki współpracy z zagranicznymi inwestorami. Podsumowując, nie chcę być złym prorokiem, ale Magna gdy dobrze to wykorzysta i wynegocjuje lepsze warunki na Węgrzech, a Polska lokalizacja jest jedynie straszakiem. 