Trochę zaniedbałem publikację informacji dotyczących sprzedaży nowych samochodów na rynku polskim. Czas więc na podsumowanie pierwszego kwartału 2011 r. Samar zmienił sposób publikacji danych, od początku roku nie informuje o sprzedaży samochodów ale o ilości nowych rejestracji. Od stycznia do końca marca w Polsce zarejestrowano 68 831 samochodów osobowych, co jest o 3 279 egzemplarzy (-5.14%) mniej niż w relatywnym okresie minionego roku. Jak można się było tego spodziewać, drastycznie spadła ilość zarejestrowanych samochodów z kratką. Teraz kupno samochodu osobowego z homologacją ciężarową nie niesie za sobą praktycznie żadnych korzyści dla kupującego. Od początku roku w Polsce zakupiono jedynie 1 757 samochodów z kratką. Wynik ten jest gorszy aż o 89% od wyniku za okres styczeń-marzec 2010. Jeśli chodzi o ranking najpopularniejszych marek w pierwszym kwartale 2011 r. to na pierwszym miejscu znowu nuda, żadnych zmian, wiadomo Skoda. Klienci zarejestrowali 8 421 samochodów tej czeskiej marki, co daje jej udział w rynku na poziomie 12.20%. Skoda to jedyna marka, z dwucyfrowym wynikiem udziału w rynku. Skoda jednak zanotowała spadek rejestracji w porównaniu do I kwartału 2010 o -3.15%. Co do drugiego miejsca w rankingu to tu pewne zaskoczenie. Drugie miejsce zajmuje marka Opel z wynikiem rejestracji 5 771 egzemplarzy. Ilość zarejestrowanych samochodów marki Opel praktycznie się nie zmieniła w ujęciu rok do roku. Udział w rynku marki Opel to 8.36%. Trzecie miejsce podium pod względem rejestracji zajęła Toyota, z niewielką stratą do Opla. W pierwszych trzech miesiącach 2011 roku łącznie zarejestrowano w Polsce 5 624 samochodów osobowych tej japońskiej marki, jednak ilość rejestracji Toyoty w porównaniu rok do roku spadła aż o -15.33%. Czwarte miejsce w rankingu zajął Fiat z ilością zarejestrowanych 5 237 egzemplarzy. Fiat niestety tak jak i Toyota mimo wysokiego miejsca w rankingu nie ma zbytnich powodów do radości, gdyż rejestracja samochodów włoskiej marki spadła o -10.31%. Udział marki Fiat w polskim rynku to 7.59%. Piąta pozycja marki Renault mocno mnie zaskoczyła. W pierwszym kwartale zarejestrowano w Polsce 4 463 samochodów marki Renault, co jest wynikiem aż o +16.38% lepszym niż w analogicznym okresie roku ubiegłego. Udział marki Renault po pierwszych trzech miesiącach wynosi 6.47%. Ford uplasował się dopiero na szóstej pozycji. Łączna ilość zarejestrowanych samochodów marki Ford w I kwartale to 4 148 egzemplarzy. Niestety aż o -16.81% mniej niż w I kwartale 2010 r. Siódma pozycja też zaskoczenie, bo to dość niska pozycja jak na markę Volkswagen. Wynik 3 571 zarejestrowanych samochodów to aż o -21.98% mniej niż przed rokiem. To największy spadek spośród wszystkich marek sklasyfikowanych w pierwszej dziesiątce rankingu. Pozycje ósmą i dziewiątą zajęły odpowiednio koreańskie koncerny Hyundai (wynik 3 505) oraz Kia (3 458). Wyniki koncernów Hyundai i Kia są bardzo zbliżone, jednak to Hyundai zanotował +11.27% wzrostu ilości rejestracji, a marka Kia nie miała tyle szczęścia – spadek rejestracji o -9.28%. Ostatnia pozycja pierwszej dziesiątki przypadła w udziale marce Nissan. Łącznie w I kwartale 2011 r. w Polsce zarejestrowano 3 221 samochodów marki Nissan. I to też jest spore zaskoczenie, gdyż wyniki tej marki w ujęciu rok do roku uległy poprawie aż o +21.92% i jest to największy wzrost rejestracji spośród wszystkich marek z pierwszej dziesiątki rankingu. Na kolejnych miejscach znalazły się: 11) Peugeot – 2 966 zarejestrowanych egzemplarzy, -2.47% w ujęciu r/r 12) Citroen – 2 849 zarejestrowanych egzemplarzy, +3.41% w ujęciu r/r 13) Chevrolet – 2 233 zarejestrowanych egzemplarzy, +25.17% w ujęciu r/r 14) Honda – 2 076 zarejestrowanych egzemplarzy, -34.43% w ujęciu r/r 15) Suzuki – 1 783 zarejestrowanych egzemplarzy, -1.00% w ujęciu r/r Pozytywnie zaskakują wyniki osiągnięte przez koncerny Renault, Hyundai, Nissan, Citroen oraz Chevrolet. Najwięcej radości powinien mieć właśnie Chevrolet, który polepszy swoje wyniki aż o ponad 1/4. Zastanawia mnie dość kiepski wyniki marki Volkswagen oraz dopiero szósta pozycja marki Ford. Jednak bardzo ciekawi mnie jak będą wyglądać wyniki w kolejnych miesiącach, gdyż różnice pomiędzy pozycją 2 i 4, 7 i 9 oraz 11 i 12 są niewielkie. Myślę, że wprowadzenie do sprzedaży nowego Focusa III generacji powinno wpłynąć na polepszenie wyników rejestracji marki Ford. Eksperci szacują, że ilość rejestracji samochodów osobowych w tym roku powinna zakończyć się na poziomie około 280 tysięcy. Jednak nie wiadomo jeszcze jak na tym wszystkim odbije się sytuacją w związku z kataklizmem w Japonii. Może się okazać, że nie tylko japońscy ale także inni czołowi producenci będą zmuszeni wprowadzić ograniczenia w produkcji co może w efekcie mieć wpływ na dostępność samochodów u dealerów. Źródło danych: samar.pl 