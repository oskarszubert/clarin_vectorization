W zaledwie miesiąc po światowej premierze modelu Opel Astra IV GTC podczas targów motoryzacyjnych we Frankfurcie, dziś w Gliwicach uruchomiono seryjną produkcję tego nowoczesnego trzydrzwiowego samochodu. O Astrze IV GTC jako nowym samochodzie w gamie Opla pisałem już wcześniej, więc nie będę się powtarzał. Skupię się natomiast na fabryce w Gliwicach, gdyż dziś to w zasadzie było jej święto.  14 październik to data tzw. SOP (Start Of Production), czyli uruchomienie seryjnej produkcji. Fazę SOP poprzedziły wczesne fazy pilotowe PPV (Pre-Production Vehicle) oraz MVBns i MVBs. To właśnie z tej ostatniej fazy MVBs (samochody sprzedawalne) pochodziły Astry IV GTC zaprezentowane we Frankfurcie. Gliwicki zakład Opla jest jedyną fabryką koncernu General Motors, gdzie będzie odbywać się produkcja tego trzydrzwiowego modelu. Uruchomienie produkcji w gliwickiej fabryce pochłonęło niebagatelną kwotę 80 milionów Euro. Nie ma natomiast co ukrywać, że Opel Astra IV GTC z racji swojej ceny to raczej niszowy i tym samym nisko wolumenowy model. W tym roku powstanie raptem około 17 tys. sztuk modelu GTC. W przyszłym roku Opel spodziewa się około 60-70 tys. zamówień na ten model. Jednak to nie koniec nowości w gliwickiej fabryce Opla. Już za rok w wakacje rozpocznie się produkcja Astry IV notchback (sedan), a styczeń 2013 to data SOP projektu Astra IV cabrio. 