Dziś o nieco rzadko spotykanym w Polsce modelu marki Nissan, mowa tu o modelu Pathfinder. Obecnie oferowana trzecia generacja debiutowała podczas targów motoryzacyjnych w Detroit w 2004 roku, a 6 lat później Nissan podczas targów w Genewie zaprezentował facelift tego modelu. Kilka dni temu japoński koncern zaprezentował na facebooku zdjęcia produkcyjnej wersji nowego modelu czwartej generacji. Samochód nie różni się zbyt od wersji koncepcyjnej, która została ujawniona z początkiem roku. Jak podkreśla producent, czwarta generacja modelu Nissan Pathfinder ma być o 30% bardziej ekonomiczna od aktualnie oferowanej. Dzięki bardziej aerodynamicznej stylistyce, japońscy inżynierowie odchudzili samochód o blisko 230 kg.  Samochód będzie napędzany silnikiem benzynowym w układzie V6 o pojemności 3.5 l, który będzie oferować moc 264 KM współpracując z skrzynią typu CVT. Samochód seryjnie wyposażony będzie w napęd na przednią oś, jednak klienci opcjonalnie będą mogli zamówić wersję z systemem 4×4-i, która oferować będzie 3 tryby napędu: na przednią oś, stały napęd 4×4 oraz napęd automatyczny.  Nowy Nissan Pathfinder będzie pozycjonowany nieco wyżej niż obecnie oferowany model. Świadczyć może o tym bogate wyposażenie, przykładowo klienci będą mogli zamówić wersję ze szklanym dachem lub z systemem Trl zapewniający pasażerom podróżującym  w drugim rzędzie siedzeń możliwość oglądania filmów, czy podłączenia laptopa do 8 calowych dotykowych monitorów umiejscowionych w tylnych zagłówkach. Dodatkowo muzyki będzie można słuchać poprzez bezprzewodowe słuchawki. Natomiast komfortową podróż kierowcy i przedniego pasażera zapewniać będą podgrzewane i wentylowane fotele. Kierowca będzie miał ułatwione manewrowanie samochodem dzięki czterem kamerom, które na środkowym dotykowym wyświetlaczu przedstawią obraz z wszystkich stron samochodu, dodatkowy 4.2 calowy kolorowy wyświetlacz został umieszczony pomiędzy zegarami.  Ceny nowego Pathfindera nie zostały ujawnione, pewnie trochę więcej o modelu dowiemy się podczas jesiennych targów motoryzacyjnych w Paryżu, która rozpoczną się za około 2 miesiące. 