Połowa lutego, sprawdzam maile, jakieś pytania, prośba o poradę, komunikaty prasowe, w sumie to dzień jak co dzień, nic nadzwyczajnego. Zerkam do folderu SPAM, reklamy, propozycje pracy jako  kierownik regionalny w Europie i inne badziewie. Gdy chciałem kliknąć magiczny link „Usuń teraz cały spam”, wpadł mi w oko mail o dziwnym tytule „Ultimate Adrenalin Experience – od firmy Bridgestone”. Zawahałem się, otworzyłem maila i od tego dnia przeglądam folder SPAM kilka razy dziennie.  Mail rzeczywiście był od firmy Bridgestone i był adresowany do europejskich blogerów. Jak się okazało koncern Bridgestone wpadł na pomysł aby w drugiej połowie marca zaprosić blogerów, którzy na torze Ascari Race Resort wypróbują możliwości opon Bridgestone Adrenalin RE002. Oczywiście nie wahając się ani chwili wysłałem swoje potwierdzenie, w dniu dzisiejszym otrzymałem paczką mały upominek oraz bilet lotniczy do hiszpańskiej Malagi. Tak więc sam początek wiosny zapowiada się super, Hiszpania, plaża Costa del Sol, luksusowy hotel i pewnie spora dawka adrenaliny i pozytywnych emocji. Przyznam szczerze, że pozytywnie zaskoczyło mnie zaproszenie od Bridgestone i cieszy fakt, że globalny koncern dostrzega potencjał blogerów i organizuje dla nich ciekawy event. 