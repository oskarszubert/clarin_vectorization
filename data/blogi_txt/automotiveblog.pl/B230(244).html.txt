W polskich salonach debiutuje Nissan Cube. Zapowiedź o wprowadzeniu modelu Cube do sprzedaży na starym kontynencie pojawiła się z końcem ubiegłego roku. Można dyskutować czy ten samochód jest ładny czy też nie. Mi osobiście auto się nie podoba, ale to może okazać się ciekawa propozycja miejskiego samochodu dla osób, które chcą się wyróżnić na drodze.  Nissan Cube zbudowany jest na platformie Nissan B, która jest platformą dzieloną z Renault. Na tej płycie bazują m.in. modele Nissan Note, Renault Modus, Renault Clio. Oferowany w Polsce Nissan Cube kosztuje 69 900 zł i występuje tylko w jednej wersji, z silnikiem benzynowym 1.6 litra o mocy 110 KM i 5-cio stopniową manualną skrzynią biegów.  Nissan za dość wysoką cenę oferuje też dość bogate wyposażenie: 6 poduszek powietrznych (czołowe, boczne oraz kurtyny), systemy: ABS, EBD (elektroniczny rozdział sił hamowania). System wspomagania hamowania BA (Brake Assist), elektroniczny system kontroli stabilności toru jazdy ESP, aktywne zagłówki przednich foteli, 3 punktowe pasy bezpieczeństwa we wszystkich fotelach. Prócz tego Cube posiada także: lusterka boczne elektrycznie regulowane i podgrzewane w kolorze nadwozia, przednie lampy przeciwmgłowe, szklany dach, automatyczną klimatyzację, podłokietnik dla kierowcy i dla drugiego rzędu siedzeń. Cube oferuje dość ciekawy infotainment w postaci sterowanego z koła kierownicy radioodtwarzacza z CD z nawigacją GPS, modułem BlueTooth, tylną kamerą, złączami do odtwarzaczy iPOD oraz złączem USB. Ponadto Cube posiada progresywny system wspomagania kierownicy, tempomat, elektrycznie regulowane szyby boczne z przodu i z tyłu, inteligentny kluczyk, komputer pokładowy, automatyczny włącznik świateł przednich oraz czujnik deszczu.  Patrząc na powyższe wyposażenie można powiedzieć, że Cube to wszystko mający samochód miejski. Oczywiście można się czepiać, że nie ma ksenonów z opcją doświetlania zakrętów, podgrzewanych siedzeń czy też dwustrefowej klimatyzacji pytanie czy takie opcje są potrzebne w typowo miejskim samochodzie? Samochód w testach Euro NCAP przeprowadzonych w marcu tego roku zdobył w łącznej ocenie 4 gwiazdki. Cóż samochód nie jest może zbyt piękny, ale na pewno jest nietypowy. Jeśli ktoś kiedyś zakochał się we Fiacie Multipla to być może i ten model sprawi, że serce zabije mocniej. U mnie patrząc na ten model raczej wyzwalają się inne odruchy, ale oczywiście są gusta i gusty. 