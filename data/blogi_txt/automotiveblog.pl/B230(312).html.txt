Temat doboru amortyzatorów do danego samochodu często pojawia się na różnego rodzaju forach internetowych i grupach dyskusyjnych. Najczęściej pada pytanie czy wymieniając amortyzatory w samochodzie warto kupić amortyzatory gazowe czy olejowe i czy oryginalne (OES) czy zamienniki. Z racji tego, że od prawie 2 lat na co dzień zajmuje się w swojej pracy amortyzatorami trochę nie rozumiałem i zdziwiony byłem pytaniami czy stosować amortyzatory gazowe czy olejowe. Rozmawiałem z kolegami, którzy również podzielali moje zdziwienie pytaniem. Na początku myślałem, że ktoś myli temat amortyzatorów i sprężyn gazowych. Ale amortyzatory są przecież częścią zawieszenia, a sprężyny gazowe to tzw. teleskopy w bagażniku (aby tylna klapa nie spadła komuś na głowę). Zacząłem więc szukać tu i tam informacji o rodzajach amortyzatorów by poszerzyć swoją wiedzę. Rozmawiałem z dostawcami i też wielu się dziwiło o co tak naprawdę chodzi. Zanim przejdę do meritum warto napisać parę słów o mechanizmie działania amortyzatora. Amoryzator składa się z korpusu zewnętrznego, cylindra wewnętrznego oraz chromowanego tłoka. W korpusie amortyzatora znajduje się cylinder, pomiędzy korpusem amortyzatora a cylindrem znajduje się zawór dolny. Tłok pracuje w cylindrze i na końcu tłoka umieszczony jest zawór górny. Przestrzeń wewnątrz cylindra i korpusu wypełniona jest olejem. Ruch tłoka tłumiony jest poprzez olej, który przetłaczany jest z przestrzeni między korpusem i cylindrem (poprzez zawór dolny) oraz w cylindrze pomiędzy zaworem górnym. Odpowiedni dobór zaworów (tzw. kod zaworowy) zapewnia odpowiednie siły tłumienia dla danego samochodu. Występują dwa rodzaje amortyzatorów: olejowe i gazowo olejowe. W samochodach nie stosuje się amortyzatorów gazowych (takich w których medium tłumiącym jest gaz). Zawsze musi być olej, gaz może być dodatkiem. Po co więc ten gaz? Tak zwana siła gazu to około 100 – 200 N, więc obecność lub brak gazu jest praktycznie nieodczuwalna dla zwykłego kierowcy. Gaz jedynie sprawia, że podczas wzmożonej pracy amortyzatora olej mniej się pieni. Nabicie amortyzatora gazem powoduje także automatyczne wysunięcie tłoczyska do góry co ułatwia proces montażu amortyzatora w fabryce samochodów. Do zapamiętania: » W samochodach nie stosuje się amortyzatorów gazowych. Są olejowe lub gazowo-olejowe. » Obecność gazu w amortyzatorze poprawia w bardzo niewielkim stopniu jego właściwości tłumienia i jest to praktycznie nie zauważalne dla zwykłego kierowcy. » Z czasem gaz może wydostać się z amortyzatora poprzez mikro nieszczelności (zarysowania tłoka, zużycie się uszczelki) nie mniej jednak nie oznacza to, że amortyzator jest już nieużyteczny. Pomimo braku gazu siły tłumienia nadal mogą być w specyfikacji (w dolnych jej granicach). A teraz pora na odpowiedź na pytanie: czy amortyzator oryginalny (OES) czy zamiennik. Ja osobiście wybrałbym amortyzator oryginalny, dlatego że jeden typ samochodu ma wiele zestawów amortyzatorów. Przykładowo Opel Corsa D ma aż 9 zestawów amortyzatorów przednich w zależności od wersji silnika (wielkość silnika = ciężar) oraz od budowy samochodu (wersja 3 lub 5-cio drzwiowa = ciężar). Każdy z zestawów amortyzatorów sprawia, że każda Corsa niezależnie od wersji nadwozia i silnika ma odpowiednie siły tłumienia. Z zewnątrz wszystkie przednie amortyzatory (łącznie 18-ście: 9 lewych, 9 prawych) różnią się tylko i wyłącznie stroną (pozycja wsporników). Wewnątrz amortyzatory różnią się tylko i wyłącznie kodem zaworowym, który jest bezpośrednio odpowiedzialny za siłę tłumienia. Można oczywiście kupić amortyzator zamiennik, który z zewnątrz będzie wyglądać praktycznie identycznie jak amortyzator oryginalny chociaż pewnie nawet w budowie zewnętrznej będą minimalne rozbieżności. Wewnątrz zamiennika znajdzie się kod zaworowy, który będzie kompromisowym rozwiązaniem – średnią z 9-ciu amortyzatorów oryginalnych. Zamontowanie zamiennika sprawi, że siła tłumienia amortyzatora będzie inna niż w przypadku zastosowania oryginalnej części zamiennej, co może mieć też wpływ na szybsze zużycie się amortyzatora oraz innych elementów zawieszenia. Pamiętać też należy o poprawnym doborze sprężyny. Nie polecam kupowania oryginalnych amortyzatorów używanych na aukcjach allegro gdyż nie wiemy z jakiego auta ten amortyzator pochodzi. Przykładowo McPherson z Corsy 2006 z silnikiem 1.3 l diesel nie jest tym samym McPhersonem co z Corsy 2006 z silnikiem 1.2 l benzyna. Oczywiście z zewnątrz kolumna McPhersona będzie wyglądała identycznie, amortyzator też, jednak siły tłumienia będą różne. 