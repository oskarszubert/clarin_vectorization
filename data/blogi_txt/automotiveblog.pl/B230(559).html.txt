Ciekawą akcję przeprowadziła w zeszłym roku w Polsce DEKRA. Młodzi kierowcy w wieku od 18 do 25 lat mogli sprawdzić za darmo stan swoich samochodów w jednej z 100 wybranych Stacji Kontroli Pojazdów DEKRA. W czasie akcji zbadano ponad 1000 samochodów, a ich średni wiek wyniósł 11 lat. Natomiast średnia wieków młodych kierowców to 23 lata. W przeważającym stopniu (75%) młodzi polscy kierowcy to mężczyźni, a 77% samochodów miało ponad 8 lat. Według analizy specjalistów z DEKRY aż 73% polskich młodych kierowców porusza się samochodami, które miały co najmniej jedną usterkę. Do najczęstszych stwierdzonych defektów należą problemy z układem zawieszenia, kierowniczym i hamulcowym. Najczęściej młodzi kierowcy w Polsce  wybierają używane auta marek niemieckich. Najstarszym zweryfikowanym przez fachowców z DEKRY samochodem był Fiat 126 p, popularny maluch, z 1984 r. Nie mam nic przeciwko starym samochodom, ale tylko pod jednym względem. Gdy ich właściciel należycie dba o taki wehikuł. W zeszłym roku miałem okazję trochę bliżej zetknąć się z pasjonatami starych modeli, takich z żółtymi tablicami. Pomimo wieku, odpowiednie serwisowanie i obsługa samochodu pozwoliła na utrzymanie ich w odpowiednim stanie technicznym. Jednak aby utrzymać taki samochód, trzeba mieć sporą ilość gotówki. Natomiast gdy widzę starego rzęcha,  niby podpicowanego z przyciemnianymi szybami, chromowaną końcówką tłumika, który ledwo jedzie, a dziury w błotnikach wielkości pięści mają w opinii właściciela pozytywnie wpływać na aerodynamikę wehikułu, to najchętniej  wysłałbym taki samochód na złom. Nie rozumiem też kupowania za ponad 1000 zł alu felg do samochodu, który jest warty 2000 zł. Jeśli się już ktoś decyduje na samochód to należy o niego dbać, a jeśli ktoś jeździ ruiną i naraża na niebezpieczeństwo siebie i innych to powinien otrzymać solidny mandat. Niestety ciche przyzwolenie policji oraz niska zasobność portfela polaków, powoduje że nasz kraj to motoryzacyjny skansen Europy. Źródło danych: dekra 