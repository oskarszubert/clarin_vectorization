Nowy Fiat Panda trzeciej generacji zadebiutuje podczas jesiennych targów motoryzacyjnych we Frankfurcie. Jednak już dziś w sieci pojawiły się oficjalne szkice najnowszego Fiata Pandy. Szkice pochodzą ze zgłoszenia patentowego, a na ich podstawie stworzony został bardzo realistyczny rendering, przedstawiający wygląd najnowszej Pandy.  Ogólny zarys i kształt zewnętrzny Pandy III, jest bardzo podobny do obecnie oferowanego modelu. Nowa Panda powstała w oparciu o rozwiązania konstrukcyjne nowej Lancii Ypsilon, produkowanej w Tychach. Nowa Panda III nieco urosła, włoscy projektanci pozostawili charakterystyczny wygląd linii bocznej z  małym prostokątnym tylnym okienkiem za słupkiem C. Samochód jakby trochę przytył i bardziej się zaokrąglił, przez co wygląda bardziej ciekawie i nowocześnie.  Jak na razie włoski koncern nie ujawnił zbyt wielu szczegółów jeśli chodzi o nowy model. Można spodziewać się jednak, że pod maskę nowego Fiata Panda trafi podobna gama silników jaka jest w ofercie nowej Lancii Ypsilon oraz Fiata 500. Warto przypomnieć, że nowa Panda nie będzie produkowana już w Tychach, ale we włoskiej fabryce Pomigliano d’Arco koło Neapolu. 