59 osobowe jury związane z branżą motoryzacyjną wskazało na model Opel Ampera jako laureata prestiżowego konkursu na Samochód Roku 2012 (Car Of The Year 2012). To już czwarty tytuł Samochodu Roku, zdobyty przez markę Opel. Tym razem Opel Ampera (Chevrolet Volt) pokonał 6 konkurentów: Citroen DS5, Fiat Panda, Ford Focus, Toyota Yaris, Range Rover Evoque, Volkswagen Up!, którzy do ścisłej siódemki zostali wybrani spośród 53 modeli. Każdy członek jury, w którego skład wchodzili przedstawiciele z 23 krajów Europy, mogli przyznać łącznie 25 punktów, jednak punkty musiało zdobyć minimum 5 modeli, przy czym jeden model mógł maksymalnie zyskać 10 punktów. Teoretycznie więc zwycięski model mógł otrzymać maksymalnie 590 punktów. Opel Ampera zdobył 330 punktów i mocno zdystansował rywali. Na drugim miejscu uplasował się model Volkswagen Up! z ilością 281 punktów, a trzecie miejsce podium przypadło modelowi Ford Focus, który zdobył 256 punktów. Opel Ampera to samochód oparty o platformę Global Delta, którą wykorzystuje między innymi Opel Astra IV oraz nowy Opel Zafira Tourer. Samochód produkowany jest w zakładzie General Motors w Detroit, gdzie również produkowany jest jego bliźniaczy model Chevrolet Volt, przeznaczony do sprzedaży w USA. Ampera jest hybrydowym samochodem, mogącym przejechać przy użyciu silnika elektrycznego dystans 80 km. Model wyposażony jest również w silnik spalinowy jednak jego rolą jest jedynie generowanie prądu i ładowanie baterii.  Model Opel Ampera kosztuje w podstawowej wersji blisko 185 tys. zł, co jest dość sporą kwotą. Jeśli chodzi o sam plebiscyt Car Of The Year, to jest to już drugi rok z rzędu kiedy pierwsze miejsce zdobywa samochód z napędem elektrycznym. Dla przypomnienia w zeszłym roku nagrodę zdobył Nissan Leaf. 