Rada nadzorcza General Motors podjęła decyzję o zatrzymaniu marki Opel. Tak więc wygląda na to, że serial brazylijski pod tytułem „Sprzedaż Opla” w końcu się zakończył. Informacji o tym, że to już „dziś” podpisane zostanie porozumienie pomiędzy GM i koncernem Magna/Sbierbank było mnóstwo, a z umowy sprzedaży jak widać nic nie wyszło. GM potwierdził, że decyzja o zatrzymaniu większościowego pakietu akcji Opla i odstąpienia od ich sprzedaży konsorcjum Magna/Sbierbank spowodowana jest polepszająca się kondycją finansową oraz strategicznym znaczeniem marki Opel. Szef GM Fritz Henderson oświadczył, że wkrótce General Motors przedstawi plan restrukturyzacji marki Opel. GM liczy, że koszty restrukturyzacji Opla mogą wynieść około 3 miliardów Euro. Uważam, że to dobra decyzja dla gliwickiego zakładu Opla. Obawiałem się, że w przypadku sprzedaży Opla o przyszłości gliwickiego zakładu bardziej będą decydować czynniki polityczne niżeli ekonomiczne. Swoją drogą dziś 4 listopada w gliwickiej fabryce nastąpi oficjalne rozpoczęcie regularnej produkcji nowego Opla Astra IV. Wydaje się, że 4 listopada 2009 r. dobrze zapisze się na kartach historii gliwickiego zakładu. 