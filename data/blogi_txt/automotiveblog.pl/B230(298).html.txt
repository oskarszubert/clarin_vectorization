Uhhh od dłuższego czasu zabieram się do napisania relacji z mini autotestu modelu Opel Astra IV Sports Tourer (kombi). Samochód nie jest jeszcze dostępny w salonach Opla, a swoją premierę będzie miał podczas zbliżającej się wystawy motoryzacyjnej w Paryżu, która rozpocznie się już za 2 tygodnie. Nie miałem okazji w pełni przetestować tego modelu gdyż samochód został mi udostępniony dosłownie „na chwilę”. Auto pochodziło  jeszcze z fazy pilotowej (faza MVBs) i wyposażone było w silnik diesla o pojemności 1.7 l i mocy 110 KM. Samochód był w trochę dziwnej specyfikacji, trochę taki golas jeszcze w opcji flotowej. Dodatkowo jeszcze dziwny kolor „fresh mint„, który w ogóle mi się nie podoba.  Na obcojęzycznych stronach Opla można poczytać nieco o nowościach jakie zostaną wprowadzone w Astrze IV Sports Tourer. Na początek garść wiadomości: 11 kolorów nadwozia, ergonomiczne przednie siedzenia AGR, zmodyfikowany system Flex Fix oraz zupełnie nowy system FlexDock, który jest niczym innym jak uchwytem pod iPoda z opcją ładowania telefonu i połączeniem go z zestawem głośnomówiącym. Kolejną nowością jest obsługa bagażnika. Kierowca może złożyć tylną kanapę stojąc na zewnątrz samochodu, naciśnięcie przyciska spowoduje automatyczne złożenie tylnej kanapy w proporcji 60/40, dzięki czemu będzie można uzyskać idealnie płaską przestrzeń ładunkowa. Innowacyjny system składania tylnej kanapy nosi nazwę FlexFold. Aby jeszcze bardziej powiększyć przestrzeń bagażnika, będzie można wyciągnąć siedzisko tylnej kanapy.    Ciekawostką jest też rozwiązanie dzięki któremu roletę można umieścić w dwóch pozycjach: normalnie rozciągniętą tak jak w każdym kombii oraz lekko podniesioną do góry co pozwala na przewożenie większych bagaży z rozłożoną roletą, tak więc osoby postronne nie będą widzieć co przewozi się  w bagażniku. W przypadku przewożenia jednak naprawdę sporych przedmiotów z ułatwieniem przychodzi kolejne rozwiązanie, pozwalające na demontaż rolety i ukrycie jej pod podłogą bagażnika.    Jeśli chodzi o wrażenia z jazdy Astra IV Sports Tourer, to muszę powiedzieć że silnik 110 KM to nie jest jakaś torpeda. Podobne odczucia miałem po przejażdżce Astra IV 5DR Hatchback z tym samym silnikiem. Samochód przyspiesza, da się nim szybko ruszyć ze skrzyżowania ale jednak idealnie byłoby gdyby silnik dysponował trochę większą mocą. W środku w zasadzie nie ma jakiś wielkich zmian, no może prócz paneli drzwiowych w których teraz zmieścić można 1.5 litrowa butelkę. Z tyłu samochodu siedzi się wygodnie jest sporo miejsce, jedyne do czego bym się doczepił to dość twarde siedzisko tylnej kanapy, które mogłoby być jednak trochę bardziej miękkie, ale to chyba rzecz gustu. Widoczność do tyłu jest dobra, w przypadku rozłożenia tylnych siedzeń można uzyskać płaską przestrzeń bagażową. Wysocy kierowcy nie muszą się już martwić podczas przewożenia bagaży wielkogabarytowych. Siedzisko tylnej kanapy można w łatwy sposób zdemontować przez co przednie fotele można maksymalnie odsunąć do tyłu.  Opel Astra IV Sports Tourer dostępny będzie w 8 różnych wersjach silnikowych o mocy od 95 do 180 KM. Astra IV Sports Tourer z silnikiem 1.3 l Diesel o mocy 95 KM będzie mogłaby być wyposażona opcjonalnie w system Start/Stop wyłączający silnik przy dłuższym postoju. Uruchomienie silnika nastąpi automatycznie gdy kierowca naciśnie pedał sprzęgła. Dla jeszcze większej oszczędności paliwa, Opel wprowadził w Astrze IV Sports Tourer wskaźnik, który w odpowiednich sytuacjach sugeruje kierowcy włączenie wyższego biegu (możecie to zobaczyć na filmiku który nagrałem podczas testów).  Opel Astra IV Sports Tourer produkowana będzie tylko i wyłącznie w należącym do Opla angielskim zakładzie w  Ellesmere Port. Astra IV Sports Tourer spodziewana jest w polskich salonach na początku 2011 r. Cen na rynku polskim jeszcze nie ujawniono. Na rynku niemieckim natomiast, ceny wersji Sports Tourer zaczynają się od 18 000 Euro co jest o 2 100 Euro  (ponad 8 000 zł) drożej niż za wersje pięciodrzwiową. 