Parę dni temu pisałem o zakończeniu dopłat do nowych samochodów w USA. Wczoraj natomiast zakończyły się dopłaty do nowych samochodów na rynku niemieckim.  Rząd niemiecki przeznaczył na premię wrakową dość sporą kwotę 5 miliardów Euro, co dało możliwość skorzystania z dopłat do nowych samochodów prawie 2 milionom osób. Aby uzyskać premię w wysokości 2500 Euro trzeba było ze złomować minimum 10-cio letni samochód i zakupić zupełnie nowy.  Program dopłat wrakowych w Niemczech rozpoczął się w styczniu 2009 r. i był pomysłem niemieckiego rządu na walkę z recesją i niezbyt dobrą sytuacją na rynku motoryzacyjnym. Pierwotna pula pieniędzy przeznaczonych na dopłaty wynosiła 1.5 miliarda Euro, w kwietniu niemiecki rząd postanowił dorzucić do pierwotnej puli dodatkowe 3.5 miliarda Euro, co dało łącznie 5 miliardów Euro. Niemiecki rząd planował, że pula 5 miliardów Euro wystarczy na dopłaty do nowych samochodów do końca 2009 r. Widać, że z powodu dużej popularności programu dopłat, pula wyczerpała się sporo wcześniej. Czy program dopłat był słusznym rozwiązaniem? Cóż zdania są podzielone, niektórzy eksperci mówią, że program dopłat pozwolił na utrzymanie miejsc pracy w sektorze motoryzacyjnym. Pojawiają się też inne głosy, z których wynika że teraz po zakończeniu programu dopłat, sprzedaż nowych samochodów w Niemczech może się załamać. Moim zdaniem podłączenie respiratora i sztuczne utrzymywanie pacjenta przy życiu owszem jest zasadne ale tylko w przypadku gdy pacjent ma pozytywne rokowania i może wyzdrowieć. Czy dopłaty spowodowały uzdrowienie niemieckiego rynku motoryzacyjnego? Tu pewnie można długo debatować. 