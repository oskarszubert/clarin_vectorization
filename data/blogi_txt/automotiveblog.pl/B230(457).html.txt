Minęło sporo czasu od ostatniego wywiadu na automotiveblog.pl. Postanowiłem, że czas na kolejny wywiad. Zastanawiałem się z kogo można odpytać i mój wybór padł na Panią rzecznik marki Ford. Ford w Polsce dość dobrze sobie radził w zeszłym roku, zajmując trzecie miejsce w rankingu sprzedaży. W tym roku radzi sobie trochę gorzej, ale za marka Ford mocno akcentuje swoją obecność w mediach społecznościowych. Michał Jaraczewski: Pani Moniko, dziękuje bardzo za możliwość przeprowadzenia wywiadu. Zanim zaczniemy rozmawiać o obecnych wydarzeniach związanych z marką Ford, chciałbym odnieść się do minionego roku. Ford w 2010 roku był trzecią marką w rankingu sprzedaży, a Focus był czwartym co do popularności modelem. Czy dało się osiągnąć więcej? Czy jakakolwiek marka jest w stanie zdetronizować Skodę? Monika Dobrolubow-Stefaniak: Dla nas są to fantastyczne wyniki – jeszcze 10 lat temu Ford znajdował się na dalekim dziesiątym, jedenastym miejscu wśród najchętniej kupowanych nowych samochodów w Polsce. Obecnie jesteśmy w pierwszej trójce i nie powiedzieliśmy jeszcze ostatniego słowa! MJ: W polskich salonach od kilku tygodni dostępny jest najnowszy Focus, jednak cena modelu jest nieco wyższa niż u konkurencji. Mocny rywal w segmencie C jakim jest Opel Astra IV zajął w zeszłym roku III miejsce w rankingu modeli. Czy więc wyższa cena to dobre rozwiązanie? MD-S: Nie wiem skąd macie Państwo takie informacje, z naszych danych jednoznacznie wynika, że nowy Ford Focus jest tańszy od Opla Astra IV. Ale niezależnie od tego, nie można porównywać samochodów patrząc wyłącznie na ceny. Proszę zwrócić uwagę na układy i systemy bezpieczeństwa dostępne w nowym Fordzie Focus. Niektóre z nich nie są dostępne – nawet za dopłatą – u naszych konkurentów – mam tu na myśli np. standardowo dostępny w nowym Fordzie Fokus układ poprawiający stabilność pojazdu na zakrętach (Torque Vectoring Control); czy dostępne jako opcja: system utrzymywania pojazdu na pasie ruchu, regulowany ogranicznik prędkości, inteligentny tempomat, system zapobiegania kolizjom przy małych prędkościach. Firma Ford słynie z tego, że oferuje pojazdy warte swej ceny i nowy Ford Focus jest tego najlepszym przykładem. MJ: Czy w tym roku prócz nowego Focusa, na klientów w polskich salonach Forda czekać będzie jeszcze jakaś nowość? MD-S: W tym roku do klientów na polskim rynku trafiło już kilka nowych modeli Forda – nowy Ford C-MAX i Grand C-MAX oraz nowy Ford Focus w trzech wersjach nadwoziowych. Kolejne nowe modele pojawią się na początku 2012 roku. MJ: Co z elektrycznym Focusem i wersją ST? Czy te modele pojawią się w ofercie polskich dealerów? MD-S: Jeśli tylko będą oferowane w Europie, to również polscy dilerzy Forda będą je mieli w swojej ofercie. MJ: Na początku roku podczas targów w Detroit zaprezentowano koncepcyjny model Vertrek. Media informowały, że to przedsmak nowej Kugi. Kiedy więc można spodziewać się modelu Kuga kolejnej generacji? Czy coś zobaczymy we Frankfurcie? MD-S: Ford Vertrek rzeczywiście pokazuje kierunek, w którym podąży Ford opracowując następcę modelu Kuga, który pojawi się w europejskich salonach sprzedaży Forda w 2012 roku. MJ: W Genewie zobaczyliśmy rewolucyjny model B-Max w wersji produkcyjnej. Czy samochód pojawi się u polskich dealerów w przyszłym roku? MD-S: Większość modeli Forda oferowanych na rynku europejskim dostępna jest również w Polsce. Nie inaczej będzie z nowym Fordem B-MAX – jego premiera planowana jest na 2012 rok. Jesteśmy bardzo ciekawi jak polscy klienci przyjmą innowacyjne – w tym segmencie rynku – rozwiązanie rozsuwanych tylnych drzwi oraz brak środkowego słupka B w konstrukcji pojazdu. Dzięki temu dostęp do wnętrza pojazdu jest znacznie wygodniejszy, a montaż fotelików dziecięcych czy też umieszczanie w nich małych pasażerów – znacznie prostsze. MJ: Ford podąża za globalnym trendem i jako marka aktywny jest w mediach społecznościowych. Obecnie trwa konkurs związanym z innowacyjnymi technologiami nowego Forda Focus, ale konkurs kończy się w czerwcu. Czy w związku z tym Ford ma jakieś dalsze plany związanym z konkursami w mediach społecznościowych czy może to jednorazowa akcja? MD-S: Z uwagi na strategiczne znaczenie podejmowanych działań marketingowych – zarówno w mediach tradycyjnych, jak i społecznościowych – pozwoli Pan, że nie ujawnię naszych planów w tym zakresie. MJ: Kto zarządza facebookowym profilem Ford Polska? Czy jest to agencja marketingowa czy ktoś z działu marketingu Ford Polska? MD-S: Profilem Ford Polska na facebooku zarządza agencja zewnętrzna. MJ: Dziękuję bardzo za udzielenie wywiadu. 