Niespełna 3 miesiące temu pisałem na blogu o pogłoskach dotyczących możliwości zamknięcia fabryk Opla w Ellesmere Port oraz w Bochum. Jak wiadomo w każdej plotce jest gdzieś ziarnko prawdy. Teraz już oficjalnie szefostwo Opla mówi o zamknięciu fabryki w niemieckim Bochum, a punktem otwartym jest jedynie data kiedy ma to nastąpić. Można więc podejrzewać, że plotka o możliwym zamknięciu fabryki w Ellesmere Port była jedynie straszkiem wobec tamtejszej załogi, co miało być mocną kartą podczas ustępstw z jej strony w związku z możliwą nominacją na projekt Astry V, opartej na globalnej platformie Delta drugiej generacji. Wychodzi na to, że kierownictwo Opla czując presję ze strony koncernu GM, zdecydowało się w końcu na radykalny krok i zdecydowało o zamknięciu zakładu w Bochum i pełnym wykorzystaniu mocy produkcyjnych w fabryce w Gliwicach. Otwarta zostaje teraz jedynie data zamknięcia niemieckiej fabryki. W mediach pojawiły się dwie daty 2015 lub 2016 r., co tak naprawdę może być związane z produkowaną w Bochum nową Zafirą Tourer. Model Opel Zafira Tourer debiutował w minionym roku, licząc że średni czas żywotności modelu to 5-6 lat, prostą kalkulacją dochodzimy więc do daty 2016. Zresztą drugą alternatywą dla Zafiry Tourer jest jej lokalizacja w innym zakładzie, chociażby w Ruesselsheim lub w Gliwicach. Pamiętać też należy o stałym zwyczaju Opla, który podczas wprowadzenia nowego model, odchudza stary i wprowadza go do oferty jako Classic. Na 90% obstawiam, że tak samo będzie z Zafirą Tourer w momencie debiutu Zafiry czwartej generacji. Wracając jednak do fabryk Opel w Niemczech. Obecnie Opel w Niemczech zatrudnia blisko 21 tys. osób. Zamknięcie zakładu w Bochum pozwoli więc na ograniczenie kosztów strukturalnych i powinno umożliwić w końcu wygenerowanie zysku.  Decyzja o zamknięciu zakładu z pewnością nie należy do najłatwiejszych. Brawa dla szefów Opla, że w końcu zdecydowali się na ten krok. Z drugiej strony należy im się jednak nagana z zachowania, gdyż to posunięcie było trzeba wykonać dobrych kilka lat temu i nie lokować tam produkcji Zafiry Tourer, która raczej sprzedaje się grubo poniżej oczekiwań. Konkretne decyzje zostaną ogłoszone 28 czerwca, czyli pod koniec drugiego kwartału, słabego kwartału w którym pewnie znowu Opel będzie pod kreską. Pytanie tylko czy pod tą kreską nadal będzie przez kolejne 4 lata, czy może inna decyzja przyspieszy odzyskanie rentowności… 