Za kilka dni 1 listopada - zmora dla kierowców, korki przy cmentarzach, zmieniona organizacja ruchu, problem z wolnym miejscem parkingowy, itp., itd. Osobiście nie lubię tego dnia, pamięć o bliskich jest jak najbardziej właściwą rzeczą, jednak ilość kasy którą co roku Polacy wydają na coraz to wymyślne znicze pozostawiam bez komentarza. No ale ten post ma być o etykietach, więc do tematu… Z dniem 1 listopada w krajach Unii Europejskiej plus dodatkowo w Szwajcarii i Norwegii wchodzi w życie konieczność odpowiedniego oznaczania opon za pomocą specjalnej etykiety. Wzór etykiety opony został opracowany przez Unię Europejską i jest podobny do tego jaki możemy znaleźć na żarówkach lub sprzęcie AGD. W przypadku artykułów gospodarstwa domowego z etykiet możemy się w łatwy sposób dowiedzieć jaka jest klasa energetyczna danego towaru i czy tym samym zużywa on dużo (G) czy mało energii (A).  Podobne etykiety będą teraz znajdować się na nowych oponach. Urzędnicy europejscy projekt rozpoczęli już w 2008 roku, jednak sporo czasu zajęło ustalenie jednolitego system oceny poszczególnych parametrów. Etykieta opon która będzie naklejana na bieżniku każdej opony (zimowej lub letniej) wyprodukowanej po 1 lipca 2012 i przeznaczonej dla samochodów osobowych, ciężarowych oraz przyczep będzie informować o:  » klasie efektywności paliwowej (A-G) » klasie przyczepności na mokrej nawierzchni (A-G) » hałasie toczenia (poziom dB) Odnośnie klasy efektywności paliwowej to jest informacja o oporze toczenia. Podczas jazdy opona deformuje aby dostosować swój kształt do drogi po której się porusza tracąc przy tym swoją energię. Te właśnie straty energii określamy mianem oporu toczenia. Im mniejszy opór toczenia tym mniejsze ilość energii potrzebna jest do wykonania pełnego obrotu, a wiadomo mniejsza ilość energii przedkłada się bezpośrednio na zużycie paliwa. W przypadku porównania klasy najlepszej (A) oraz najgorszej (G) to różnica w spalaniu paliwa wynosi 7.5%. Czyli jeśli teoretycznie samochód z oponą o efektywności paliwowej klasy A spala 8 l/100 km to oznacza to, że w przypadku opony klasy G spalałby 8.6 l/100 km. Idąc dalej po cenie 6 zł za 1 l paliwa oznacza to, że przejechanie 100 km na oponie z klasą efektywności paliwowej G jest o 3.6 zł droższe niż w przypadku opony klasy A. Jeśli rocznie pokonujemy dystans 30 000 km to oznacza to dodatkowe blisko 1 100 zł na paliwo! Klasa przyczepności na mokrej nawierzchni to informacja o zdolności opony do trzymania się mokrej drogi. Opony z lepszą przyczepnością charakteryzują się krótszą drogą hamowania oraz bardziej stabilnym trzymaniem się drogi na przykład w czasie pokonywania zakrętów. Aby określić poziom klasy przyczepności na mokrej nawierzchni producenci opon wykonują dwa badania. Pierwsze z nich to pomiar skuteczności hamowania na mokrej nawierzchni z 80 km/h do 20 km/h. Drugi pomiar to zmierzenie siły tarcia między drogą a oponą przy prędkości 65 km/h. Różnica w drodze hamowania na mokrej nawierzchni, samochodu osobowego jadącego z prędkością 80 km/h w przypadku porównania klasy A oraz G wynosi aż 18 metrów.  Ostatnią informacją którą będzie zawierać etykieta opony to hałas toczenia wyrażony w decybelach (dB) oraz w ilości fal (jedna – najlepszy wynik, dwie lub trzy czarne fale – najgorszy wynik). To właśnie rodzaj bieżnika opony decyduje o hałasie jaki generuje ona podczas toczenia się. Inżynierowie koncernów oponiarskich kładą spory nacisk aby opony toczyły jak najciszej. Poziom hałasu mierzony jest według odpowiedniej specyfikacji ISO. Mikrofony umieszcza się w odległości 7.5 m od środka jezdni, na wysokości 1.2 m. Opony klasyfikowane są w trzech kategoriach: » 1 czarna fala – poziom hałasu przynajmniej o 3 dB niższy od dopuszczalnej normy » 2 czarne fale – poziom hałasu do 3 dB poniżej dopuszczalnej normy » 3 czarne fale – poziom hałasu jest pomiędzy obecną maksymalną wartością, a dozwolonym poziomem hałasu. Etykieta opon zawiera więc przydatne informację dotyczące danego rodzaju opony, co powinno ułatwić kierowcy wybór tej właściwej. Jednak warto zastanowić czy informację na etykiecie opony powinny stanowić jedyny wyznacznik podczas zakupu nowego ogumienia? Zdecydowanie nie! Etykieta nie zawiera bowiem takich informacji jak na przykład wynik drogi hamowania w metrach. Każdy samochód ma inną masę, przez co droga hamowania samochodu X z oponami A będzie inna niż droga hamowania samochodu Y z tym samym typem opon A. Nie znajdziemy opony z klasą oporu toczenia A i przyczepnością na mokrej nawierzchni A. Jeszcze nie znajdziemy, zapewne inżynierowie czołowych koncernów oponiarskich już pracują nad taką oponą, jednak tu warto pamiętać, że mniejszy opór toczenia to odpowiedni bieżnik, który może charakteryzować się mniejszą przyczepnością. Czyli coś za coś.  Niestety etykieta opony nie mówi nic o zachowaniu się opon na lodzie, śniegu oraz na suchej nawierzchni. I co najgorsze to, że testy które wykonują producenci opon nie są w żaden sposób weryfikowane. Koncerny badają swoje opony samodzielnie według wytycznych Unii Europejskiej, jednak czy wyniki tych testów są wiarygodne? Dlatego też prócz weryfikacji klas poszczególnych kategorii na etykiecie opon warto również poświęcić chwilę czasu i przed zakupem nowego kompletu opon zapoznać się z niezależnymi testami opon przeprowadzanymi chociażby przez niemiecki automobil klub ADAC. 