Pierwszy weekend kwietnia minął nad wyraz aktywnie. Ford Polska w ramach akcji „Fani Forda Testują: Nowy Ford Kuga”, zaprosili do udziału blogerów i fanów facebookowego profilu Ford Polska. Cała akcja podzielona jest na cztery zróżnicowane tematycznie etapy. W każdym z nich dwuosobowe zespoły rywalizują ze sobą, a fani Forda poprzez aplikację na facebooku głosują na najlepszy zespół, mogąc przy tym zdobyć nagrody. W zeszłą sobotę wyruszyłem przed godziną 8:00 z Gliwic do Krakowa, gdzie był wyznaczony punkt zbiórki. Podróż do Krakowa dłużyła się niemiłosiernie, 3 h w pociągu i pokonanie dystansu zaledwie 100 km to bardzo kiepski wynik, no ale cóż to przecież Polska właśnie. Na miejscu spotkałem resztę ekipy, udaliśmy się na krakowski Kazimierz celem nakręcenia kilku ujęć oraz sprawdzeniu w serwisie rodzinnepodroze.pl co ciekawego można namierzyć w okolicach Nowego Targu. Moim celem prócz wykonania trzech zadań określonych w scenariuszu było wszechstronne przetestowanie nowej Kugi. Kuga pierwszej generacji, która debiutowała w 2008 r. wypracowała sobie dość silną pozycję wśród SUVów. Miałem okazję przetestować Kugę MK1 w 2010 r. i zrobiła wtedy na mnie dość pozytywne wrażenie. Tak więc przed nową generacją spore wyzwanie i cel jakim jest powtórzenie sukcesu swojej poprzedniczki.  Do testów Ford udostępnił dwa modele Kuga w wersji z inteligentnym napędem AWD oraz dwulitrowym turbodoładowanym silnikiem diesla o mocy 163 KM oraz w wyposażeniu wszystko mającym Titanium. Nowy Ford Kuga już pozytywnie zaskoczyła mnie w Krakowie, gdy po machnięciu nogą pod tylnym zderzakiem, otworzyła się klapa bagażnika pokazując jego spore gabaryty. Tutaj duży plus dla inżynierów Forda, którzy nową Kugę wydłużyli o 8 cm, przez co pojemność bagażnika zwiększyła się o blisko 130 l i obecnie wynosi 492 litry. Nowa Kuga jest typowym SUVem, tak więc oferuję kierowcy wygodną siedzącą pozycję za kierownicą, zwolennicy leżenia w samochodzie nie będą więc zadowoleni. Pod tym względem samochód bardzo przypadł mi do gustu. Fotele są dość wygodne, jednak trochę doskwierał mi brak lędźwiowej regulacji oparcia fotela. W kabinie jest sporo miejsca, wszystkie przełączniki są w zasięgu ręki, jedynie nieco mało ergonomiczna jest obsługa nawigacji. Jak dla mnie przyciski umieszczone są zbyt wysoko, a sam wyświetlacz jakoś tak głęboko umieszczony jest w desce rozdzielczej. Jak dla mnie mógłby być o 2-3 stopnie obrócony w stronę kierowcy, wtedy byłoby idealnie.  W drodze z Krakowa do Nowego Targu postanowiłem sprawdzić dwulitrową jednostkę napędową nowej Kugi. Silnik dość dobrze radzi sobie w środkowym zakresie obrotów, jednak powyżej 4.5 tys. silnik jest już nieco ospały i pomimo 163 KM mocy jakoś mało ochoczo reaguje na pedał gazu. Spodziewałem się nieco większej dynamiki po najmocniejszym silniku Kugi. Jeśli chodzi o zawieszenie to samochód dobrze trzymał się drogi, zawieszenie jest raczej sztywne, Kuga nie bujała się na drodze, co przedkładało się na dość wysoki komfort jej prowadzenia. Nowa Kuga oferuje szereg różnych systemów wspomagających kierowcę. Dość dobrze działa system asystenta pasa ruchu, który działa w dwóch wariantach: ostrzega kierowcę o opuszczeniu pasa ruchu przez wibrację koła kierownicy lub też utrzymuje pas ruchu regulując automatycznie tor jazdy. System odczytywania znaków drogowych dość dobrze sobie radził, jednak irytował mnie momentami gdy ograniczenie do 30-stu ton odczytywał jako ograniczenie prędkości do 30 km/h. Aktywny tempomat jest dość prosty w obsłudze i dobrze sprawdza się w praktyce. Samochód automatycznie zwalnia w momencie wykrycia wolniej jadącego samochodu z przodu oraz automatycznie przyspiesza do zadanej prędkości w przypadku braku przeszkód. Kuga dodatkowo wyposażona była w czujniki martwego pola oraz funkcję ostrzegania przed najechaniem na tyłu poprzedzającego pojazdu. Po dotarciu do Nowego Targu na hotelowym parkingu na Daniela, z którym byłem w zespole, czekało pierwsze zadanie. Składało się ono z dwóch etapów, pierwszy z nich polegał na wykonaniu ósemki, Daniel bezproblemowosobie z nim poradził. Kuga na mokrej kostce brukowej utrzymywała tor jazdy i zachowywała się zgodnie z oczekiwaniami kierowcy. W drugim etapie zadaniem Daniela było sprawdzenie systemu Active Park Assist, który po wykryciu luki o 20% większej niż długość samochodu, instruuje kierowcę i automatycznie parkuje równoległe. Oba etapy Daniel miał pokonać w jak najkrótszym czasie, co też mu się udało i tym samym nasz zespół wygrał rywalizację w pierwszym zadaniu z zespołem Grażyny i Rafała Wareckiego z autokult.pl. W niedziele czekała nas wycieczka do Niedzicy nad Zalew Czorsztyński, gdzie do wykonania mieliśmy dwa zadania. Drugie  zadanie ponownie wykonywaliśmy na czas i polegało ono na zapięciu przyczepy z motorówką i wykonaniu tzw. zawracania na trzy. To zadanie miało na celu przetestowanie systemu Trailer Sway Control. System ten wyhamowuje konkretne koła z odpowiednią siłą w celu wyeliminowania tzw. sinusoidalnego wężykowania przyczepy. Z racji dość niskich prędkości na żwirowo-piaszczystej plaży nie wykorzystaliśmy 100% potencjału tego systemu. Jednak z pewnością jest on przydatny podczas holowania przyczepy przy większej prędkości na asfaltowej nawierzchni.  Zadanie z podpięciem przyczepy i zawrotką na trzy również pokonaliśmy w czasie krótszym niż konkurencja, która zarzuciła nam większą prędkość jazdy. Może i jechałem trochę szybciej, ale raz nie było ograniczenia, a dwa wykonanie zawrotki rozpocząłem niemal od razu po zapięciu przyczepy, bez opcji zbędnej podróży po plaży Po wykonaniu zadania z przyczepą czekało nas trzecie ostatnie zadanie. Tutaj zespoły miały wykazać się kreatywnością i zaproponować weryfikację działania systemu Active City Stop, który dzięki sensorom monitoruje otoczenie pojazdu i w przypadku wykrycia zagrożenia i braku reakcji ze strony kierowcy, dokonuje automatycznej aktywacji układu hamulcowego. System przy prędkości poniżej 15 km/h pozwala na całkowite uniknięcie kolizji, a przy prędkości do 30 km/h jest w stanie minimalizować jej skutki. Razem z Danielem stwierdziliśmy, że takie sytuacje jak zagapienie się na drodze, itp. są dość powszechne, jednak zbyt banalne jak na test. Zapytałem więc Daniela w jakiej bardzo nietypowej sytuacji system Active City Stop byłby naprawdę przydatny. I tutaj wpadliśmy na pomysł przetestowania systemu na kartonach! Czemu na kartonach? Pamiętacie pewnie ogólnopolskie poruszenie w momencie gdy znana powszechnie Hanka Mostowiak straciła życie wjeżdżając w przydrożne kartony   Jeśli od tego momentu macie koszmary senne, boicie się wszelkich kartonowych opakowań to zobaczcie jak sprawdził się system Active City Stop podczas naszego testu.  Jeśli zaaranżowana przed nas scenka spodobała Wam się to zagłosujcie na nią poprzez aplikację na facebooku. Biorąc udział w głosowaniu macie możliwość wygrania jednego z 50-ciu zestawów głośnomówiących. Oczywiście mam nadzieję, że nie muszę Was mocno namawiać do ocenienia naszej scenki na maksymalną ilość punktów 