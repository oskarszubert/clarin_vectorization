Opuściłem się trochę z publikacją danych dotyczącą sprzedaży, a właściwie rejestracji nowych samochodów osobowych w Polsce. Sporo czasu upłynęło od mojego ostatniego komentarza, ale teraz jest ku temu dobra okazja i podsumowanie rejestracji samochodów w pierwszym półroczu 2012 roku. Wydawać by się mogło, że jest dobrze. W pierwszych sześciu miesiącach tego roku, w polskich salonach zarejestrowano łącznie 147 429 samochodów osobowych. To o 1001 samochodów więcej niż w relatywnym okresie 2011 roku, jednak to marne pocieszenie gdyż 2011 rok był słabym rokiem z racji zmian w przepisach dotyczących odliczenia podatku VAT za zakup samochodów z tzw. kratką. Średnia miesięczna ilość zarejestrowanych samochodów w ujęciu miesięcznym wynosi obecnie około 23 – 24 tys. egzemplarzy. Jedyny miesiąc z górką który był to marzec, kiedy to liczba rejestracji wyniosła ponad 29 tys. samochodów. Niestety nadchodzące miesiące letnie jak co roku wyhamują sprzedaż i raczej mało prawdopodobne jest, aby ilość zarejestrowanych nowych samochodów osobowych w tym roku, dramatycznie przewyższyła liczbę z 2011 r. Eksperci szacują, że ilość rejestracji w 2012 będzie taka sama lub nieznacznie wyższa niż w ubiegłym roku. Dodatkowo zmienia się mocno profil kupujących, udział klientów instytucjonalnych wynosi po pierwszym półroczu ponad 53%. Jeśli chodzi o ranking marek, to w dalszym ciągu, nie wiem już od kiedy – pogubiłem się w rachubie, na pozycji lidera znajduje się Skoda. Pozycja tej marki jest niezagrożona, ze sprzedażą w pierwszym półroczu na poziomie 19 064 egzemplarzy, czeska marka ma obecnie 12.93% udział w rynku i jest jedyną marką z dwucyfrowym udziałem. W porównaniu do pierwszego półrocza 2011. Skoda poprawiła swój wynik aż o +16.74%. Na pozycji wicelidera znajduje się Volkswagen, z ilością 11 438 zarejestrowanych samochodów. Marka VW mocno pnie się w górę i w ujęciu rok do roku poprawiła swój wynik aż o +43.41%, co przedkłada się na udział w rynku na poziomie 7.76%. Na wzrost sprzedaży marki VW zapewne wpłynął pozytywnie fakt zmiany importera i odświeżenia polityki cenowej. Toyota znalazła się na 3 miejscu. W pierwszym półroczu 2012 r. polscy klienci zarejestrowali 11 048 samochodów tej japońskiej marki, co zwiększyło jej sprzedaż o +10.86% w ujęciu rok do roku, co daje udział w rynku 7.49%. Czwartą lokatę zajmuje Opel z wynikiem 10 252 zarejestrowanych egzemplarzy. Niestety sprzedaż Opla maleje i w ujęciu rok do roku, niemiecka marka pogorszyła swój wynik o -9.90%, co w efekcie daje 6.95% udział w rynku. Ford po sześciu miesiącach zajmuje piąte miejsce w rankingu. Niestety podobnie jak Opel również jego wartość sprzedaży maleje i wynosi obecnie 9 333 samochody, spadek o -12.46%, co finalnie daje udział w rynku na poziomie 6.33%. Na szóstym miejscu uplasował się Hyundai, z ilością 8 063 zarejestrowanych modeli. Koreańska marka poprawiła swoje wyniki aż o +23.65% w ujęciu rok do roku, co daje jej 5.47% udział w rynku. Zaraz za marką Hyundai, na siódmy miejscu jest Kia. Polscy klienci w pierwszym półroczy zarejestrowali 7 929 samochodów tej koreańskiej marki. Kia ma powody do radości, gdyż wyniki po pierwszym półroczu pokazują wzrost na poziomie +15.67%, dające udział w rynku w wielkości 5.38%. Ósme miejsce przydało marce Nissan, która odnotowując w pierwszym półroczu wzrost sprzedaży o +10.88% osiągnęła wynik 7 234 zarejestrowanych modeli, co przedkłada się na udział w rynku na poziomie 4.91%. Przedostatnie miejsce pierwszej dziesiątki zajmuje Fiat. Prawdę mówiąc to dość kiepski wynik jak na tą markę. Niestety klienci wykazują mniejsze zainteresowanie włoską marką niż przed rokiem, co przedkłada się bezpośrednio na spadek rejestracji aż o -24.66% co pozwoliło na sprzedaż 7 126 samochodów. Udział Fiata w polskim rynku spadł poniżej 5% progu i wynosi obecnie 4.86%. Pierwszą dziesiątkę rankingu zamyka Renault z ilością 7 050 zarejestrowanych egzemplarzy. Wynik Renault jest o -18.30% gorszy niż przed rokiem i daje udział 4.78% udziału w rynku. Na kolejnych miejscach znalazły się: - Chevrolet – 6 501 zarejestrowanych egzemplarzy, +78.60% w ujęciu r/r - Peugeot – 6 064 zarejestrowanych egzemplarzy, +3.71% w ujęciu r/r - Citroen – 5 546 zarejestrowanych egzemplarzy, +5.24% w ujęciu r/r - Dacia – 4 814 zarejestrowanych egzemplarzy, +99.34% w ujęciu r/r - Suzuki – 3 456 zarejestrowanych egzemplarzy, -3.54% w ujęciu r/r O ile pozycja Skody oraz VW w rankingu jest dla mnie całkowicie zrozumiała, o tyle dziwi mnie mocno Toyoty. Zastanawiam się co tak naprawdę nakręca sprzedaż modeli tej marki, czyżby odświeżony Yaris? Mocno natomiast traci Fiat, wynika to chyba z faktu, że Fiat nie ma obecnie w swojej ofercie żadnego ciekawego modelu z wyjątkiem 500-tki, która i tak targetowana jest na specyficznego klienta. Zastanawia mnie też spora strata marki Renault, która i tak jest najwyżej rozstawioną w rankingu marką francuską. Opel nie ma w ofercie jakieś super świeżynki, Astra i Insignia już trochę się znudziły, jednak tu ciekawostką jest Ford i nowy Focus. Pomimo silnego gracza w segmencie C, nowy Focus nie napędza jakoś dramatycznie słupków sprzedaży marki Ford. W górę mocno idą Koreańczycy: Hyundai i Kia i tu zapewne konsekwentna polityka cenowa oraz mnogość nowych modeli sprawiają, że coraz więcej klientów decyduje się na zakup samochodu tych marek. Dość sporymi wzrostami w tym roku mogą cieszyć się marki Chevrolet jak i Dacia. Obie marki nie są jeszcze w pierwszej dziesiątce i raczej nie ma szans by do końca roku się w niej pojawiły, jednak przyszły rok może być dość ciekawy, zwłaszcza że nowe modele pojawią się w ofercie marki Dacia. źródło danych: samar.pl 