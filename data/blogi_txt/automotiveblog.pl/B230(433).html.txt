Toyota poinformowała, że prócz zapowiadanej wcześniej przerwy produkcyjnej w zakładach w USA, niestety także w pięciu europejskich zakładach nastąpi zatrzymanie produkcji. Wszystko z powodu zaburzonego łańcucha dostaw komponentów z Japonii. Dostawcy części z Japonii po tragicznym trzęsieniu ziemi i tsunami, mają spore problemy z reaktywowaniem produkcji i osiągnięciu pełnych mocy produkcyjnych. Zakład Toyota Motor Industries Poland w Jelczu-Laskowicach jest niestety jednym z 5-ciu zakładów, które w najbliższym czasie będą musiały wstrzymać produkcję. Przerwa potrwa od najbliższego czwartku 21 kwietnia do 4 maja. Jednak co ciekawe Toyota w Jelczu przerwie produkcję nie z powodu dostępności komponentów ale z powodu przestoju odbiorców, którymi to są fabryki Toyoty we Francji, Wielkiej Brytanii oraz w Turcji. Drugi zakład Toyoty zlokalizowany w Wałbrzychu, który dostarcza małolitrażowe silniki benzynowe oraz przekładnie głównie do zakładów PSA w Kolinie, nie jest zagrożony przerwą produkcyjną. Kolin produkuje swoje maluchy i nie został dotknięty „japońskim kryzysem”. Japoński koncern ma jednak problemy nie tylko w Europie, koncern zapowiedział, że ograniczenie w produkcji samochodów w Japonii potrwa aż do 3 czerwca. Obecnie Toyota pracuje na tzw. pół gwizdka realizując jedynie 50% zamówień. Problemy z powodu braku komponentów z Japonii odczuwa też Dacia, która wstrzyma produkcję w zakładach Mioveni z powodu problemu w dostępności części od dostawców z Francji, którzy mają problemy z produkcją w związku z brakiem komponentów dostarczanych z Japonii. Japoński kryzys to spory koszt dla całego moto sektora, przed paroma dniami Toyota poinformowała, że w związku z sytuacją w Japonii utracono 500 tys. planowanego wolumenu produkcyjnego. 