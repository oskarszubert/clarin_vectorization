Kolejny producent uchyla rąbka tajemnicy jeszcze przed targami we Frankfurcie. Tym razem Ford zdecydował się pokazać zdjęcia koncepcyjnego modelu Ford Evos Concept. To czterodrzwiowe futurystyczne coupe, nie jest jednak zapowiedzią nowego modelu (chociaż niektórzy pewnie liczą, że taki mógłby być nowy Ford Capri), lecz nowego języka stylistycznego marki Ford – Kinetic 2.0.  Jak podkreślają przedstawiciele koncernu, model Ford Evos Concept pokazuje nową wizję projektowania, która ma być rozwinięciem i unowocześnieniem dobrze znanego Kinetic Design. Dodatkowo Ford informuje, że: „pierwszy owoc tej wizji pojawi się szybciej, niż możecie przypuszczać – i chodzi tu o cztery miesiące, a nie cztery lata.” Patrząc na model Ford Evos Concept widzę drapieżne, sportowe coupe, z ciekawymi przetłoczeniami, agresywnym przodem i mocno zaakcentowanym grillem. To co rzuca się w oczy to brak słupka B oraz drzwi otwierane do góry. Wnętrze jest bardzo futurystyczne, nie będę się o nim bardziej rozpisywał, gdyż rzadko zdarza się, aby takie odważne nowoczesne stylistycznie trendy wnętrza doczekały się fazy regularnej produkcji. Pod maską konceptu Evos, znajduje się ta sama elektryczna jednostka napędowa co w modelu C-Max Energi.  Czyżby więc w przeciągu najbliższego pół roku, Ford zamierzał przedstawić nam nowe produkcyjne coupe, którego obecnie brak w ofercie, czy nadchodzi nowe Capri? Śmiem twierdzić, że nowy model Forda zobaczymy na początku następnego roku podczas Detroit Motor Show 2012. Bardziej stawiam na to, że będzie to właśnie nowe Capri albo trzydrzwiowy Focus, gdyż wątpię, aby owym nowym modelem miało byćnowe Mondeo, ponieważ od debiutu Mondeo po face liftingu nie minęło jeszcze zbyt wiele czasu. źródło: evosconcept.fordmedia.eu 