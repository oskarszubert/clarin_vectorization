No właśnie jaki? Zakładam, że Kowalski uzbierał b, które chce przeznaczyć na zakup nowego samochodu. Postanowiłem zrobić szybkie rozeznanie i zobaczyć jaki nowy samochód można kupić w Polsce do 40 000 zł. Możecie się zdziwić ale jest sporo samochodów, których cena nie przekracza bariery 40 tyś zł, np.: Toyota Aygo, Fiat Panda, Kia Rio, Kia Venga, Peugeot 107, Dacia Logan. Zrobiłem więc dodatkowe założenia i zmodyfikowałem pytanie: Jaki nowy samochód 4-ro lub 5-cio drzwiowy z segmentu minimum B, z silnikiem benzynowym, klimatyzacją manualną (minimum) do maksymalnej nieprzekraczalnej ceny 40 000 zł. Zakładam dodatkowo że gdy cena samochodu z klimatyzacją zaczyna się od np.: 36 000 zł to spróbuję go jak najbardziej doposażyć by cena była najbliższa kwoty 40 000 zł. Na placu boju znalazły się: » Dacia Logan » Dacia Sandero » Fiat Grande Punto » Mitsubishi Colt » Opel Corsa » Peugeot 207 » Renault Clio Storia » Skoda Fabia Na pierwszy ogień idzie 4 drzwiowa Dacia Logan. Za kwotę 39 250 zł można stać się posiadaczem Logana wyposażonego w silnik benzynowy 1.6l o mocy 87 KM. Samochód w wersji Laureate Plus oraz dodatkowo doposażony posiada między innymi: Regulacje wysokości fotela kierowcy, regulacje kierownicy w pionie, elektryczne szyby przednie i tylne, elektrycznie regulowane i podgrzewane lusterka boczne w kolorze nadwozia, przednie światła przeciwmgielne, światła do jazdy dziennej, wspomaganie kierownicy, komputer pokładowy, radio CD z mp3, manualna klimatyzacja, centralny zdalnie sterowany zamek, 4 poduszki powietrzne, 15-sto calowe felgi stalowe. Dacia Logan nie jest autem zbyt paliwożernym, producent informuje że samochód w cyklu mieszanym spala 7.3l benzyny na 100 km.  Ale nie ma się co łudzić, z silnika o mocy 87KM przy 5 podróżujących osobach i włączonej klimatyzacja nie wyciągniemy zbyt sporo mocy. W testach zderzeniowych organizacji Euro NCAP, Loganowi przyznano 3 gwiazdki za ochronę dorosłych.  Kolejny modelem jest bliźniaczy model Logana czyli Dacia Sandero. Dacia Sandero w wyposażeniu praktycznie identycznym jak opisany powyżej Logan, kosztuje 39 700 zł.  W porównaniu do Logana, droższy o 450 zł egzemplarz Sandero doposażyłem o pełnowymiarowe koło zapasowe i skórzaną kierownicę. Spalanie Sandero jest o 0.3l na 100 km mniejsze niż Logana.  Trzecim modelem jest Fiat Grande Punto. Cena 5-cio drzwiowego modelu z silnikiem benzynowym 1.2 8v 65KM i z wyposażeniem Estiva, odpowiednio doposażona to cena 39 790 zł. Samochód jest podobnie wyposażony jak modele Dacii, jest klima manualna, przednie światła przeciwmgłowe, centralny zamek, regulowaną wysokość fotela kierowcy, elektrycznie regulowane składane lusterka. Brak jest natomiast radia, środkowego tylnego zagłówka, ale jest za to regulacja kierownicy w 2 płaszczyznach. Fiat Grande Punto z silnikiem 1.2l o mocy 65 KM spala w cyklu mieszanym 5.9 l, jednak moc silnika nie jest powalająca. W testach bezpieczeństwa Grande Punto wypada o dużo lepiej niż węgierskie Dacie, Grande Punto zdobyło maksymalną liczbę 5-ciu gwiazdek Euro NCAP za ochronę dorosłych pasażerów.  Czas zobaczyć na samochody japońskiej produkcji. Cena Mitsubishi Colt z silnikiem o pojemności 1.1l i mocy 75 KM i wyposażeniu Inform wynosi 38 290 zł. Wyposażenie bardzo podobne jak poprzedników, chociaż nie ma tu klamek i lusterek w kolorze nadwozia, koła zapasowego oraz radia. Spalanie w cyklu mieszanym wynosi 5.7 l na 100 km. Wynik testów Euro NCAP jest jak najbardziej zadowalający, 4 gwiazdki za ochronę dorosłych pasażerów w samochodzie segmentu B to dobry wynik.  Opel oferuje w cenie 39 950 zł pięciodrzwiową Corsę z silnikiem benzynowym 1.2l o mocy 70 KM. Wyposażenie Essentia, zawiera podobne rzeczy jak modele powyżej. Samochód ma natomiast jedynie 14-sto calowe stalowe felgi. Klamki i lusterka zewnętrzne nie są lakierowane, brak jest również elektrycznie regulowanych szyb oraz przednich świateł przeciwmgielnych. Corsa w cenie blisko 40 tyś zł to golas z klimatyzacją i radiem. Warto tutaj przypomnieć, że Corsa dzieli płytę podłogową z modelem Fiat Grande Punto.  Corsa osiągnęła podobny wyniki w testach Euro NCAP jak Fiat Grande Punto czyli 5 gwiazdek za ochronę dorosłych.  W cenie 39 900 zł dostępny jest Peugeot 207 z wyposażeniem Presence i silnikiem benzynowy 1.4l o mocy 75 KM. Samochód jest praktycznie golaskiem jak Corsa, tylko dwie poduszki powietrzne, brak radia, brak świateł przeciwmgłowych. Samochód na pokonanie 100 km w cyklu mieszanym potrzebuje według danych producenta, 6.4l paliwa. Peugeot zdobył wysoką ocenę 5-ciu gwiazdek za ochronę dorosłych pasażerów w testach Euro NCAP.  Do 40 000 możemy także kupić Renault Clio, ale nie to nowe ale starszą konstrukcję w wersji Storia. Za 39 800 zł można kupić stare Clio z silnikiem 1.2l o mocy 60 KM i z wyposażeniem o szumnie brzmiącej nazwie All Inclusive. W samochodzie jest klimatyzacja manualna, radio, regulowane elektrycznie przednie szyby, regulowana wysokość fotela kierowcy, wspomaganie kierownicy, ABS. Spalanie silnika jest niewielkie, dane producenta w cyklu mieszanym wskazują na konsumpcję paliwa 5.9 l na 100 km. Wyniki testów Euro NCAP dla modelu Clio Storia to 4 gwiazdki.  Ostatnim samochodem ujętym w zestawieniu jest nowa Skoda Fabia. Tu trochę się musiałem nagimnastykować z wersjami ale jednak się udało. Za cenę 39 640 zł można stać się posiadaczem nowej Fabii z silnikiem 1.2 l i mocy 60 KM w wyposażeniu Classic, które zawiera manualną klimatyzację, ABS, światła do jazdy dziennej, 4 poduszki powietrzne, pełnowymiarowe koło zapasowe. Nie mamy radia, elektrycznie regulowanych szyb przednich ani też przednich świateł przeciwmgłowych. Tak jak w przypadku Corsy, Skoda Fabia do 40 000 zł z klimatyzacją to goła wersja praktycznie bez jakichkolwiek wartościowych i ważnych dodatków. Samochód w cyklu mieszany spala 5.9 l na 100 kilometrów. W testach Euro NCAP nowa Fabia zdobyła za ochronę dorosłych pasażerów 4 gwiazdki. Podsumowanie: Patrząc na wybór samochodów 4-ro lub 5-cio drzwiowych z segmentu B, z silnikiem benzynowym, klimatyzacją manualną do maksymalnej nieprzekraczalnej ceny 40 000 zł można powiedzieć, że każdy zainteresowany kupnem takiego samochodu, powinien znaleźć odpowiadającą mu ofertę. Z ogólnych komentarzy to trzeba pamiętać, że samochód do 40 000 zł z klimatyzacją wyposażony będzie w silnik o dość słabej mocy w granicach 60-80 KM. Gdy w samochodzie zatem będzie podróżowało 4 lub 5 osób to przy włączanej klimatyzacji będziemy praktycznie jechać ślimakiem, a nie samochodem. Łatwiej chyba rozpędzić osła niż samochód z takim silnikiem. Radzę więc by ten czynnik wziąć po uwagę przy ewentualnym wyborze samochodu. Który samochód wybrać? Wybór nie jest łatwy, najlepiej wyposażone są chyba Dacie, ale też najmniej bezpieczne. Uważam, że Dacia w tym zestawieniu jest marką, która najszybciej będzie traciła na wartości, co za tym idzie sprzedaż kilkuletniej Dacii może okazać się dość ciężkim wyzwaniem. Fiat Grande Punto jest jednym z moich faworytów. Auto ładne, wnętrze OK wyposażenie też tylko brak tego radia to niewątpliwie minus. 5 gwiazdek w testach Euro NCAP pozwala czuć się w samochodzie bezpiecznie. Szkoda, że moc silnika to tylko 65 KM   Mitsubishi Colt to dość ciekawa propozycja, tutaj tylko jeden problem. Mimo iż auto kosztuje 38 290 zł, czyli z 40 000 zł zostaje w kieszeni prawie 2000 zł to okazuje się, że raczej ciężko je wydać. Mitsubishi praktycznie nie oferuje żadnej opcji doposażenia wersji Inform, chociaż pewnie indywidualnie z dealerem można coś wynegocjować. Opel Corsa, który jest krewniakiem modelu Fiat Grande Punto zawiera radio, klimatyzację i silnik o mocy 70 KM. Stylistka Corsy podoba mi się, wnętrze zaprojektowane jest gustownie, chociaż jakość materiałów nie rzuca na kolana. W zestawieniu Grande Punto – Corsa, moim zdaniem lekko na plusie jest Corsa. Peugeot 207 – tu nie ma się co czarować, mimo iż z zewnątrz do 207-mki nie mam dużych zastrzeżeń, to sama konstrukcja jest dość stara. Peugeot 207 to tak naprawdę przerobiona i zmodyfikowana 206-tka. Plusem 207-mki jest silnik o mocy 75 KM, minusy to dość ubogie wyposażenie wersji Presence. Do bezpieczeństwa nie można mieć zastrzeżeń, 5 gwiazdek w teście Euro NCAP to bardzo dobry wynik. Renault Clio Storia, w przypadku tego auta mógłbym zrobić kopiuj/wklej opisu Peugeota 207. Clio Storia bazuje na konstrukcji Renault Clio z roku 1998 zł, co za tym idzie technologicznie nie ma tu mowy o super nowoczesnych rozwiązaniach. Samochód kosztujący prawie okrągłą sumę 40 000 zł jest dość dobrze wyposażony, silnik o mocy 60 KM może budzić zastrzeżenia. Podobnie jak w przypadku Dacii, uważam że Clio Storia będzie modelem, który szybko będzie tracił na wartości. I czas na podsumowanie ostatniej w zestawieniu Skody Fabia. Tutaj praktycznie też kupimy bardzo ubogą wersję, ale jednak konstrukcja Fabii jest jedną z najnowocześniejszych w całym zestawieniu. Samochód jest bezpieczny, a silnik o dość małej mocy 60 KM nie jest zbyt paliwożerny. Który samochód bym wybrał? Ciężko zdecydować jednoznacznie ale myślę, że głównie skupiłbym się na modelach: Fiat Grande Punto, Opel Corsa i Mitsubishi Colt. Dacie i Renault raczej ominąłbym szerszym łukiem. Powyższe zestawienie powstało z cenników dostępnych na stronach producentów w dniu 10/06/2010 r. 