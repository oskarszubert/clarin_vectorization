W minioną sobotę wybrałem się do salonu Peugeota Mario-Car w Tychach aby zobaczyć modele z limitowanej serii Millesim 200. W salonie iście urodziny klimat, tort, napoje, słodycze, przekąski i imprezowa atmosfera. Przedstawiciele z salonu stwierdzili, że mogłem przyjechać w piątek bo wtedy atrakcji było jeszcze więcej.  Muszę przyznać, że to były pierwsze odwiedziny w salonie Peugeota od dość długiego czasu. Wykorzystałem więc czas aby zapoznać się z modelami Peugeot 207 i Peugeot 308. Bardziej skupiłem się na 308-mce, bo 207 to jakoś nie mój segment. Ale po kolei. Peugeot 207, mam mieszane uczucia co do tego samochodu. Z jednej strony w aucie czułem się lepiej niżeli na przykład w konkurencyjnym Yarisie ale z drugiej strony zaskoczyły mnie pewne niedoróbki. Jakość materiałów w środku dość dobra, podobały mi się białe tarcze zegarów, gałka zmiany biegów fajnie leżała w dłoni i była przyjemna w dotyku. Z tyłu wygodna kanapa i sporo miejsca nad głową, na nogi już mniej miejsca ale tu nie ma się co dziwić po samochodzie z segmentu B. Jeśli jeszcze chodzi o tył samochodu to dużym plusem są zamieszczone w panelach tylnych drzwi kieszenie boczne. Klapa bagażnika z tyłu posiada uchwyty przez co zamykanie uprzednio otwartej klapy nie wiąże się z koniecznością brudzenia rąk, na przykład w zimie albo w czasie deszczu. Z minusów 207-mki to wymieniłbym kilka: ciężko chodzące przełączniki na konsoli centralnej (regulacja nawiewu), mało ergonomiczna regulacja fotela kierowcy, brzydki wygląd uszczelki szyby drzwi tylnych. Największym zaskoczeniem była rozwarstwiająca się podłoga bagażnika i widoczna wiązka paliwowa w przestrzeni ładunkowej.  Peugeot 308 to ciekawe auto z segmentu C. Ciężko go porównać na przykład do Astry IV gdyż 308 to projekt już kilku letni. Dla przypomnienia Peugeot 308 debiutował podczas targów motoryzacyjnych we Frankfurcie w 2007 roku. Tutaj też tak jak w 207-mce pozytywnie zaskoczyło mnie wnętrze samochodu. Miękki kokpit, ładne chromowane obwódki wokół nawiewów powietrza i zegarów. Konsola centralna prosta w obsłudze bez nadmiarów niepotrzebnych przycisków i przełączników ale jeśli chodzi o ergonomie to znowu w modelu 308 tak jak i w 207 niezbyt łatwa regulacja fotela. Co mnie rozczarowało to panele drzwiowe, wygląd ładny ale materiał twardy. W segmencie C spodziewałbym się już miękkich paneli drzwiowych. Z tyłu sporo miejsca, bagażnik pojemny, tak samo jak w 207-mce również w tylnej klapie uchwyty ułatwiające zamykanie klapy. Jakość materiałów wykończeniowych a bagażniku lepsza niż w 207, tutaj już nie zauważyłem rozwarstwiającej się podłogi.  Podsumowując uśmiechnięte Peugeoty to ciekawe samochody z dobrym stosunkiem jakości do ceny. Przykładowo Peugeot 308 z silnikiem benzynowym 1.6l o mocy 120 KM w wyposażeniu Millesim 200 to koszt 55 700 zł. Myślę że każdy kto planuje zakup nowego samochodu powinien odwiedzić salon Peugeota celem zapoznania się z ofertą. 