Podczas trwających targów motoryzacyjnych w Detroit, Ford pokazał koncepcyjny model o nazwie Vertrek. W rzeczywistości można spodziewać się, że zaprezentowany concept car jest odzwierciedleniem modelu Ford Kuga kolejnej generacji. Samochód trafi także do sprzedaży w USA jako Ford Escape, a w Australii będzie sprzedawany pod nazwą Territory.  Koncepcyjny model Ford Vertrek oparty został na płycie podłogowej modelu Ford Focus MK3 i jest samochodem, który można określić mianem kompaktowego SUVa. Patrząc na linię boczną można z łatwością doszukać się podobieństwa do aktualnej Kugi, a przód przypomina ten z Forda Focusa MK3. Vertrek jest bardzo futurystyczny, uwagę przyciąga szklany dach oraz brak lusterek wstecznych. W zamian zastosowano kamery, moim zdaniem dość nietrafione rozwiązanie, które na pewno nie wejdzie do samochodu seryjnego. Imponujące są też przednie reflektory oraz tylne światła. Wnętrze średnio mi się podoba, tutaj kształty też nieco znajome z Focusa MK3 i z Mondeo, jednak całość też taka przesadnie futurystyczna.  Wersja produkcyjna modelu Ford Kuga kolejnej generacji będzie pewnie pokazana podczas targów motoryzacyjnych we Frankfurcie, a w salonach pojawi się pewnie w 2012 roku. 