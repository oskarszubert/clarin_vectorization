Ford podczas targów motoryzacyjnych w Genewie pokazał nowego elektrycznego Focusa i C-Maxa, pokazał też koncepcyjny model Vertrek, ale największym hitem Forda o którym rozpisują się media to model B-Max. Ford B-Max już w przyszłym roku ma zastąpić w ofercie nieco już przestarzały model jakim jest Ford Fusion. B-Max został zaprojektowany na tej samej płycie konstrukcyjnej co Ford Fiesta, jednak jest dłuższy od Fiesty o 11 cm, a krótszy o 32 cm od nowego C-Maxa. Samochód charakteryzuje się dwoma nowatorskimi rozwiązaniami w segmencie minivanów, pierwsze z nich to przesuwane drzwi tylne tak jak w Grand C-Maxie. Drugie przełomowe rozwiązanie to wzmocniona sztywność karoserii i wyeliminowany słupek B.  Gdy po raz pierwszy zobaczyłem zdjęcia B-Maxa bez słupka B myślałem sobie, że to tylko jakiś koncept i pewnie w wersji produkcyjnej słupek B będzie obecny. Jednak oficjalna informacja prasowa koncernu Ford potwierdza, że rozwiązanie z pominięciem słupka B jest gotowe do wdrożenia do regularnej produkcji. Więc tu chylę czoła inżynierom z koncernu Ford. Patrząc na B-Maxa od razu rzuca się w oczy typowy dla wszystkich nowych modeli marki Ford, styl Kinetic Design. B-Max wygląda jak młodszy brat C-Maxa i pewnie sporo namiesza w swoim segmencie. Samochód będzie konkurował między innymi z Oplem Meriva, Kia Vengą  Jeśli chodzi o gamę silnikową Forda B-Max to tutaj też ciekawostka. W B-Maxie pojawi się oszczędny trzycylindrowy silnik benzynowy z rodziny EcoBoost o pojemności 1.0 l ze zintegrowanym systemem Start/Stop. Niestety na chwilę nie ujawniono informacji o mocy silnika. Myślę, że prócz jednostki 1.0 być może pojawi się też 1.6l EcoBoost. Debiut rynkowy modelu Ford B-Max planowany jest w roku 2012 r., jednak nie wiadomo czy to tyczy się także rynku polskiego. 