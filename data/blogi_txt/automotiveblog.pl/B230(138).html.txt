Fajnie jest być pierwszym, spece od marketingu Skody też stwierdzili podobnie i wpadli na pomysł wyemitowania w Polsce pierwszej interaktywnej reklamy. Ja dowiedziałem się o niej z newslettera Skody, ale o emisji interaktywnego spotu reklamowego Skoda informowała internautów również na portalach internetowych. Widziałem reklamę na onet.pl, nie wiem czy była też na wp.pl czy interia.pl. Dla tych co nie mieli okazji oglądać w dniu wczorajszym TVP1 albo TVP2 około 19:28 poniżej krótki filmik prezentujący ów interaktywny spot.  Idea spotu interaktywnego polegała na równoległej emisji dwóch reklam w dwóch programach o tej samej porze. Na TVP1 była Skoda Superb Combi z zamkniętym bagażnikiem – na dole ekranu był napis aby otworzyć bagażnik wciśnij przycisk 2 na pilocie. Na TVP 2 była Skoda Super Combi z otwartym bagażnikiem, a na dole ekranu był napis by zamknąć bagażnik wciśnij przycisk 1 na pilocie. Tak więc wciskając 1 albo 2 na pilocie widz miał wrażenie, że za pomocą pilota otwiera i zamyka bagażnik. Spot reklamował Superb Combi ze zdalnym sterowaniem otwierania klapy bagażnika. Pomysł fajny, o ile na platformach cyfrowych np.: N czy Cyfra+ kanały przypisane są na sztywno to zastanawiam się co by było gdyby ktoś na programie 1 w telewizorze miał TVP1, a na 2 na przykład TVN. Wtedy idea spotu wzięłaby w łeb. 