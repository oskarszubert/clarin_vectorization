Dziś był męczący dzień w pracy. Nie lubię takich dni, około trzech godzin zajęło mi klikanie (tak głupie klikanie) w GQTSie, gdzie aprobuję PPAP części. Co prawda zatwierdzanie PPAPu części od dostawców to mój chleb powszedni, zaraz po audytach PCPA oraz QSB. Niestety dziś przyszła kolej na zaaprobowanie około 140 wiązek elektrycznych kokpitu do nowego SAABa 9-5, które produkowane są przez Delphi Poland oddział w Jeleśni. Klikania dość sporo, a jako ciekawostkę podam, że każda wiązka kokpitu do nowego SAABa 9-5 jest unikatowa. Nie ma dwóch czy trzech wersji, każde auto ma dedykowaną wiązkę. Oczywiście gdyby wziąć na przykład 1000 nowych SAABów to pewnie znajdzie się podobna wiązka ale życzę powodzenia temu, kto będzie musiał zreperować wiązkę elektryczną kokpitu – na przykład po wypadku. Jak to mówi kolega siedzący obok, rysunek wiązki kokpitu wygląda jak schemat układu elektrycznego do StarTreka   Tak czy inaczej dzisiejszy dzień mimo iż męczący zaowocował nowym artykułem w słowniku, który jest poświęcony QSB. 