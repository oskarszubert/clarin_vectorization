Niebywała rzecz się stała. W każdym wpisie poświęconym nowym reklamom motoryzacyjnym emitowanym w polskiej telewizji, wyrażam ubolewanie z powodu braku polskiej wersji językowej reklamy. Kilka razy próbowałem skontaktować się z biurem prasowym znanych marek: Hyundai, Skoda, Renault, itp. Ale za każdym razem zostałem „olany”. Wiem, że są procedury, wytyczne, itp. też pracuję w korporacji i wiem jak wygląda rzeczywistość, ale odpowiadam na każdego maila adresowanego do mojej osoby. Niestety widać, że w większości polskich biur prasowych znanych motoryzacyjnych marek panują chyba inne procedury, a mianowicie jeśli pisze ktoś nie z telewizji, dużego portalu internetowego, czy ogólnopolskiej gazety, to takiego maila należy pozostawić bez odpowiedzi i od razu wrzucić do kosza. Chociaż muszę przyznać (co widać poniżej), że od reguły są i wyjątki. Kilka razy udało mi się uzyskać odpowiedź od rzecznika niektórych koncernów, tak samo było z Fiatem i nową reklamą Punto Evo. Zobaczyłem ją wczoraj na TVN24, poszperałem w sieci ale niestety efekt moich poszukiwań był marny. Napisałem więc dziś maila do biura prasowego Fiat Auto Poland i po 4 godzinach dostałem odpowiedź wraz z załączonym plikiem reklamowym. Brawo Fiat! Reklama Fiata ma zachęcić klientów do odwiedzenia salonów i zapoznania się z nowymi promocjami, które nie dotyczą tylko i wyłącznie modelu Punto Evo. Fiat obniżył ceny praktycznie wszystkich modeli, a promocje są dość spore od 3000 zł za Fiata Qubo, aż do 15 000 zł za Fiata Crome. Jedynie Fiat 500 nie jest objętym żadną zniżką. 