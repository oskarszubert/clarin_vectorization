W końcu stało się to co było od kilkunastu miesięcy nieuniknione. Dziś kończy się kolejny rozdział w historii motoryzacji. Rozdział ten nosił tytuł „Agonia szwedzkiej marki SAAB”. Dziś rano spółka Saab Automobile oraz dwie spółki zależne Saab Automobile Tools AB oraz Saab Powertrain AB, złożyły do sądu w Vänersborgu wniosek o ogłoszenie upadłości. Winny bankructwa jest niejako koncern General Motors, który pozbył się marki SAAB na początku 2010 roku, zachowując jednak prawo weta. Saab oraz GM dzielili sporo technologii, najnowszy Saab 9-5 to tak naprawdę Opel Insignia w nieco zmienionej formie. Amerykański koncern nie zgadzał się od samego początku na sprzedaż marki Saab chińczykom właśnie z powodu myśli technicznej.  Jednoznaczny sprzeciw koncernu GM odnośnie sprzedaży marki Saab chińskim inwestorom skutkował wycofaniem się z potencjalnie zainteresowanych firm. Najpierw wycofał się koncern Pang Da, a na placu boju pozostał Youngman. Jednak i ten koncern wobec sprzeciwu GM wycofał się z chęci finansowania upadającej marki Saab. Tak więc bez wizji pozyskania jakichkolwiek funduszu zarząd marki Saab postanowił złożyć wniosek o upadłość, który zapewne dość szybko zostanie zaaprobowany przez sąd. Fabryka Saaba w Trollhattan wstrzymała produkcję przed wakacjami, a od września koncern Saab znalazł się stanie tak zwanej dobrowolnej reorganizacji, która zapewniła ochrona przed wierzycielami. Saab ma duże długi wobec swoich poddostawców oraz pracowników. To właśnie brak dostępności części spowodował wstrzymanie produkcji samochodów. Czy szkoda mi będzie marki Saab? Raczej nie. Saab popełnił sporo błędów zgadzając się na współpracę z General Motors, który w ostatnim okresie nie był w zbyt dobrej kondycji finansowej. A w ostatnim okresie swojej działalności Saab na siłę chciał być marką premium, mimo iż konkurencja w tym segmencie mocno odjechała do przodu. 