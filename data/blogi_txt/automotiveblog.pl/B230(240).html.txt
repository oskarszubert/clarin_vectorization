Auto Świat już po raz siódmy przeprowadził Wielki Test Salonów sprzedaży nowych samochodów. Celem akcji było wyłonienie najlepszych salonów w Polsce. Akcja była przeprowadzona z wykorzystaniem metodologii „tajemniczy klient”. Ocenie podlegał sam wystrój salonu, jego otoczenie, prezentacja modelu, jazda testowa, możliwość negocjacji ceny oraz czas oczekiwania na zamówiony samochód. Idealny salon mógł zdobyć 200 punktów. Bardzo mi się podobają takie akcje, więc tu duże brawa dla Auto- Światu za ponowne przeprowadzenie akcji. Wizyta w salonie to czasami droga przez mękę. Gdy klient za ciężko zarobione i odłożone pieniądze zamierza kupić samochód często natrafia na niemiłą, a w niektórych przypadkach też mega nieprofesjonalną obsługę. Zdarza mi się od czasu do czasu odwiedzić jakiś salon i wiem, że gdybym w przyszłości chciał kupić nowy samochód to ominąłbym pewne salony szerokim łukiem i pojechał do innego dealera tej marki. Nawet gdyby ów inny dealer oddalony był od mojego miejsca zamieszkania o wiele dalej. Niektórzy dealerzy pracują chyba nie na zasadzie salonu, w którym klientowi należy się odpowiednia obsługa, ale na zasadzie wydawki samochodów. W salonie wydawyc z założenia klientem jest ten, który wyjedzie samochodem. Reszta osób, które odwiedzają salon to jakaś dziwna hołota, która nie wiadomo czego chce. Jak to ostatnio określił mój kolega, naszych krajowych dealerów moglibyśmy porównać do lokali gastronomicznych dwóch kategorii, tj. do restauracji i stołówki. W dobry salonie z profesjonalną obsługą będziemy czuć się jak w wykwintnej restauracji. Kelner zaproponuje dogodny stolik, poleci danie dnia, przyniesie dobre wino, a po głównej konsumpcji z kulturą zachęci do skuszenia się na deser. Oczywiście w restauracji czysto, schludnie, pachnąco, a sam kelner należycie ubrany cechujący się profesjonalnym podejściem do klienta. Natomiast na stołówce wiadomo jak jest. Czasem śmierdzi z kuchni, dużo tłumu, wrzasku. Dodatkowo możemy spotkać się z następującymi dialogami: Klient: Dzień dobry, poproszę schabowego z kapustą i ziemniakami. Obsługa: Nie ma kapusty. K: Dobrze, to poproszę bez. O: (do pani na kuchni) Jadźka, raz schabowy z ziemniakami. Osiem dwadzieścia. K: I jeszcze kompot poproszę. O: Weźmie sobie, tam stoi. Dziewięć siedemdziesiąt pięć. Po chwili: O: Schabowyyy z ziemniakamiii do odbioru! K: Dziękuje, ale moment ten talerz jest brudny. O: No to niech je i nie zawraca mi tu głowy. Odnoszę wrażenie, że lepsza obsługa jest na przykład w sklepie z garniturami niżeli w salonie samochodowym, mimo iż wydana kwota na garnitur i nowy samochód jest diametralnie różna. Krew mnie zalewa, gdy wchodzę do salonu i na siłę musze kogoś znaleźć, bo inaczej nikt do mnie nie podejdzie. A zalewa mnie do potęgi, gdy przedstawiciel w salonie po powiedzeniu „Dzień dobry”, zadaje pytanie „chce Pan kupić?”. Gdy odpowiadam nie wiem/być może, to widzę, że gość rozmawia ze mną na siłę. Myślę sobie wtedy w duchu, człowieku jak nie chcesz tu pracować, bo nudzi/męczy Cię ta praca to idź gdziekolwiek indziej, nawet rowy kopać. Dlatego też uważam, że jak najbardziej na miejscu są takie akcje jak Wielki Test Salonów. W tegorocznej edycji sprawdzono 315 punktów dealerskich 15 stu producentów. Pierwsze miejsce ex aequo zajęły salony Ganinex Fiat w Gliwicach oraz Toyota Bielany Nowakowski. Na trzecim miejscu w rankingu sklasyfikowano dealera Honda Strzałkowski z Jedlińska Wielogóry koło Radomia. Patrząc natomiast na pierwszą siedemnastkę to można stwierdzić, że najlepsze salony są w Krakowie. W rozbiciu na marki najlepsze salony to: Citroen PHU Auto-Gazda Bielsko-Biała, ul. Warszawska 328 (ocena: 189) Fiat Ganinex Gliwice, ul. Pszczyńska 306 (ocena: 197) Ford Wikar Kraków, ul.Zakopiańska 58b (ocena: 193) Honda Strzałkowski Jedlińsk Wielogóra k.Radomia, ul. Warszawska 2 (ocena: 195) Hyundai Ifamex Warszawa, Wawelska 3/5 (ocena: 191) Kia R.M. Filipowicz Kraków, ul.Klimeckiego 25 (ocena: 190) Mitsubishi Moto-Champ Bydgoszcz, ul. ks. J.Schulza 1a (ocena: 190) Nissan Japan Motors Kraków, ul. Wielicka 250 (ocena: 185) Opel Mibo Olsztyn, ul. Jagielończyka 41c (ocena: 188) Peugeot PRB Marian Uliarczy Rybnik, ul. Żwirowa 2 (ocena: 192) Renault Keller Gliwice, ul. Daszyńskiego 546 (ocena: 191) Skoda Pol-Mot Auto Białystok, ul. gen. S. Maczka 68 (ocena: 188) Suzuki Yama Toruń, ul. Sieradzka 14 (ocena: 193) Toyota Nowakowski Bielany Wrocławskie, ul. Czekoladowa 10 (ocena: 197) Volkswagen Motorpol Wrocław, ul. Piękna 21 (ocena: 194) W raporcie Auto-Światu bardzo dobrze wypadły salony Toyoty, na 21 przetestowanych salonów, aż 16 uzyskało łączną notę powyżej 150 punktów. Na kolejnych miejscach znalazły się salony Volkswagena, Skody oraz Forda. Pełny raport z Wielkiego Testu Salonów znajduje się w papierowym wydaniu tygodnika Auto Świat (nr 26) z 21/06/2010. 