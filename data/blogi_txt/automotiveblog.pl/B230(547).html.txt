Wraz z nowym rokiem kierowców czeka kilka ważnych zmian. Jedną z nich jest opisywana już nieco wcześniej podwyżka cen paliw. To niewątpliwie zła informacja, ale jest też dobra, dotycząca ubezpieczenia OC. Od 1 lutego 2012 wejdą w życie ważne zmiany dotyczące obowiązkowego ubezpieczenia OC. Obecnie w przypadku braku wypowiedzenia umowy OC była ona automatycznie przedłużana. Właściciel pojazdu, który nie wypowiedział umowy ze starym ubezpieczycielem, musiał płacić składki u starego i u nowego ubezpieczyciela. Teraz umowę OC, która została przedłużona z automatu będzie można rozwiązać. Oczywiście warunkiem jest posiadanie umowy OC u innego ubezpieczyciela. Kolejna ważna zmiana tyczy się kwestii sprzedaży samochodu. W przypadku niewypowiedzenia ubezpieczenia przez starego lub nowego właściciela pojazdu nie zostanie ona przedłużona automatycznie. Będzie jedynie ważna do okresu na jaki zawarł ją stary właściciel pojazdu. W przypadku wysłania wypowiedzenia umowy pocztą do ubezpieczyciela, o momencie zerwania umowy decydować będzie data stempla pocztowego, a nie jak jest obecnie data wpłynięcia poczty do ubezpieczyciela. Kary za brak ważnego ubezpieczenia OC będą wprost uzależnione od okresu przez jaki właściciel pojazdu korzysta z niego bez ważnego ubezpieczenia i wynosić one będą: 1) 40% równowartości najniższego wynagrodzenia za pracę, gdy okres ten nie przekracza trzech dni, 2) 100% równowartości najniższego wynagrodzenia za pracę, gdy okres ten nie przekracza czternastu dni, 3) 200% równowartości najniższego wynagrodzenia za pracę, gdy okres ten przekracza czternaście dni. Natomiast od stycznia 2012 roku, osoby które sprzedały swój samochód będą musiały poinformować o tym swojego ubezpieczyciela w ciągu 14 dni od daty zawarcia umowy sprzedaży. Stary właściciel pojazdu będzie musiał ubezpieczycielowi wskazać dane nowego właściciela pojazdu. Jeśli już mowa o OC, to od kilku dni w sieci dostępne jest darmowe narzędzie dzięki któremu można sprawdzić czy dany pojazd ma ważną umowę OC. Wystarczy wejść na stronę www.ufg.pl, wpisać swoje dane i podać numer rejestracyjny pojazdu lub jego numer VIN. Usługa sprawdzenia ważności umowy OC jest całkowicie bezpłatna i zajmuje zaledwie kilka chwil. 