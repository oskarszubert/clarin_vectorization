Jak zawsze, niby dzień jak co dzień a jednak nieco inny niż zwykle. Już jutro w kilku śląskich miastach odbędzie się impreza pod nazwą Industriada, o której to wspominałem kilka dni temu. Dziś natomiast chciałbym zachęcić Was do odwiedzin Gliwic i zobaczenia trzech obiektów włączonych w Śląski Szlak Zabytków Techniki. Wszystkie 3 miejsca leżą dość blisko siebie i łatwo do nich dotrzeć. Dla osób z Gliwic i okolic nie powinno być problemu z odnalezieniem ich. Ale chciałbym do udziału w Industriadzie zaprosić także osoby, które w sobotę 12 czerwca będą podróżować autostradą A4 w rejonie Gliwic. Poniżej mapka prezentująca w jaki prosty sposób dotrzeć do trzech obiektów na terenie Gliwic: 1) Oddział Odlewnictwa Artystycznego  w Gliwicach Adres: Centrum Edukacji i Biznesu „Nowe Gliwice”, ul. Bojkowska 37 2) Radiostacja Gliwicka Adres: ul. Tarnogórska 129 3) Muzeum Techniki Sanitarnej Adres: ul. Edisona 16 Jak najlepiej dotrzeć do tych obiektów z autostrady A4? Jadąc autostradą A4 należy na nowo wybudowanym węźle Sośnica, zjechać z A4 w kierunku Gliwic DK44. Następnie kierować się trzeba w prawo w ul. Pszczyńską i po minięciu centrum handlowego Agata (po prawej stronie) oraz hałdy widocznej po lewej stronie na skrzyżowaniu z sygnalizacją świetlną trzeba skręcić w lewo w ulicę Kopalnianą, dojeżdżamy nią do samego końca do ul. Bojkowskiej przy której mieści się Oddział Odlewnictwa Artystycznego  w Gliwicach. Oddział będzie otwarty od godziny 11:00 do 15:00, a dodatkową atrakcją będzie otwarcie wystawy z rzeźbami zatytułowanej „Ludzie z żelaza” autorstwa Zbigniewa Frączkiewicza.  Po odwiedzinach w Oddziale Odlewnictwa Artystycznego  w Gliwicach, kolejnym punktem na mapie jest Radiostacja Gliwicka. By się do niej dostać trzeba wrócić ul. Kopalnianą do ul. Pszczyńskiej, skręcić w prawo w stronę centrum i kierować się według znaków w kierunku Tarnowskich Gór (drogi DK78). Jadąc ul. Tarnogórską łatwo zauważyć górująca nad okolicą drewnianą wieżę Radiostacji Gliwickiej. Radiostacja Gliwicka to miejsce tzw. prowokacji gliwickiej, która miała miejsce w ostatnich dniach sierpnia 1939 r. Z racji Industriady w godzinach 15:00 – 23:00 przewidziano wiele atrakcji. Zwiedzanie zabytkowych budynków radiostacji, plenerowa impreza kabaretowa oraz koncert muzyki elektronicznej.  Trzecim ostatnim punktem trasy jest Muzeum Techniki Sanitarnej, najłatwiej dojechać tam spod radiostacji drogą DK88. W tym celu trzeba z ul. Tarnogórskiej skręcić w lewo na DK88 w kierunku Wrocławia, a następnie po przejeździe estakadą nad torami kolejowymi (po prawej stronie duży komin elektrociepłowni) należy zjechać z DK88 w kierunku centrum. Po zjeździe z DK88 trzeba skręcić w prawo w ul. Portową i jechać w stronę dzielnicy Łabędy, po prawej stronie widoczne będą zabudowania oczyszczalni ścieków, na terenie której znajduje się Muzeum Techniki Sanitarnej. Jadąc ul. Portową po przejechaniu około 1 km, skręcić należy w prawo w ul. Edisona i po przejechaniu mostem nad Kłodnicą skręcamy w prawo osiągając ostatni punkt na szlaku zabytków techniki w Gliwicach. Tutaj w godzinach 14:00 – 17:00 na zwiedzających będą czekać wodne atrakcje. Dla dzieci przewidziano zabawy w laboratorium, puszczanie baniek mydlanych, dla nieco starszych zapowiedziano degustację herbat. Oczywiście można też będzie zwiedzić muzeum z przewodnikiem.  Po odwiedzinach w muzeum, łatwo już dojechać z powrotem na autostradę A4. Należy wrócić do węzła DK88/Portowa i skręcić w kierunku Wrocławia. W taki oto sposób dojedziemy drogą DK88 do węzła A4 w Kleszczowie. Szczegółowy plan imprezy znajduje się na stronie industriada.pl 