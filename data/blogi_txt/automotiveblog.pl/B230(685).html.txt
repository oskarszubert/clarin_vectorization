Jak zawsze z opóźnieniem, z racji przeprowadzki praktycznie styczeń u mnie jest niestety wyjęty z życiorysu i sponsorowany jest przez literkę „R” jak remont   Do napisania tego artykułu zbierałem się już od 2 tygodni, ale postanowiłem że ten artykuł musi pojawić się w styczniu, tak więc przed Wami podsumowanie sprzedaży nowych samochodów osobowych w Polsce w 2013 roku.  W roku 2013 w Polsce klienci łącznie zarejestrowali 289 912 nowych samochodów osobowych. Osiągnięty wynik jest o 6.31% lepszy niż w roku 2012, kiedy to sprzedano w Polsce 270 584 egzemplarzy nowych samochodów. To kolejny rok z rzędu gdzie pierwsze miejsce pod względem rejestracji nowych samochodów osobowych zdobyła Skoda. W ciągu ubiegłego roku klienci zakupili łącznie 36 395 samochodów czeskiej marki, co jest aż o +13.09% więcej niż przed rokiem. Skoda to jedyna marka, która może cieszyć się dwucyfrowym udziałem w rynku, który wynosi obecnie 12.55%. Volkswagen utrzymał pozycję wicelidera. Liczba zarejestrowanych samochodów VW w minionym roku zakończyła się liczbą 26 133 egzemplarzy, jest to o +13.36% lepszy wynik niż w 2012 roku. Volkswagen osiągnął udział w rynku na poziomie 9.01%. Toyota tak samo jak przed rokiem uplasowała się na trzeciej pozycji. W okresie od stycznia do grudnia 2013 r. z polskich salonów Toyoty wyjechało łącznie  23 476 samochodów. Japońska marka ma powody do radości, gdyż liczba zarejestrowanych samochodów była w 2013 roku aż o +18.26% większa niż przed rokiem. Udział Toyoty w polskim rynku samochodów osobowych to 8.10%. Czwartą pozycję w zestawieniu zajmuje Ford, który w ujęciu rok do roku awansował o jedno oczko w górę. Udało się to osiągnąć dzięki sprzedaży 19 652 samochodów, o +16.12% więcej niż przed rokiem. Ford obecnie posiada udział w rynku na poziomie 6.78%. Opel zajął piątą pozycję w zestawieniu, o jedno oczko w dół niż w 2012 roku. Klienci w minionym roku zakupili 18 827 samochodów tej niemieckiej marki. Jest to wynik gorszy o -3.54% niż w 2012 roku. Udział Opla w polskim rynku samochodów osobowych to aktualnie 6.49%. Szóste miejsce, po awansie o jedną pozycję zajęła Kia z ilością 17 144 zarejestrowanych egzemplarzy. Koreańska marka poprawiła swoje wyniki w ujęciu rok do roku o +13.25% osiągając udział w rynku 5.91%. Hyundai zakończył rok na siódmym miejscu, co jest o 1 pozycję gorzej niż w 2012 roku. Łączna ilość zarejestrowanych modeli w 2013 roku to 16 829 egzemplarzy, o +10.13% więcej niż przed rokiem. Hyundai posiada obecnie udział w rynku wielkości 5.8%. Renault w zestawieniu znalazło się na ósmej pozycji po awansie o jedno oczko w górę. Klienci w 2013 roku zakupili 15 182 egzemplarze tej francuskiej marki. Renault w ujęciu rok do roku polepszyła swój wynik o +17.31%, co daje udział w rynku 5.23%. Dziewiąte miejsce zajęła marka Peugeot, która sprzedała w Polsce w minionym roku 12 412 samochodów, co dało udział w rynku 4.28%. Ostatnie miejsce pierwszej dziesiątki zajęła marka Dacia, z ilością 10 810 zarejestrowanych egzemplarzy, o +12.96% więcej niż w 2012 roku i udziale w rynku 3.73%. Ostatnie dwa miejsca pierwszej dziesiątki to dość spore zaskoczenie, zwłaszcza jeśli chodzi o markę Dacia. W pierwszej dziesiątce zabrakło natomiast marki Fiat, która z racji dość ubogiego portfolio nie kusi zbyt wielu klientów. Jeśli chodzi natomiast o marki z segmentu Premium to pierwsze miejsce w ubiegłym roku zajęło BMW z ilością 6 269 zarejestrowanych samochodów. Czy rok 2013 był dobrym rokiem? Ciężko to ocenić jednoznacznie. Pozytywy aspekt to niewątpliwie wzrost zarejestrowanych samochodów w ujęciu rok do roku, jednak na rynku występuje klika niepokojących zjawisk. Jednym z nich jest tzw. zjawisko reeksportu które zaburza nieco całościowy obraz rejestracji. Reeksportem zajmują się dziś wyspecjalizowane firmy, ale sporo nabywców to również klienci indywidualni, dokonujący zakupów samochodów w Polsce z racji atrakcyjnego kursu złotego. Innym zjawiskiem jest wciąż duży udział klientów instytucjonalnych, wśród których są firmy oraz firmy leasingowe oraz wyspecjalizowane podmioty zajmujące się wynajmem długoterminowym. Kolejnym czynnikiem, który mógł pod koniec 2013 roku nieco spowolnić sprzedaż nowych samochodów to zmiany przepisów w kwestii odliczenia 100% podatku VAT. Z pewnością derogacja VAT spowodowała, że sporo małych firm odłożyło zakup nowego samochodu na ten rok. Eksperci moto branży przewidują, że w 2014 roku sprzedaż nowych samochodów osobowych nieco wzrośnie. Z pewnością może mieć na to wpływ wspomniana wyżej derogacja VAT. Z tego faktu cieszą się też pewnie firmy świadczące kredyty samochodowe oraz firmy leasingowe. Źródło danych: samar.pl 