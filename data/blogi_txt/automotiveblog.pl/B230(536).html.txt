Ojj zaniedbałem bloga przez ostatni czas, a to wszystko za sprawą gorącej końcówki roku. Sporo rzeczy się nawarstwiło, praktycznie co tydzień gdzieś wyjeżdżam. Dwa tygodnie temu podróż do Wyszkowa, w tym tygodniu zaliczyłem szybką wizytę w Hiszpanii, za tydzień czeka mnie wyprawa do Krosna, a w połowie miesiąca wyjazd do Warszawy. To tyle tytułem wstępu i wyjaśnienia zaległości blogowych   Dziś pojawiała się w Internecie opinia o możliwym zwolnieniu w południowej Polsce 10 tysięcy osób pracujących w branży motoryzacyjnej. Jak pisze Rzeczpospolita wszystko za sprawą redukcji produkcji w tyskim zakładzie Fiata.  Nie da się ukryć, decyzja o przeniesieniu produkcji modelu Fiat Panda III do włoskiej fabryki, spowoduje spadek produkcji w Tychach z poziomu 470 tys. w skali roku do 350 tys. Utrata wolumenu sięgającego blisko 120 tys. egzemplarzy to spory cios. Już mówi się o redukcji zatrudnienia w Tychach, jednak czy redukcję dotkną także dostawców? Tutaj śmiem wątpić, gdyż niektórzy z dostawców części do Fiata Pandy II dostali nowe kontrakty na nowy model trzeciej generacji. Zmieni się jedynie miejsce dostarczenia części. Po ostatnim załamaniu rynku motoryzacyjnego niektórzy dostawcy odrobili lekcję i zdywersyfikowali listę klientów. To pozwoli chociaż w pewnym stopniu zminimalizować skutki nadciągającej kolejnej fali kryzysu. Powody do zmartwień ma też zakład w Opla w Gliwicach, produkujący obecnie 3 modele: Astra III sedan, Astra IV hatchback 5DR oraz Astra IV GTC. W połowie tego roku produkcja pięciodrzwiowej Astry IV ruszyła także w niemieckiej centrali Opla w Ruesselsheim, przez co gliwicki zakład stracił część wolumenu. Udało się go zrekompensować uruchomieniem Astry IV GTC oraz w przyszłości Astry IV cabrio. Tutaj jednak należy pamiętać, że wersja Cabrio oraz GTC to mało popularne modele. Patrząc na widmo kolejnej fazy kryzysu można się spodziewać, że klienci ograniczą zakupy takich samochodów. Gliwicki zakład liczy na decyzję o ulokowaniu produkcji Astry V, co zapewni stabilną przyszłość do około 2020 roku. Decyzja o lokacji projektu Astry V spodziewana jest w 2012 roku. Podsumowując, redukcja zatrudnienia w Tychach oraz u niektórych poddostawców jest nieunikniona, jednak nie należy siać przy tym paniki gdyż liczba 10 tys. bezrobotnych wydaje się być mocno przesadzona. 