Skoda zaprezentowała w dniu dzisiejszym swoje najmłodsze i zarazem najmniejsze dziecko, jakim jest model Skoda Citigo. Od dawna krążyły plotki, że Skoda szykuje odpowiednik modelu Up!, teraz wiadomo już, że nowy model Skody zadebiutuje jeszcze w tym roku na czeskim rynku, a w pozostałych krajach Europy pojawi się w 2012 roku. Citigo został skonstruowany w oparciu o tą samą płytę podłogową co bliźniaczy model Volkswagen Up!. Oba samochody mają te same wymiary, a różnią się jedynie drobnymi szczegółami stylistycznymi.  Przedstawiciele czeskiej marki oznajmili, że model Skoda Citigo oferowany będzie w dwóch wersjach silnikowych o pojemności 1l i mocy 60 lub 75 KM. Według zapowiedzi nowe trzycylindrowe silniki charakteryzować się będą niskim apetytem na paliwo. Odpowiednio 4.3 oraz 4.7 l na 100 km w przypadku mocniejszej jednostki. Projektanci postawili także duży nacisk na bezpieczeństwo. Skoda Citigo będzie wyposażona w boczne poduszki powietrzne z funkcją ochrony głowy. Postawiono także na bezpieczeństwo czynne, poprzez system City Safe Drive, który jest niczym innym jak systemem awaryjnego hamowania w ruchu miejskim przy prędkościach poniżej 30 km/h. Hasłem reklamowy modelu będzie „City Clever”. Obecnie nie poinformowano jeszcze o cenach tego modelu, ale uważam że może on odnieść sukces tylko w przypadku gdy cena będzie oscylować w maksymalnej granicy 7500-8000 Euro.  W mediach pojawia się pytanie czemu Citigo nie miał swojego debiutu na targach we Frankfurcie. Ale tutaj odpowiedź jest prosta, hitem Volkswagena był model Up!. Przedstawienie w tym samym czasie bliźniaczego modelu mogłoby przyćmić premierę Up’a! Poza tym Skoda miała super okazję by uwagę widzów skupić na modelu MissionL. 