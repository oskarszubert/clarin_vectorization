Od 1 lipca 2012 r. wszyscy kierowcy samochodów poruszających się po francuskich drogach prócz trójkąta ostrzegawczego oraz kamizelki odblaskowej będą musieli posiadać w samochodzie alkomat, a ściślej mówiąc dwa alkomaty jednorazowego użytku. Co ważne ten sam wymóg będzie dotyczyć kierowców, którzy wybiorą się do Francji na wakacje lub będą tam po prostu przejazdem. Za brak alkomatu będzie grozić kara wynosząca 17 Euro.  Za wprowadzeniem przepisu opowiedział się prezydent Francji Nicolas Sarkozy, według niego kierowca który posiada w samochodzie alkomat będzie mógł sam sprawdzić poziom alkoholu we krwi i tym samym podjąć decyzję czy w danym stanie może prowadzić samochód. Szczerze mówiąc nie wiem czy ten przepis nie będzie martwym przepisem. Wielu kierowców pewnie alkomat kupi i będzie on po prostu leżeć w schowku i czekać na inspekcję policji. Druga sprawa to typ i jakość samego alkomatu. Aby było jasne, nie kwestionuję wprowadzenia kolejnego przepisu mającego na celu poprawę bezpieczeństwa na drodze, jednak uważam że takie przepisy trzeba wprowadzać z głową i powinny być one jakąś składową całości. Za niedługo wyjeżdżając na wakacje do krajów UE trzeba będzie mieć długą ściągę i sprawdzać, co jest wymagane w danym kraju. Dziwie się, że Parlament Europejski nie podjął się ujednolicenia przepisów dotyczących obowiązkowego wyposażenia samochodu we wszystkich krajach członkowskich Unii Europejskiej. 