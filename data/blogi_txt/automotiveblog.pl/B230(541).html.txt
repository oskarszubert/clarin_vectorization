Obecnie średnia cena oleju napędowego na polskich stacjach benzynowych wynosi około 5.60 zł. Ropa jest droższa od bezołowiowej 95 średnio o około 20 groszy. Po raz pierwszy w historii zdarza się tak długi okres, w którym ceny oleju napędowego są wyższe niż ceny benzyny bezołowiowej. Przedsiębiorcy zawsze wybierali samochody z silnikiem Diesla, właśnie z powodu niższej ceny tego paliwa. Obecnie gdy ropa jest droższa niż benzyna, a zakup samochodu z silnikiem wysokoprężnym to wydatek większy najczęściej o około 5-6 tys. zł (w przypadku najbardziej popularnych aut z segmentu B/C), to coraz mniej opłaca się kupić samochód z takim silnikiem. Dodatkowo trzeba pamiętać, że usterka silnika Diesla wiąże się często z większym kosztem niż naprawa silnika benzynowego. Jednak prawdziwa podwyżka cen oleju napędowego nastąpi na początku przyszłego roku, kiedy to wzrośnie o 18 gr podatek akcyzowy, dodatkowo wzrośnie też opłata paliwowa. Jeśli wszystko zsumujemy razem wyjdzie na to, że nieunikniona jest podwyżka oleju napędowego o co najmniej 20 groszy. Cena oleju napędowego rośnie w szybkim tempie. Trzy miesiące temu w połowie września średnia cena 1 litra ropy wynosiła około 5.10 zł. Odznacza to, że w przeciągu ostatnich 3 miesięcy cena wzrosła aż o 50 groszy. Jeśli trend wzrostowy cen utrzyma się, oznacza to nic innego, że już na początku 2012 roku zapłacimy za 1 litr oleju napędowego ponad 6 zł! Niestety rosnące ceny paliw wpływają bezpośrednio na ceny towarów i usług, bowiem firmy oraz sprzedawcy reagują na rosnące wydatki transportowe poprzez podniesienie cen. Średnie wynagrodzenie w Polsce w sektorze przedsiębiorstw to około 3 600 zł brutto. Można przyjąć, że podobnie ma się to u naszych zachodnich sąsiadów, z tą różnicą że po cyfrze nie ma literek „zł”, a jest „EUR”. W momencie gdy litr oleju napędowego w Niemczech kosztuje około 1.70 EUR, to popatrzcie jaka jest różnica. W Polsce zapanowałaby chyba euforia gdyby cena paliwa wyniosła około 2 zł. 