Honda opublikowała pierwsze zdjęcia modelu CR-V kolejnej generacji. Co prawda na chwile obecną Honda określiła zdjęcia jako koncepcyjne, jednak można spodziewać się, że wersja produkcyjna nie będzie posiadać zbyt wielu różnic. To już czwarta generacja modelu CR-V. Pierwsza pojawiła się w 1997 roku, a obecna trzecia generacja produkowana jest od 2007 roku. Jak dotąd wszystkie modele Hondy CR-V produkowane były w należącej do Hondy, angielskiej fabryce w Swindon. Można się więc spodziewać, że nowa CR-V również będzie produkowana w Anglii.  Honda CR-V odnosi duże sukcesy w Stanach Zjednoczonych, gdzie w pierwszym półroczu 2011 r. sprzedano ponad 110 tys. egzemplarzy tego modelu. Porównując sylwetkę zewnętrzną modelu CR-V trzeciej generacji oraz najnowsze zdjęcia konceptu, widać że zmiany nie są zbyt poważne. Ogólna koncepcja stylistyczna modelu pozostała bez zmian, nowa CR-V zyska jedynie nieco bardziej świeży i dynamiczny styl. Niestety japoński koncern nie udostępnił żadnych zdjęć wnętrza nowej CR-V. Jeśli chodzi o rozwiązania techniczne to tutaj raczej nie ma się co spodziewać radykalnych zmian. Podstawowa wersja Hondy CR-V nadal będzie oferowana z napędem na przednią oś, a opcja 4×4 będzie dostępna za dopłatą. Samochód zapewne oficjalnie zaprezentowany zostanie podczas jesiennych targów w Los Angeles. Data premiery w Europie oraz data rozpoczęcia sprzedaży jest nieznana. 