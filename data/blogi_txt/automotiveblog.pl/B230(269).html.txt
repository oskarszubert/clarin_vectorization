W dniu dzisiejszym dyrektor zarządzający Vauxhall Motors Duncan Aldred poinformował o wprowadzeniu dożywotniej gwarancji z limitem 100 000 mil (160934 km). Jednak aby gwarancja była honorowana, właściciel Vauxhalla musi go co roku serwisować u autoryzowanego dealera marki. Szacując, że rocznie samochód pokonuje dystans 25 000 km, oznacza to że realnie gwarancja udzielana jest na około 6-7 lat.  Gwarancja obejmuje jednostkę napędową, układ hamulcowy wraz z układem kierowniczym oraz wszystkie elektryczne elementy samochodu. W przypadku odsprzedania samochodu kolejnemu (drugiemu) właścicielowi, on także będzie mógł skorzystać z opcji dożywotniej gwarancji, ale za dodatkową opłatą której wielkości jeszcze nie ujawniono. Gwarancja udzielana będzie na wszystkie samochody marki Vauxhall zarejestrowane począwszy od 1 sierpnia 2010 r. Przedstawiciel marki Vauxhall, w momencie ogłoszenia decyzji o dożywotniej gwarancji poinformował, że ma ona na celu przekonanie Brytyjczyków co do jakości samochodów. Tutaj ciekawostką jest świadomość Brytyjczyków odnośnie marki Vauxhall. Większość osób mieszkających na wyspach twierdzi, że wszystkie modele marki Vauxhall produkowane są w należących do General Motors angielskich zakładach w Ellesmere Port. W rzeczywistości w Ellesmere Port powstaje jedynie nowy Opel/Vauhall Astra IV oraz docelowo będzie tam także produkowany nowy Opel/Vauxhall Ampera. Pozostałe samochodu marki Vauxhall jak Corsa, Zafira, Agila, Meriva, Insignia produkowane są w innych krajach: Niemcy, Polska, Hiszpania. W Gliwicach powstaje Astra IV raz jako Opel z kierownicą po lewej stronie oraz również Vauxhall Astra IV. Samochody budowane są praktycznie z tych samych części, nawet jeśli różnią się stroną (lewa/prawa) to produkowane są one przez tego samego dostawcę. Dlatego też naturalną rzeczą wydaje się wprowadzenie podobnego rozwiązania z dożywotnią gwarancją w samochodach marki Opel, ale pewnie z limitem 100 000 km. 