Nowe Volvo S60 zostanie publicznie pokazane podczas najbliższych targów motoryzacyjnych w Genewie, które rozpoczną się już za kilka tygodni. Od kilku miesięcy śledzę informacje o odświeżonej S60-tce. I niestety jestem lekko rozczarowany. W listopadzie minionego roku pisałem o S60 na blogu i napisałem wtedy, że z zewnątrz samochód bardzo mi się podoba, no może ten złotawo- miedziany kolor jest średni ale srebrne, czy czarne Volvo S60 na pewno wygląda lepiej. Jeśli chodzi natomiast o wnętrze to tutaj czuje lekkie rozczarowanie.  Z zewnątrz samochód wygląda dość dynamicznie i sportowo jednak patrząc na zdjęcia wnętrze nowego S60 wydaje mi się, że chyba coś poszło nie tak jak trzeba podczas fazy projektowania. Volvo raczej nie zrobiło niczego przełomowego i w środku nowej S60-ti widzimy typowe dla Volvo rozwiązania, zwłaszcza jeśli chodzi o konsole centralną, ale o niej szerzej za chwilę. Kształt, wykończenie i styl kierownicy bardzo mi się podoba. Zestaw wskaźników: prędkościomierz, obrotomierz ładny i ciekawy. Przełączniki kierunkowskazów oraz wycieraczek zapożyczone z innych modeli Volvo tak samo jak gniazdo stacyjki umieszczone w kokpicie. Patrzmy dalej, przyciski i panel sterowania klimatyzacją też bardzo znajome ale niestety góra konsoli centralnej to dla mnie jakaś porażka, w zasadzie im bardziej w górę konsoli centralnej tym gorzej.   Nie podoba mi się absolutnie umieszczony centralnie nawiew i zaraz obok niego przycisk włączania świateł awaryjnych. Patrząc wyżej jest jeszcze bardziej feee, 5 lub 7 calowy wyświetlacz umieszczony jest w dobrym miejscu, ale sposób jego umiejscowienia – dziura w kokpicie absolutnie do mnie nie trafia. Poza tym jeszcze ten nawiew centralny na pasażera umieszczony po prawej stronie wyświetlacza, hmm zastanawiam się czy ktoś słyszał o symetrii?   Sama konsola centralna jest lekko skierowana w stronę kierowcy, patrząc więc na wnętrze lekko kojarzy mi się z kokpitem i konsolą centralną znaną z Saabów. Wnętrze więc oceniłbym na jakieś 3+, 4- i czuje niedosyt, spodziewałem się wow, a tutaj jest tak „może być, z lekkim przymrużeniem oka”.   Ale nowe Volvo S60 to nie tylko bryła zewnętrzna i wnętrze, inżynierowie z Volvo postawili duży nacisk na bezpieczeństwo. W Volvo S60 zastosowano system Pedestrian Safety, który wykrywa pieszych na torze jazdy samochodu. Jeśli system stwierdzi, że dochodzi do groźnej sytuacji gdy pieszy może zostać potrącony, to ostrzże kierowcę, a w przypadku braku reakcji zatrzyma awaryjnie samochód aby uniknąć kolizji.    Nowe Volvo S60 naszpikowane jest też nowoczesnymi rozwiązaniami technicznymi dbającymi o bezpieczeństwo nie tylko pieszych, ale także kierowcy i pasażerów. Model S60 wyposażony będzie w układ ASC (ang. Advanced Stability Control), który podczas agresywnej jazdy poprawia prowadzenie i ułatwia pokonywanie zakrętów i wykonywanie szybkich manewrów. Kolejną ciekawostką jest układ CTC ang. (Corner Traction Control), układ steruje przyhamowywaniem kół po wewnętrznej stronie łuku i kieruje więcej mocy do kół znajdujących się po stronie przeciwnej, co sprawia, że pokonywanie zakrętów ma być jeszcze bardziej bezpieczne. Oglądałem film prezentujący crash test S60-tki przy prędkości bliskiej 60 km/h i po zderzeniu wnętrze pojazdu praktycznie nie ulega deformacji, nie pęka szyba, drzwi się nie deformują więc kierowca i pasażerowie są bezpieczni. Zastanawia mnie jedynie dość duże przemieszczenie kierowcy, który wtapia się praktycznie w poduszkę powietrzną i kierownicę.  Nowości techniczne i nie kończą się tylko na systemach bezpieczeństwa, nowe Volvo S60 to również nowoczesne rozwiązania multimedialne. Jest więc kolorowy wyświetlacz o przekątnej 5 lub 7 cali, umieszczony dość wysoko ale moim zdaniem niechlujnie. Ciekawostką jest zaawansowany system Car-Audio, w którego skład wchodzi 5 cyfrowych wzmacniaczy oraz aż 12 głośników. Przedstawiciele Volvo chwalą się też systemem MultiEQ firmy Audyssey Laboratories, który eliminuje zakłócenia spowodowane akustyką kabiny zapewniając najwyższą jakość dźwięku. Volvo S60 jest pierwszym na świecie samochodem, gdzie zastosowano taki system, który jest znany z zastosowań w kinach domowych na przykład firmy Denon.  Nowe Volvo S60 trafi do salonów pod koniec 2010 roku. Na początku oferowane będzie w 4 wersjach jednostek napędowych. W ofercie pojawią się dwa silniki benzynowe o pojemności 2.0l i mocy 203 KM oraz 3.0l o mocy 304 KM. Będą też dwa silniki Diesla, pierwszy o pojemności 2.0l 163 KM oraz drugi nieco większy 2.4l o mocy 205 KM. Nieco później w ofercie pojawią się trzy kolejne silniki benzynowe oraz jedna jednostka wysokoprężna DRIVe o pojemności 1.6l i mocy 115 KM, która według danych producenta zużywa średnio 4.3l paliwa na 100 km. Niestety koncern Volvo na razie nie ujawnił żadnych szczegółów dotyczących cen nowego modelu. 