Nowa Honda Civic 2012 wjeżdża powoli do polskich salonów. Ceny nowej Hondy Civic zaczynają się od 64 900 zł. Tyle trzeba dać za Civica z silnikiem 1.4 i-VTEC o mocy 100 KM w wyposażeniu „S” (System Auto Stop, światła LED do jazdy dziennej, elektrycznie regulowane szyby przód/tył, 6 poduszek powietrznych. Systemy: ABS, EDB, BA, VSA, HSA, DWS, alu felgi 15”).  Honda powoli rozkręca kampanię reklamową. Kilka dni temu namierzyłem spot promujący nowego Civica w polskiej telewizji. Jak to zazwyczaj bywa w przypadku reklam emitowanych w polskiej telewizji, emitowany jest tylko 30 sekundowy skrót pełnej wersji reklamy. Jednak duży plus dla Hondy za udostępnienie pełnej 60-cio sekundowej wersji spotu na polskim kanale Hondy na YouTube. Spot zrobiony fajnie, co prawda mało w nim pokazano samej Hondy Civic, jednak bardzo podoba mi się pomysł reklamy oraz bezpośrednie nawiązanie do kultowej już reklamy Honda – The Cog. Idea spotu jest ciekawa i niebanalna, iskra która może być odebrana jako początek czegoś nowego, zalążek zupełnie nowego pomysłu, pokonując długą, często trudną drogę, przeistacza się na koniec w nową Hondę Civic. Reklama przyciąga uwagę. Gdy zobaczyłem ją po raz pierwszy, po pierwszych kilku sekundach nie pomyślałem nawet, że będzie to reklama nowego samochodu. Nie podejrzewałem też, że spot będzie promował nową Hondę Civic, ale twórcom chodziło chyba właśnie o to, by widz był zaskoczony. Spot reklamowy nowej Hondy Civic oceniam na mocną 4+. Ocena byłaby pewnie lepsza, gdyby spece od reklamy postawili w reklamie nacisk na pokazanie nieco większej ilości scen, na których byłby widoczny nowy Civic. W spocie brakowało mi również pokazania wnętrza samochodu. Niestety na razie nie widziałem żadnej innej formy promocji tego modelu, chociaż myślę, że to dopiero wstęp do dużej kampanii promocyjnej. 