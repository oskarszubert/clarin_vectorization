Kilka tygodni temu po opublikowaniu na blogu reklamy związanej z 15-stoleciem gliwickiej fabryki Opla, wynikła pod wpisem dyskusja z czytelnikiem, który zamówił Astrę IV i był mocno zaskoczony trzymiesięcznym okresem oczekiwania na samochód. Szczerze powiem, że też nie lubię czekać, chyba nikt nie lubi czekać, jednak obecnie trzy miesięczny okres oczekiwania na samochód uważam za normalny. Aby jednak nie próbować tu na siłę wybielać marki Opel, która to ponoć według opinii mojego czytelnika jest nieprzyjazna klientowi, gdyż zamówienie na samochód przyjmuje dopiero po wpłacie zaliczki, traktuje gorzej klientów z Polski, itp., to postanowiłem odpytać inne marki jak to u nich jest z czasem oczekiwania.  Zapytałem więc kilka koncernów motoryzacyjnych jaki jest czas oczekiwania na ich flagowy model, oto kilka przykładów: Volkswagen Golf: czas oczekiwania 8 – 12 tygodni Nissan Note: czas oczekiwania 4 – 12 tygodni Mazda 3: czas oczekiwania 2 – 12 tygodni Peugeot 308: czas oczekiwania 12 tygodni Z czego więc wynika tak długi okres oczekiwania na nowy samochód? Czas oczekiwania składa się z wielu czynników, w sumie pewnie nieco starsi czytelnicy pamiętają czasy gdy kilkadziesiąt lat temu w Polsce na samochód odbierało się talon, a potem wyczekiwało się długo w kolejce w Polmozbycie. Odbierało się model danej marki, bez możliwości ustalenia opcji silnikowej czy kolorystycznej. Nowy właściciel nie marudził, brał co mu dano, wszakże po wielu miesiącach wyczekiwania radość z samochodu była ogromna. Obecnie sytuacja wygląda całkiem inaczej i jest w głównej mierze związana z dwoma zależnymi od siebie czynnikami. Pierwszy z nich to mnogość różnorakich opcji. W większości marek klient może dowolnie skonfigurować swój wymarzony samochód jeśli chodzi o silnik, stylistykę oraz wyposażenie. Drugi czynnik wiąże się bezpośrednio z pierwszym, a jest to niepowtarzalność. Indywidualnie skonfigurowany samochód jest dopasowany do potrzeb danego klienta, a co podoba się jednemu nie koniecznie musi trafiać w gusta innych. To powoduje, że producenci raczej nie są chętni by produkować samochody na tak zwany stock. Jeśli producenci w dzisiejszych trudnych ekonomicznie czasach mieliby produkować dużą ilość samochodów na stock, oznaczałoby to, że muszą na pewien czas zamrozić swoje pieniądze bez gwarancji szybkiego zbycia samochodu.  Dlatego też producenci zanim rozpoczną realizację zamówienia oczekują wpłaty zaliczki przez klienta. Nie trudno sobie wyobrazić sytuację gdyby wielu klientów zamówiło mocno spersonalizowany model, a później odstąpiliby od umowy pozostawiając dany koncern motoryzacyjny z autem na parkingu, pod którego należałoby znaleźć drugiego klienta. Oczywiście koncern być może szybko znalazłby kupca na taki samochód, gdyby był on oferowany w obniżonej cenie, jednak wtedy o zysku koncern motoryzacyjny mógłbym zapomnieć. Czy wszędzie się czeka tyle samo? Producenci wszystkich klientów traktują jednakowo, w momencie gdy klient zdecyduje się na zamówienie samochodu i wpłaci zaliczkę, to centrala danego koncernu przypisuje realizację zamówienia jednej ze swoich fabryk. Tam obowiązuje kolejka zleceń, a odpowiednie działy zamawiają części i planują produkcję w taki sposób aby móc realizować wszystkie otrzymane zamówienia. Oznacza to nic innego, jak to że wszystkie zlecenia traktowane są jednakowo, obojętnie czy auto trafia do klienta w Niemczech, Francji czy w Polsce.  Po wyprodukowaniu samochodu jest on transportowany do konkretnego dealera, ale nie odbywa się to bezpośrednio. Najczęściej samochód odwiedza kilka parkingów zanim finalnie trafi na plac do dealera. Dealer przeprowadza tzw. PDI (Pre Delivery Inspection), czyli ostatnią weryfikację czy wszystko z samochodem jest OK, zanim zostanie on wydany klientowi. To jest też czas na możliwe finalne naprawy lub wymianę potencjalnie wadliwych elementów. Gdy zachodzi potrzeba wymiany jakiejś części, to dealer również potrzebuje dodatkowego czasu na jej zamówienie i wymianę. Podsumowując więc, mimo iż sam proces produkcyjny trwa zazwyczaj maksymalnie około 48 godzin, to należy w cały cykl zamówienia ująć następujące składowe elementy: - oczekiwanie na potwierdzenie wpłaty zaliczki - przypisanie zlecenia przez centralę do danego zakładu - zamówienie części u dostawcy - produkcja i wysłanie części od dostawcy do zakładu produkcyjnego - produkcja samochodu - wysyłka samochodu do dealera - ostateczna analiza i sprawdzenie samochodu przez dealera - wydanie klientowi zamówionego auta Wszystkie te kroki powodują, że szacunkowo średni czas realizacji zamówienia wynosi około 10-12 tygodni. Oczywiście nie wszędzie czeka się tak długo, jeśli dana marka produkuje samochody z bardzo ograniczoną ilością opcji to wtedy może pozwolić sobie na produkcję samochodu na stock, gdyż istnieje duże prawdopodobieństwo znalezienia kupca na takie auto. Całkowicie inaczej wygląda też sytuacja w USA, tam sprzedawane są samochody, które niezbyt różnią się od siebie. Co za tym idzie dealer często ma na stocku sporo samochodów tego samego modelu. Klient prawie zawsze przychodząc do salonu wraca samochodem do domu. Podejrzewam jednak, że w Europie nigdy tak nie będzie. 