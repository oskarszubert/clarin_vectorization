Pora na relację z tego co działo się w miniony weekend, a działo się sporo w Gdańsku. Miasto Gdańsk po raz trzeci zorganizowało imprezę o nazwie Blog Forum Gdańsk 2012, w tym roku odbywała się ona na PGE Arena. W spotkaniu wzięło udział około 300 osób, a sama impreza zebrała blogerów oraz vlogerów skupionych wokół różnorodnej tematyki. Chciałbym spotkanie podsumować w kilku punktach: 1) Michał Jaraczewski – automotiveblog.pl – Jestem blogerem  Z każdym rokiem aktywności blogowej staram się brać udział w coraz to większej ilości imprez podczas których poruszane są tematy związane z blogami lub mediami społecznościowymi. Niestety tutaj mam pewne ograniczenie, gdyż praca w korpo na etat wyklucza mnie praktycznie z udziału w imprezach które odbywają się w tygodniu. W przeszłości brałem udział w imprezach, ale były to rczej krótkie kilkugodzinne spotkania typu spodek20.pl w Katowicach (już niestety nieorganizowany), Social Media Day (organizowany dość rzadko we Wrocławiu). Byłem więc bardzo pozytywnie zaskoczony zaproszeniem na BFG2012, co pozwoliło mi poznać osobiście wielu blogerów znanych dotychczas jedynie z wirtuala oraz wymienić poglądy i zdobyć nowe doświadczenia. 2) 3 komciam  Czyli kilka komentarzy odnośnie samego BFG2012. Nie ukrywam, że udział w imprezie trochę mnie przerażał, głównie z dwóch powodów: dojazd na drugi koniec Polski w weekend, który najczęściej poświęcam rodzinie. Jednak żona bardzo namawiała bym jechał to też się zgłosiłem. Dojazd do Gdańska nie był mega skomplikowany, skutkował jednak koniecznością wzięcia urlopu w piątek i zakupu biletów na PolskiBus.com. Za przejazd do Gdańska przez Warszawę zapłaciłem około 65 zł. To była moja pierwsza podróż PolskimBusem, jako bloger motoryzacyjny muszę stwierdzić, że jest to bardzo dobra i tańsza alternatywa podróżowania PKP. W nowoczesnym autobusie było wygodnie, komfortowo. Było też darmowe WiFi, którego działanie oceniam na -4 (czasami ciężko było się połączyć) oraz poczęstunek (dziwne, że był tylko na trasie Warszawa – Gdańsk). Ogólnie PolskiBus zapał u mnie mocną 4-rkę. Niestety autobus z Katowic do Warszawy zanotował 35 minutowe opóźnienie (kurs był w zasadzie Wiedeń – Warszawa). Szkoda, że PolskiBus nie pomyślał, aby do pasażerów wsiadających w Katowicach i później w Częstochowie wysłać SMS w stylu: „Przepraszamy za opóźnienie, kurs do Warszawy będzie mieć 30 min opóźnienia”. Kosz takiego SMSa do grupy 30 pasażerów szacuję na góra 6 zł, co jest kroplą w budżecie. Niestety spóźniający się autobus powodował nerwowe zachowania i niepewność niektórych osób. Cieszę się, że załapałem się na opcję udziału w BFG z noclegiem. Niektórzy uczestnicy musieli sobie nocleg pokryć na własny koszt. Mój koszt dojazdu (70 zł) i powrotu (395 zł EuroLot GDN  KTW), dodatkowy dojazd do Katowic, spowodowały że transport to około 500 zł, gdyby jeszcze do tego doliczyć nocleg to wyszłaby suma około 650 zł. Tutaj należą się też podziękowania dla Ilony z blogostrefy, która ułatwiła mi znacznie podróż z Gliwic do Gdańska. Oczywiście nie mogę pominąć również wypasionego cateringu od Agaty, autorki bloga kulinarnego eksperymentalnie.blogspot.com   Odnośnie samego BFG, to w zasadzie same ochy i achy. Wiele ciekawych prezentacji, wymiany doświadczeń, shake hand’ów. PGE Arena robiła mega wrażenie, a sama konferencja zorganizowana była niemal perfekcyjnie. Nie będę tutaj wymieniać wszystkich blogerów i vlogerów z którymi rozmawiałem gdyż nie prostym zadaniem będzie utworzyć listę. 3) Jestę hejterę  Nie ma róży bez kolców, tutaj jedynie kilka uwag do organizatorów: - w torbie którą wszyscy otrzymali, brakło jakiegoś mini notatnika i długopisu. - szkoda, że organizatorzy ogłosili listę zwycięzców na tydzień przed imprezą. Niestety dość późne ogłoszenie faktu zakwalifikowania się do udział w BFG2012, skutkowało koniecznością zmiany planów zawodowych i późną rezerwacją biletów co wpłynęło na ich koszt. Zwłaszcza koszt przelotu powrotnego do domu. - na monitorach w lobby brakowało mi wyświetlania planu wystąpień – nie zawsze miałem ze sobą papierową wersję. - brakowało koordynacji kolejkowej przy wydawaniu posiłków. 4) Oglądam vlogi  Tegoroczna edycja BFG koncentrowała się na praktycznych umiejętnościach wynikających z blogowania. Ja postanowiłem zgłębić arkana vlogowania. Porozmawiałem z kilkoma osobami mającymi praktyczne doświadczenie w robieniu video na potrzeby YouTube, wziąłem również udział w warsztatach poświęconych vlogowaniu. Części vlogów typu Dem Show nie rozumiem, dla mnie vlog to coś co robi Maciej Budzich i chyba właśnie w taką stronę chciałbym iść. 5) My,Rafi  Podczas BFG pozytywnie zaskoczyła mnie zbiórka datków na leczenie Rafała Krawczyka, autora bloga Ja.Rafi . Rafał trzymam kciuki za szybki powrót do zdrowia. A na koniec taka lanserska fotka 