Dziś mija równe 3 lata odkąd powstał blog motoryzacyjny automotiveblog.pl. Nie wiem czy to długo czy nie, przez ten okres blog zanotował ponad milion odsłon, opublikowałem 662 wpisy, ten będzie 663-cim, a Wy napisaliście 4 825 komentarzy. Kilka miesięcy temu odświeżyłem nieco wygląda bloga, ale to nie koniec zmian. Kolejne zmiany planuję wprowadzić jesienią. Nie będą one jakąś rewolucją październikową lecz ostatnim szlifem, który sprawi że blog będzie wyglądać i funkcjonować w docelowej formie. Po trzech latach muszę powiedzieć, że prowadzenie moto bloga nie jest łatwe. Chyba o wiele łatwiej jest prowadzić bloga lajfstajlowego, gdzie można pisać o wszystkim i o niczym. O ciekawym koncercie, o olimpiadzie, ambergoldach, synu Tuska czy o nowych ciuchach. Nie ukrywam, że pierwszy pomysł odnośnie automotiveblog.pl szybko upadł. Moim założeniem było pisanie o motoryzacji, biznesie automotive w czystej postaci. Chciałem się dzielić tym czym zajmuje się na co dzień, audyty procesów produkcyjnych, ciekawostki dotyczące na przykład produkcji pasów bezpieczeństwa czy amortyzatorów. Szybko jednak okazało się, że niestety ujawniałbym tajemnice firm, które odwiedzam. Ponad to blog byłby w konflikcie interesów z moim pracodawcą jakim jest General Motors. W kilku mailach które dostałem od czytelników wytykacie, że zbyt często piszę o samochodach koncernu GM. Cóż o nich wiem najwięcej, niestety inni producenci nie ujawniają zbyt wielu stricte technicznych danych o danym modelu jak miejsce produkcji, rodzaj platformy, itp. Zgodnie z założeniem publikuję najwięcej notek o samochodach marek ze średniej półki oraz o samochodach dostępnych w Polsce, jedną z takich marek jest właśnie Opel. Natomiast spotkałem się też z pytaniami dlaczego nie współpracuję z General Motors na płaszczyźnie blogowej. Cóż niestety pod tym względem moja firma to beton i osoby w polskim oddziale GM raczej mało jeszcze wiedzą o blogach i profesjonalnym blogowaniu oraz o jego potencjale. Łatwiej było mi nawiązać z początkiem tego roku współpracę z Link4, niżeli rozmawiać z GM o moim blogu. Tutaj korzystając z okazji chciałbym raz jeszcze podkreślić, że mój blog opiera się na oficjalnych komunikatach prasowych, do których ja przedstawiam swój osobisty, prywatny komentarz, który nie może być w żadnym stopniu odbierany jako oficjalne stanowisko firmy GM. 