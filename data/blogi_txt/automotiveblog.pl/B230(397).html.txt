Dawno nie było żadnego ciekawego wywiadu na automotiveblog, więc pora to nadrobić. Planowałem kilka wywiadów pod koniec roku, uzyskałem potwierdzenie od rzeczników kilku popularnych w Polsce marek,  ale po przesłaniu pytań nastąpiła cisza. Może pytania były zbyt trudne lub zbyt kłopotliwe. Ale nie poddaje się zbyt łatwo i zapytałem kolejną osobę. Tym razem Przemka Byszewskiego, polskiego rzecznika marki Opel. Przemek zareagował pozytywnie więc poniżej przedstawiam Wam wywiad z Przemkiem, jaki przeprowadziłem kilka dni temu. Michał Jaraczewski: Przemek dziękuje bardzo za chęć udzielenia wywiadu. Sporo piszę na blogu o marce Opel, więc wywiad będzie ciekawym uzupełnieniem. Na początek podsumuj proszę miniony rok Opla w Polsce. Chyba kryzys jest już zażegnany? Przemek Byszewski: Cały czas wychodzimy z kryzysu, również zeszły rok stał pod tym znakiem. Nie oznaczało to jednak ”mroków średniowiecza” w naszej działalności. Znakomite przyjęcie Insignii w 2009, procentowało świetną sprzedażą w roku ubiegłym. Nowa Astra produkowana w Gliwicach cieszy się rosnącą popularnością i została obsypana licznymi nagrodami w Polsce i za granicą. Zostały utworzone dodatkowe miejsca pracy w naszym zakładzie. Potwierdzona została decyzja o produkcji w 2011 Nowej Astry GTC w Gliwicach. Było więc trochę dobrych wieści.  MJ: W minionym roku Astra okazała się być hitem. Samochód zajął trzeciej miejsce w rankingu popularności modeli, wyprzedzając o jedno oczko Focusa. Jednak lada moment w salonach konkurencji pojawi się Focus MK3. Co myślisz o tym samochodzie? To chyba mocny konkurent dla Astry IV? PB: Konkurencja w segmencie kompakt zawsze była silna. W końcu to najpopularniejsze samochody w Europie. Każdy ruch konkurencji jest pilnie obserwowany i analizowany. Mogę się założyć że projektanci i inżynierowie Opla wiedzieli co może zaoferować Focus. Zapewne nasza oferta na sportowy kompakt będzie inna. Czy lepsza? To już zweryfikują fachowcy z branży, media i klienci. MJ: Spotkałem się z opinią, że Focus MK3 to długo wyczekiwany model, jednak przecież i Opel ma też asa w rękawie. Astra IV GTC Paris Concept była bardzo dobrze przyjęta, w mediach było wiele pozytywnych komentarzy. Jeszcze w tym roku ruszy produkcja Astry IV GTC w gliwickiej fabryce Opla, kiedy więc możemy spodziewać się pokazania oficjalnych zdjęć wersji produkcyjnej no i kiedy można spodziewać się pierwszych cen i premiery w polskich salonach? PB: Pierwsze oficjalne zdjęcia produkcyjnej wersji GTC powinny się pokazać na przełomie Kwietnia i Maja. Premiera tego samochodu będzie miała miejsce we Wrześniu, podczas Salonu Motoryzacyjnego we Frankfurcie. Ceny poznamy jesienią i wtedy też będzie można składać zamówienia na to auto.  MJ: Czy planowana jest wersja OPC? Jak na razie Astra IV 5DR nie jest oferowana w wersji OPC, ale w przypadku GTC aż się o to prosi. PB: Trochę za wcześnie żeby o tym mówić. W końcu nie pokazaliśmy jeszcze wersji „cywilnej”. Jeśli jednak spojrzeć na historię, wszystko wskazuje że i wersja OPC pojawi się w trzydrzwiowej odmianie nowej Astry. Wiemy że silniki w GTC będą mocniejsze niż w wersji 5-dr, więc OPC powinna mieć jeszcze mocniejszy…. MJ: W mediach sporo spekulacji na temat wskrzeszenia modelu Calibra. Tą nazwę ma ponoć nosić Astra IV w wersji coupe/cabrio. Jesteś coś w stanie bliżej powiedzieć o tych projektach. Każda plotka ma chyba gdzieś przecież ziarnko prawdy   PB: Tu i ówdzie w różnych wypowiedziach pojawiały się wzmianki o studiowaniu takich możliwości. Zapewne powstają tego typu projekty. Sytuacja rynkowa zweryfikuje, czy będą miały szansę trafić do produkcji. Ale jest inna ciekawostka. Opel przymierza się do produkcji nowego SUVa na platformie kompaktowej. I to już w 2012. MJ: Możesz coś bliżej powiedzieć o projekcie Junior/Allegra? Wiadomo tylko tyle, że samochód będzie produkowany w Eisenach, jednak kiedy możemy spodziewać się jakiś oficjalnych informacji o tym projekcie? PB: Jeśli chodzi o nowości, tegoroczny kalendarz raczej tego nie przewiduje. Ale zgodnie z tradycją, spodziewałbym się jakiejś wersji koncepcyjnej podczas przyszłorocznej wystawy w Genewie.  MJ: Zbliżają się targi w Genewie, zobaczymy tam samochód koncepcyjny Zafira Tourer, który jest zapowiedzią Zafiry C. Kiedy ten samochód wejdzie do produkcji i kiedy będziemy mogli zobaczyć go w polskich salonach. PB: Nowa Zafira, podobnie jak Astra GTC, będzie miała premierę podczas wystawy we Frankfurcie. Z cenami i obecnością w salonach też powinno być podobnie.  Jeszcze jedno na temat tegorocznej Genewy – koniecznie odwiedzajcie nas na Facebooku 28 Lutego i 1 Marca! Będą tam relacje na żywo z dnia prasowego na naszym stoisku, jak również będziemy chcieli wejść za kulisy wystawy dzień przed jej otwarciem. Jesteśmy bardzo ciekawi jakie będą opinie fanów zarówno na temat samego pomysłu jak i obecności Opla w Genewie. MJ: Zauważyłem, że kilka tygodni temu na facebooku pojawił się oficjalny profil Opel Polska. Rozumiem, że to kontynuacja globalnego trendu marki Opel na obecność w mediach społecznościowych, jednak sam fan page to nie wszystko. Czego mogą się tam spodziewać użytkownicy/pasjonaci marki Opel, prócz typowych informacji marketingowych związanych z nowościami, itp. Planujecie jakiś konkurs, porady dla użytkowników Opli? PB: Formuła Facebooka nie zezwala na konkursy. Będziemy jednak sukcesywnie rozwijać nasza obecność poprzez różnego rodzaju akcje i inicjatywy które, mam nadzieję, zyskają uznanie fanów zgromadzonych wokół marki w Polsce i przysporzą nam nowych. Daj nam trochę czasu, to nasze pierwsze kroki ;). Ponadto liczymy na fanów, bloggerów, ludzi w sieci aktywnych. Chcemy żeby to oni tworzyli tę społeczność. Ma być jak najbardziej naturalnie. Chyba oto w tym wszystkim naprawdę chodzi.  MJ: Kto zarządza stroną Opel PL na facebooku? Jesteś to Ty, jakaś agencja? Jak przekonasz fanów, że na facebooku znajdą rzetelne informacje, również w kwestiach technicznych? PB: Za treści znajdujące się na Fbooku ze strony marki odpowiadamy wyłącznie my. Są to 3 osoby z różnych działów które mają za zadanie rozwijać te formę komunikacji i zapewnić rzetelność informacji w różnych obszarach. Oczywiście korzystamy z usług agencji, ale jest to wyłącznie wsparcie techniczne. MJ: Dziękuje za wywiad. 