To, ze Francik zawdzięcza swoje zdrowie aniołom, wiedzą wszyscy. Anioły odwiedzają nas codziennie, piszą do nas, goszczą nas i pomagają Francikowi w jego drodze do zdrowia. Bez Franiowych Aniołów nasz krasnalek nie byłby tu, gdzie jest teraz.  Dzisiaj kolejny anioł trafił w nasze ręce. Zrobiła go specjalnie dla Frania i przekazała na aukcje charytatywną Allegro Ania Mroczek. Aukcja jest TU.  Teraz ten Wyjątkowy Aniołek poszukuje Wyjątkowej Właścicielki:)   Aniu, bardzo Ci dziękujemy za ten piękny gest.    Niemal wszystkie rzeczy, które wystawiam na aukcjach charytatywnych Allegro na rzecz Frania pochodzą od Ludzi o Wielkich Sercach. Tylko bardzo niewielka ich część to nasze rzeczy - najczęściej ubranka po Franiu i Natce, moje książki.  Kolejny raz wszystkim Darczyńcom za tę pomoc dziękuję. Oto opis aniołka sporządzony przez Anię:      Całość ze srebra. Wybita próba [krawatka i dół wisiorka - z tyłu]. Wisior stworzony w pełni własnoręcznie ze srebrnej blachy i różnej grubości srebrnych drucików, specjalnie z myślą o Franiu.Taki osobisty Anioł Stróż - stróż szczęścia i dobrobytu. Najpierw wycięta została głowa i tułów, następnie z drutu uformowałam skrzydła, ręce i włosy. Spiłowałam i zlutowałam całość w widoczny sposób, razem z ogniwem i  kokardką, w następnej kolejności zmłotkowałam całość i wygładziłam wszystkie brzegi. Twarz aniołka posiada oczy i szeroki, szczery uśmiech. Tuż nad "dłońmi" znajduje się skarb - śliczna, 4 mm cyrkonia Swarovski, w odcieniu Air Blue Opal [mleczny błękit; mleczna biel z poświatą błękitu].Praca została zoksydowana [utleniona do koloru spranej czerni], dokładnie przetarta do  jasnego srebra w miejscach odsłoniętych a następnie wypolerowana i cały kształt - utwardzony. Ta technika sprawia, że biżuteria wydaje się wizualnie lżejsza; zaciemnienie we wgłębieniach dodaje ekskluzywności całej pracy. Anioł z serii "one of a kind" - czyli jedyna w swoim rodzaju praca, nie do wiernego odtworzenia, każdy następny wykonany anioł będzie różnił się detalami, co niewątpliwie czyni biżuterię [i przyszłą właścicielkę] wyjątkową.   Liczy się każda złotówka. Dla Frania :)   Wymiary wisiorka: 3 cm długości i 2,2 cm w najszerszym miejscuWaga całego aniołka: 1,46 g.   Jako cenę wyjściową do licytacji przyjęłam 60 zł - to cena 1 godziny rehabilitacji krasnalka (a ma ich on teraz 3-4/tydzień). 