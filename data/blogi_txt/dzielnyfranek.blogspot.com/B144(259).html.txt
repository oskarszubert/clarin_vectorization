Monika Lasche mówi mi, że książkę pisze się miesiącami. Jakoś mnie to nie uspakaja. Nic a nic. Ja jestem wariatka - jak działać to JUŻ.  Nie ma zmiłuj się. Trzeba iść za ciosem!  300% normy;-)    Sprawa ma się tak - w ubiegły piątek pognałam srebrną strzałą do ciotki Lasche. Pominę milczeniem, jak długo kluczyłam, ile "szanownych pań" padło z ust mych w stronę Krzysia H. (bo ulicę Laschkową miał wpisaną w innej miejscowości, kilka kilometrów od domu Moniki).  Wszystko nieważne.  Najważniejsze, że dotarłam na miejsce.  Burza mózgów (przy kawie i obłędnych ciastkach) trwała jakieś trzy godziny i była tak twórcza, że już wczoraj obgadywałyśmy pierwsze 25% książki.  Po obgadaniu, w nocy, część owa poleciała do Konsultantów naszych.  Ci dziś wyrazili swe ukontentowanie. (!!!!) Emocji nie jestem w stanie opisać.  Jest w owej pierwszej części jeden bardzo trudny fragment  - praca nad nim będzie miała miejsce dziś w nocy. Jutro wersja poprawiona ponownie trafi do naszych konsultantów. I tak dokładnie tydzień po eskapadzie do ciotki Lasche, pojutrze, w piątek, odbędzie się pierwsza konsultacja treści z dziećmi. Mówiąc po ludzku - odczytam tę część dzieciom z przedszkola Frania.  Jeszcze nie wiem, czy wiem, co czynię:)   ***   Luzak miga   Dziś na kursie języka migowego w PZG rozmawialiśmy z młodym niesłyszącym człowiekiem.  Matko, jaki to był stres!!  Ale też nieźle się uśmialiśmy - chwilami rozumieliśmy co innego, on nie rozumiał, co my mówiliśmy, ale...miłosierny był - na koniec powiedział, że pięknie migamy:)   Podczas tego spotkania i "na terytorium" ludzi niesłyszących to my przez chwilę byliśmy niepełnosprawni. To jest naprawdę niefajne uczucie. 