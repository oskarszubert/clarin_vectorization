Podczas ubiegłotygodniowych warsztatów terapeutycznych we Wrocławiu okazało się, że na cito muszę jechać z Natką do lekarza (a jakże..:). Zamówiłam taksówkę, bo gabinet pana dr był dość daleko.Jedziemy sobie, po drodze objaśniam Franiowi rzeczywistość odpowiednio dramatycznym głosem oczywiście: - Franiu, paaaatrz jaka ciężarówa! A tu, paaatrz tramwaj!Taksówkarz odwraca się do mnie i pyta zdziwiony: - Czy to pani dziecko? - Taaaak. A co, niepodobny?? - Nieee, tylko tak mu pani te ciężarówki i tramwaje pokazuje a on ma je przecież na co dzień. - Nieee, proszę pana, bo my to ze wsi jesteśmy. My we Wrocławiu ino przejazdem. No i pan tak się przejął, że ... przejął moją rolę:)- Patrz tramwaj! Patrz ciężarówa! Patrz jaki koń!(do dziś nie wiem gdzie ten koń był, chyba jakiś pomnik???)- Eeee, koni niech pan nie pokazuje, konie to my za płotem mamy.- A no dobra, to koni nie. Ale patrz jaka koparka! Po chwili ciszy pyta: - A to pani córka? - A co, też niepodobna? - Nie, tylko taka duża. - A bo synek to taka kuracja odmładzająca, żeby ludzie mniej lat mi dawali.- Nie nie, ja nie w tym sensie, że pani staro wygląda, nie, pani nie wygląda tak źle w ogóle, naprawdę..I zaczął się chłopina tłumaczyć, plątać w zeznaniach, tak przepraszać, że mało ze śmiechu nie umarłam:) 