Staję na głowie, aby przywieźć dobre wyniki z Warszawy!  Zgodnie z zapowiedziami zbieramy się w drogę do stolicy. Przez tydzień będzie więc cisza na naszym blogu. Będę się starała umieszczać jakieś informacje na FB na stronie Franuli.  Przyznam się szczerze, że stresujemy się bardzo tą hospitalizacją. Bardzo byśmy chcieli, aby przyniosła ona dobre wieści, żadnych nowych "odkryć" i żeby krasnalek w miarę dobrze zniósł pobyt w szpitalu. Trzymajcie kciuki, proszę.   Specjalnie na tę "szpitalną okazję" i z powodu ostatniej diagnozy Frankowy 'wujek Radek' został poproszony przez warszawski guru-team o sporządzenie opinii o krasnalku. Zamieszczam ją poniżej. 20.09.2013 r.       Franciszek Kossowski      ur. 07-08-2009 r. OCENA POZIOMU ROZWOJU PROCESÓW INTEGRACJI   SENSORYCZNEJ Pacjent objęty Terapią Integracji   Sensorycznej od września 2012 r.   Na podstawie obserwacji spontanicznej aktywności dziecka, reakcji na wspomaganie oraz wybranych prób z Kwestionariusza Obserwacji Klinicznej i Południowo - Kalifornijskich Testów Integracji Sensorycznej stwierdza się:  • zaburzenia procesów rejestracji i modulacji bodźców sensorycznych, szczególnie w zakresie zmysłu wzroku, słuchu i czucia powierzchownego oraz głębokiego;  • podwrażliwość zmysłu wzroku  • nadwrażliwość słuchową  • zaburzenia przetwarzania sensorycznego w obrębie zmysłu równowagi o charakterze podwrażliwości narządu przedsionkowego.    Wymienione deficyty sensoryczne mogą    powodować nieprawidłowości w zakresie:  - planowania motorycznego;  - zaburzeń w orientacji w przestrzeni; - nieprawidłowego poczucia wagi w motoryce dużej i małej. Jednakże wszystkie powyższe deficyty sensoryczne mogą być jedynie objawami zaburzeń regulacyjnych i/lub rozwojowych ze względu na obciążony wywiad okołoporodowy oraz zdiagnozowane ASD i Dysfazję Wczesnodziecięcą.  W obrębie zmysłu wzroku obserwuje się liczne i częste autostymulacje. Aktualnie nie zaburzają one w znaczącym stopniu reakcji adaptacyjnych dziecka; łatwo przerzuca uwagę na inne proponowane aktywności. Widząc niektóre przedmioty, chłopiec sygnalizuje dyskomfort. Jednakże zachowania te najprawdopodobniej wynikają z łączenia obrazu przedmiotu z jego funkcją i/lub dźwiękiem, który emituje, a nie z samego wyglądu. Reakcje takie można tłumaczyć tendencją do schematyzacji lub innymi zachowaniami charakterystycznymi dla ASD.     Dość istotną barierą w prawidłowym funkcjonowaniu dziecka jest zbyt duża wrażliwość na wybrane dźwięki. Dotyczy to głównie bodźców izolowanych, których źródło jest niewidoczne. Ze względu na wadę słuchu jednoznaczne określenie zakresu zaburzeń sensorycznych w tym obszarze jest znacznie utrudnione.    W okresie ostatnich 12 miesięcy nastąpił znaczny progres w rozwoju motoryki dziecka oraz jego reakcjach równoważnych. Wyraźnie poprawiły się wzorce ruchowe, reakcje posturalne w tle, wzrósł także poziom gotowości do podejmowania nowych, bardziej złożonych działań ruchowych. Zdecydowanie dłuższy jest czas koncentracji uwagi na zadaniu. Zaobserwowano również istotne polepszenie czucia powierzchownego oraz wzrost jakości manipulacji. Nie bez znaczenia w tym wypadku jest bardzo wysoki poziom motywacji chłopca do komunikacji alternatywnej (Makaton, język migowy), do stosowania której konieczne jest doskonalenie precyzji ruchów rąk. Znacznie poprawiła się także orientacja w przestrzeni i praksja w obrębie małej i dużej motoryki. Aktualnie duże tempo rozwoju znacząco wpływa na zmniejszanie różnicy w funkcjonowaniu dziecka w stosunku do rówieśników. Jednakże, aby utrzymać na tym samym poziomie dynamikę rozwoju, konieczna jest stała, systematyczna terapia oraz stymulacja sensoryczna w warunkach pozagabinetowych. Szczególną uwagę należy zwrócić na doskonalenie procesów modulacji sensorycznej z ukierunkowaniem na skrócenie procesów hamowania aktywności c.u.n. i poprawienie jakości reakcji adaptacyjnych.    mgr Radosław Rogoziński  Terapeuta NDT-Bobath  i Integracji Sensorycznej       Tak wygląda nietoperz.Im bardziej nietoperz wykopyrtnięty motorycznie tym większa frajda:)     Taką stymulację pozagabinetową nasz lew lubi najbardziej;-) 