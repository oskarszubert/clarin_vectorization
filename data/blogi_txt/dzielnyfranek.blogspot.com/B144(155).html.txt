Czy ja jestem aniołem??    Kochane Ciocie, kochani Wujkowie, mama poszła już spać więc piszę do Was.  Wiem, wcześnie jest, ale mama już śpi, bo mówi że jest zmęczona przez moją chorobę. Mówi, że nie śpię po nocach.  Hm... czegoś tu nie rozumiem. To ja jestem zmęczony, mnie męczy kaszel i gile. Dlaczego mama jest zmęczona?  I mama mówi, że się starzeje, bo już nie ma tyle siły a potem coś mówi o ryczącej czterdziestce.  Tata jak to słyszy, puka się palcem w głowę. Nie wiem czy o starość chodzi czy o to ryczenie. Ale przecież mama nie ryczy. Rodzice ciągle mi mówią, żebym pokazał jak ryczy lew. To potrafię. Nigdy nie proszą, bym pokazał jak ryczy mama. Dziwne to wszystko.     Eeeeeee, raczej nieeee..   Tata mówi, że dziś przesadziłem. Ja tylko zrzuciłem kwiatka mamy. Nie potrafię jeszcze przesadzać. I Bolka za ogon pociągnąłem. Jejku, rodzice mnie w ogóle nie rozumieją! Ja też zresztą nie rozumiem, skąd mam w sobie tyle siły! Mama mówi, że to wszystko przez nowy antybol. Nie wiem co to jest, ale mama i tata dają mi nowy obrzydliwy syropek. Po nim zawsze mi się pawić chce. Masakra, mówię Wam - Natalka tak mówi, jak jej się coś nie podoba.     Powiedzcie mamie i tacie, żeby mi już tego świństwa nie dawali.  Boże, ci moi rodzice nigdy się nie nauczą mojego pawio-znaku. Tyle razy już pisałem – jak jest paw, to znaczy, że mi nie pasuje..nooo.   Ale i tak wszyscy się nabrali..;-) Natalka mówi, że się ode mnie zaraziła. Taaaa już, ode mnie. A -ku-rat. Ciekawe , kto mnie zaraził. Pewnie mama albo tata. A teraz narzekają, że spać nie mogą.  Najpierw sami narozrabiają a potem tylko narzekają.  Nie rozumiem moich rodziców.    Natalka mówi, że to normalka. Chłopaki na turnusie mówili to samo. Tylko oni nie mówili 'rodzice' tylko jakoś inaczej. Czipsy? Nie! Chrupki! No i jak ja mam się nauczyć mówić?? To jest bardzo trudne! Dlaczego chrupki to dla chłopaków coś innego niż dla rodziców? To znaczy ...chrupków. Sam już nie wiem jak mam mówić. Bardzo trudno jest być dzieckiem.  Wy to na pewno rozumiecie. Całuję Was mocno  Franio 