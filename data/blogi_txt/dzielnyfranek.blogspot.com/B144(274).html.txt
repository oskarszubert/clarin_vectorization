Dzisiaj na kontroli pani dr zdecydowała o włączeniu antybiotyku. Tym samym krasnal pobił swój dotychczasowy rekord w odstępie czasowym przyjmowania antyboli - 2 tygodnie.  W piątek rano kolejna kontrola.  Franco nie wychodzi ze "stadium naleśnikowego" - jest nieswój, kaszle koszmarnie, nie chce nic jeść (wczoraj dopiero po południu zjadł trochę serka Danio a dziś od rana kawałeczek chleba z miodem, na "obiad" jedną łyżeczkę od herbaty rosołu). Widać, że chłopaczek nie daje rady, nie ma wiec na co czekać. Sterydy zostają b.z., dołączamy Ceclor.   A dziś rano odebrałam "ciekawy" telefon:  - Dzień dobry, pani dziecko jest wpisane na turnus w maju, prawda? - Tak. - Dzwonię z informacją, ze z godnie z decyzją Zarządu i (bla-bla-nie-pamiętam-kogo) ceny za turnus ulegają zmianie i w tym roku turnus będzie kosztował 9 tys. (mój nerwowy śmiech) (znak zapytania po drugiej stronie słuchawki) - Czy mam zostawić Franciszka na liście? - Eeeee, chyba nie  (bo wie pani, maszynka do produkcji pieniędzy nam się własnie popsuła). (kolejny znak zapytania po drugiej stronie słuchawki) - Aaaa, no dobrze, do usłyszenia. - Do usłyszenia.     ***   Dzisiaj też otrzymałam mailem skany latencji Frania!! Badanie robione było w maju ub.r. Wreszcie mamy!:) Skany już przesłałam do dr Ewy, jutro mądre głowy pochylą się nad badaniami. Może dowiemy się czegoś więcej o Franiowych uszkach???   ***   Od naszej ukochanej cioci Lili z kliniki AM otrzymałam dziś informację, że była na oddziale telewizja i dziś zarówno w w Wiadomościach na 1 jak i w Faktach na TVNie będzie relacja o wcześniaczkach z porodu odroczonego (bodaj dwa wpisy temu podawałam link do artykułu o dzieciach). Dzisiaj oglądamy więc i Fakty i Wiadomości. Szkoda tylko, że ciocia Lila uciekła sprzed kamery, bo - jak mi napisała - "to przecież na całą Polskę pójdzie". Niepocieszeni jesteśmy;-) 