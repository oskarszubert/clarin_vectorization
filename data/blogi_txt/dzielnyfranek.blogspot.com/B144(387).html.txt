Tylko TAKIE prezenty chciałby  dostawać Franio. Tak się cieszy krasnal z autka  - prezent z okazji Dnia Dziecka:)     Od jakiegoś miesiąca jest we mnie niepokój związany ze zbliżającymi się czwartymi urodzinami Franka - co tym razem krasnal dostanie w "prezencie"?  W okolicy każdych kolejnych urodzin, gdy już się wydawało, że jesteśmy na prostej, wyłaziło coś nowego.  Przy pierwszych urodzinach nie, bo do nich mieliśmy same "atrakcje" bez przerwy,  z okazji drugich - niedosłuch i niedoczynność tarczycy,  przy trzecich - autyzm.  Co będzie teraz?    Te durne myśli przychodziły sobie "przy okazji" umawiania terminów szpitalnych Frania (w wakacje mały ma zaplanowane dwie hospitalizacje). Wróciły w ostatnim czasie ze zdwojoną siłą, bo od kilku dni dzieje się coś niepokojącego z krasnalkiem. Początkowo konsultowaliśmy się z naszą kochaną dr Dorotą z IMiDu, wczoraj jednak umówiłam wizytę u pani doktor (fantastycznie trafiliśmy!), bo zdjęcia i rozmowa telefoniczna to czasem za mało. Pani dr zgodziła się być Naczelnym Opolskim Lekarzem Franiowym (uffff), skonsultuje przypadek z chirurgiem dziecięcym, była mowa o usg jamy brzusznej i ewentualnym dalszym postepowaniu, a na razie Franio dostał leki i w czwartek zdzwaniamy się, co dalej. I już czuję jak strach zaciska mi gardło.  Cieszymy się każdą minutą z Frankiem, puszczamy w super-ekspresowym tempie w zapomnienie wszystkie trudne chwile i przeżycia. Czasem zastanawiam się, czy ta nasza hurra- optymistyczna radość jest jeszcze normą (żeby nie zwariować, żeby mieć siłę, wiarę i optymizm w sobie) czy już może bardziej maskowaniem strachu niż prawdziwą radością (bo może zaraz wszystko posypie się jak domek z kart)?  Gdy pojawia się nowy problem widzę, jak bardzo nasz spokój, równowaga (nie ta emocjonalna, bo tej brak od dawna) są kruche, ulotne i takie...bardzo powierzchowne.    ***  Jutro Franulka ma zakończenie roku szkolnego z kochanymi ciociami wolontariuszkami (i przez tę dzisiejszą zadymę lekarską nie przygotowaliśmy laurek!! wstyd!!), w sobotę lecimy na kolejny piknik;-) Będziemy się integrować z opolskim środowiskiem wcześniaczym - o TU będziemy. Najważniejsze, że będzie dmuchany zamek i kolejna porcja Frankowych szaleństw.     Ps. A może tym razem skończy się tylko na strachu? 