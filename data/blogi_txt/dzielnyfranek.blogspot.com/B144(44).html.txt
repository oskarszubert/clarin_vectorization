Grafika autorstwa Agi Urbanek  Już od jakiegoś czasu myśleliśmy o zakupie tabletu dla Frania. Czytaliśmy w internecie wypowiedzi rodziców dzieci z autyzmem, których maluchy posługiwały się tym sprzętem. Myśleliśmy, czytaliśmy dalej i działaliśmy poowooolutku dość, bez przekonania, szczerze przyznać muszę. Działania przeszły w stadium zdecydowanie ekspresowe po turnusie zimowym.  Na turnusie Hania pożyczyła Franiowi swój tablet. Był szał. Mały przeglądał piktogramy jak zaczarowany, opowiadał po swojemu co widzi, wykonywał zadania.. Robiliśmy taaakie oczy, gdy widzieliśmy, jak szybko krasnalek rozumiał, o co chodzi. Chwilami mieliśmy wrażenie, że krasnal szybciej wiedział, co robić, niż my;-)         Po powrocie do domu wykonałam kilka telefonów w sprawie możliwości dofinansowania. Zerowe. Ale możemy sfinansować zakup tabletu z subkonta! Dzwoniłam więc dalej, pisałam, konwersowałam sobie miło:) Udało się tym sposobem zdobyć trochę grosza - kilka wpłat poszło już na subkonto, ale to ciągle mało. Działamy więc dalej. W związku z tym, że nasz dostawca internetu wreszcie dwa dni temu zaczął naprawę naszej linii internetowej i dziś osiągnęliśmy już zawrotne 8 Mb przesyłu (a mieliśmy 0,3 Mb), ruszamy ostro z Allegro:)  W ostatnim czasie dostaliśmy sporo rzeczy do wystawienia - jeszcze raz dziękujemy za nie z całego serca - zapraszamy więc do zajrzenia na Franiowe aukcje:) Pojawiły się m.in. nowe książki, ubranka dla dzieci i przepiękna grafika autorstwa Agi Urbanek (Decobazaar, agaurbanek3@wp.pl). Dziś dostałam informację, że w drodze do nas są przepiękne pisanki wielkanocne!  Cały czas coś wystawiam.  I wierzę, że na tablet dla Frania uzbieramy:)        *** Skoro o finansach mowa - krótka scenka z życia. W niedzielę wieczorem Natka stanęła przed nami, ochrząknęła znacząco i zaczęła przemowę. - W związku z tym, że moje oszczędności w skarbonce osiągnęły stan 0 zł, postanowiłam zacząć oszczędzać. Od poniedziałku do piątku będę codziennie odkładała 10 groszy a w weekend 5 groszy. - Super. A skąd chcesz wziąć te pieniądze? - Noooo...od was..  *** A Franio nauczył się gwizdać:) 