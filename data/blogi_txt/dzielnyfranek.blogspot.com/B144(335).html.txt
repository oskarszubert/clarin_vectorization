Zacznę od wieści najważniejszych: Wczoraj Franio PO RAZ PIERWSZY dotknął inne dziecko. Mało, że dotknął - wziął za rączki i zatańczył!!! A dziecko - ech, dziewczynka, Amelka, przecudnej urody - ma chłopak gust:) Nie mogę umieścić tutaj nagrania, bo nie potrafię zamazać twarzy Amelki, ale zrobiłam dwa zdjęcia z filmu. Patrzcie:    tak się zaczęło       a tak było potem:) Oglądaliśmy ten filmik wczoraj z 300 razy.  30 sekund, które sprawiły nam nieopisaną wręcz radość. Radość pomieszaną z niedowierzaniem. Czy jeszcze pamiętamy, że zaledwie 1,5 roku temu Franula wymiotował na widok dzieci, że dźwięk + ruch to była taka bomba bodźców, że Franio kompletnie się wyłączał? Już nie pamiętamy.  *** Dziś w przedszkolu były wróżby Andrzejkowe. Oto, co sobie Franio przepowiedział: - Frania żona będzie miała na imię Helena (tak miał mieć na imię Franula w wersji żeńskiej!), - krasnal zostanie lekarzem, - będzie miał słodkie życie, jego wróżba to mądrość. Bardzo się nam ten wynik podoba;-)  ***   Tak dzieciaczki słuchały. Francik przyjął ulubioną pozycję na brzuchu kładąc się dokładnie przede mną:) O godzinie 12.10 zaś rozpoczęło się czytanie fragmentu książki, który napisałyśmy już z Moniką. Przyznam, że chciałam to odwołać, bo trema mnie w ostatniej chwili zżarła dokumentnie. Team Książkowy powiedział mi, że mam nie histeryzować i iść. Mądrale:) I nie żałuję, że jednak odważyłam się na to. Było super! Cała ta część trwała około 20 minut (najpierw dzieci zaśpiewały piosenkę o św. Mikołaju migając przy tym) a potem zaczęłam im czytać fragment gotowego tekstu. Dzieci reagowały bardzo żywiołowo, nawet bardziej niż zakładałyśmy.  Pięknie było.      Pod koniec spotkania dzieci same z siebie poprosiły o wyjaśnienie, dlaczego Franula nosi aparaty słuchowe a potem pokazały, jakie znają znaki z języka migowego!:)  Wszystkich zainteresowanych informacjami o języku migowym (czy też raczej o językach migowych) odsyłam do świetnego wpisu na blogu Klaudienne.  *** Dla równowagi - Franek przechodzi etap fascynacji własnym krzykiem. Ma z tego niezłą frajdę a my ból głowy. Podejrzenia są różne, ale najważniejsze, że team pracuje nad sprawą. 