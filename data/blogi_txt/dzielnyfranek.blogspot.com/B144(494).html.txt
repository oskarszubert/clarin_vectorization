Nasza kochana dzielna wielkoorkiestrowa dziewczyna:) Franciszek śniada Z samego rana po baaardzo kiepsko przespanej nocy król Franuś I zjadł śniadanko, wstał na krześle, żeby gawiedź w osobach niewyspanych rodziców i podekscytowanej siostry lepiej go słyszała i wygłosił mowę pochwalną na cześć Jurka Owsiaka i WOŚP. Ponieważ kondycja rodziców nadal była bardzo średnia, Franciszek postanowił użyć siły decybeli ukrytych w jego malutkim gardle. Podziałało. Rodzice ocknęli się z letargu:)  ***  Trzeba zawieźć Natkę do Jeleeeeeniej!! To tyle pół żartem pół serio.Serio - nocka była okropna. Mam nadzieję, że kiedyś wreszcie najdzie dzień, a raczej noc, którą Franula prześpi normalnie.   Rano Radek zawiózł Natkę do sztabu WOŚP na szkolenie z policją. Potem dzieciaki ruszyły w miasto. Komunikację MZK wolontariusze mają dzisiaj za darmo, więc dziewczyny dojechały aż na giełdę do Cieplic, potem wróciły do Jeleniej Góry.    W ciągu dnia sklep-kawiarenka Wawel serwował wolontariuszom gorącą czekoladę. Miły bardzo gest, tym bardziej, że pogoda dzisiaj zbytnio nie sprzyjała.  Wczesnym popołudniem po moim powrocie z pracy, pojechaliśmy po Natkę do Jeleniej Góry. Obiecaliśmy jej obiad w Pizzy Hut. Franula pokrzyżował nam plany  - zmęczony nocnymi harcami zasnął w aucie. Szkoda, że my nie mogliśmy się do niego przyłączyć;-).   W rezultacie na pizzę poszłam sama z Natką, tata zjadł swój egzemplarz w domu. Po obiedzie Natalka miała jeszcze wrócić na godzinę do miasta, ale zaczęło tak padać, że po naradzie stwierdziliśmy, że mała zda już swoja puszkę i wracamy do domu. Tłumaczyliśmy jej, że w tym deszczu i tak by już nikogo nie spotkała w mieście. Poza tym baliśmy się, żeby się nam dziewczynka nie przeziębiła. Nawet specjalnie się nie opierała - bidula była już tak zmęczona kilkugodzinnym chodzeniem. Dzielna była dzisiaj ogromnie:)  Jest bardzo podekscytowana całą akcją. Bez zmrużenia oka zrezygnowała dzisiaj z nart - dopiero drugiej jazdy w tym sezonie (!). Bardzo jesteśmy dumni z naszej córci:)    Skarbonka Natalki Natalka z niecierpliwością czeka na podliczenie pieniędzy z jej skarbonki - wyniki będą opublikowane na stronie jej sztabu. Na pewno poinformuje tutaj  o wyniku naszej kochanej wielkoorkiestrowej dziewczyny:)     Już w domu. Zmęczona ale szczęśliwa Natalka z identyfikatorem WOŚP i Franio 