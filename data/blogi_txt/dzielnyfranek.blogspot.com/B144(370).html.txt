Zajączkowi udało się znaleźć w jednym sklepie najprawdziwszego robota humanoidalnego!Ufff...Brawa dla zajączka:)  Święta minęły nam chorobowo i zimowo.  W Wielki Czwartek w drodze powrotnej od endokrynologa we Wrocławiu Franulka zaczął się źle czuć, więc z bólem serca odwołaliśmy piątkowy wyjazd na Święta. Liczyliśmy, że może Krasnalek poczuje się lepiej i w drogę do Szczecina ruszymy w Wielką Sobotę. Ruszyliśmy, ale w drogę na dyżyr pediatryczny do szpitala. Ja szybko przygotowywałam dokumentację Frania, Tata święconkę, Natka siedziała ze spuszczoną głową przy stole..  - Sama mam iść do kościoła?..  Niecierpię chwil, w których musimy powiedzieć Natce: - Córciu, musisz zrozumieć... Tak mi było szkoda Natki... Jedyne na co wpadłam, to poproszenie o pomoc sąsiadów - pobiegłam do nich z pytaniem, czy byli już w kościele ze święconką. Okazało się, że jeszcze nie! Powiedzieli, że wezmą Natkę ze sobą do Katedry i że może potem zostać u nich, żeby nie siedziała sama w domu. Kolejny raz w ciągu tych czterech miesięcy dziekowałam Bogu, że trafiliśmy na tak fantastycznych sąsiadów.        Zajączek znalazł też fantastyczny zestaw do zabawy w przygotowanie posiłków -zabawa tematyczna to ważna rzecz:)   Obawialiśmy się, jak Franula zareaguje na wizytę w szpitalu i badanie, ale tu nieocenioną pomocą okazał się być tablet z piktogramami. Każdą czynność, którą chciała wykonać pani doktor pokazywaliśmy Franiowi najpierw  na tablecie i Krasnalek pozwolił pani doktor zrobić absolutnie wszystko!   Przed badaniem i w trakcie lekarka wypytywała o Krasnalka. Gdy już opowiedziałam (z grubsza) wszystko, spojrzała na nas i powiedziała cicho  - Bardzo się wzruszyłam..  Wiele już słyszeliśmy w gabinetach lekarskich, ale nigdy jeszcze nie usłyszeliśmy takich słów..          Dziś Krasnalek czuł się lepiej niż wczoraj, ale to dopiero noc pokaże, ile Franiowi jeszcze potrzeba do pełni zdrowia. Jeśli obudzi się po 22, będzie to oznaczało, że faktycznie jest lepiej niż wczoraj.      2 kwietnia to Światowy Dzień Świadomości Autyzmu. Napiszę jutro kilka słów refleksji, które od jakiegoś czasu chodzą mi po głowie. 