Kochane Ciocie, kochani Wujkowie,    powiem Wam, że wcale nie zamierzam być dorosły. Dorosłych to chyba bardzo trudno jest uszczęśliwić. My dzieci aż tak dużo do szczęścia nie potrzebujemy, o czym dorośli często zapominają.  Mi i Natalce na przykład wystarczy  terapia u Cioci DomPodSosnami.  Zaraz wszystko opowiem po kolei.      Z rodzicami coś ciężko nam się ostatnio dogadać, jacyś tacy nerwowi się zrobili. Boże, jak dobrze, że ja mam takie fajoskie Ciocie i Wujków! Jak dobrze, że Wy czuwacie:)  Ciocia DomPodSosnami wpadła na fajoski pomysł. Zadzwoniła do mamy i powiedziała, że zaprasza nas, żebyśmy u nich mózgi przewietrzyli. Hm..nie do końca rozumiałem, o co chodzi. Mama jakoś dziwnie nie powiedziała, że 'nie', bo to- tamto-i-owamto, tylko zgodziła się! Trochę się bałem tego wietrzenia mózgu, bo myślałem, że znowu do jakiegoś lekarza jedziemy - jazda samochodem trwała długo, no i płakałem całą drogę. Myślałam, że rodzice zrezygnują, bo będą mieli dość. Ale nie, nie poddali się. A chłopaki na turnusie mówili, że długie wycie sprawia, ze rodzice się poddają. No to moi są chyba z innej bajki. Tylko jeszcze nie wiem z jakiej.     Buszuję w hyzopie       Spacer po lesie   W każdym razie pojechaliśmy do cioci i wujka przewietrzyć mózgi. Gdy tata zatrzymał auto w wieeelkim lesie, myślałem że oszaleję z radości! Ta ciocia moja to wcale nie jest lekarką! Aż dałem jej za to buziaka! Mama mówi, że jest Naczelną Szamanką. Nooo dobra, niech i tak będzie, w każdym razie terapia cioci DomPodSosnami baaardzo mi się podobała. Jeździłem traktorem i wózkiem, dużo biegałem i to na bosaka!!     Głaskałem pieska cioci i wujka, miałem ręce całe czarne czarne, spodnie brudne a ciocia z wujkiem tylko mówili, że pięknie wyglądam. Fajoscy są!!! Jejku, jakby mnie tak zobaczyła pani doktor to by pewnie powiedziała, że terapia wietrzenia mózgu jej się wcale a wcale nie podoba. A ja uważam , że jest najlepsza na świecie!! I jadłem pyyyszny chleb, który ciocia upiekła, i z konfiturami cioci! I to wszystko tak mi smakowało! I piłem herbatkę z sokiem z truskawek, i to prosto z kubka - coraz lepiej mi to idzie. I tylko raz się spawiłem, ale dlatego, że tata chciał, żebym już szedł spać a ja nadal chciałem wietrzyć mózg.     Proszę Was, powiedzcie rodzicom, żeby mnie zapisali na stałe na terapię do cioci DPS, coooo? Natalka też mówi, że jej sie bardzo podobało. Taką fajoską terapię powinny mieć wszystkie dzieci na świecie. I te zdrowe i chore. Bez wyjątku.     Kochane Ciocie, kochani Wujkowie,   Wy to wszystko na pewno wiecie, Wam nie trzeba tego mówić, ale powtórzcie to innym dorosłym, którzy zapomnieli o tym: dzieciom nie trzeba laptopów, komputerów, oglądania telewizji przez pół dnia i innych dziwnych rzeczy. Trzeba rodziców po cudownej Terapii Wietrzenia Mózgu! I dzieciom też trzeba ją regularnie aplikować. A co:)     Ciociu kochana, dziękujemy Ci za zaproszenie!!!!!    Całuję Was mocno  Franio     Najlepsza Siostra na Świecie     Najlepsza fura na świecie (zaraz po traktorze)! Mało pali a ile radości sprawia:)     Nie wiem, co ręce mają wspólnego z mózgiem, ale im dłużej stosowałem Terapię Wietrzenia Mózgu tym brudniejsze były moje ręce:)       Mama powiedziała, że trzeba wykorzystać okazję i dużo biegałem bez butów. Ale łaskotało!!:)      Przewietrzony mózg szybko chce iść spać:) 