Postaram się w miarę esencjonalnie opisać Franiową drogę do przedszkola, ale i tak pewnie wpis wyjście dość długi.  Sprawa przedszkola spędzała nam sen z powiek od dnia przeprowadzki do Opola. Większość znajomych dzieci z autyzmem zaczyna edukację przedszkolną w przedszkolach specjalnych, więc i my dowiadywaliśmy się o tę możliwość dla Frania. Okazało się, że w Opolu warunkiem przyjęcia do przedszkola specjalnego jest upośledzenie umysłowe w stopniu umiarkowanym. Franio upośledzenia nie ma, więc ta placówka pozostaje dla niego zamknięta. Sądziliśmy więc, że skoro nie przedszkole specjalne, to Franio będzie od września tego roku uczęszczał do integracyjnego, do którego też zapisaliśmy go na WWR. Franula w pogotowiu terapeutycznym Fundacji Dom Przedszkole integracyjne okazało się nie być dobrym wyjściem dla Frania - jest ono bardzo duże, dla bodaj 200 dzieci, grupy liczą po 20 maluchów. Przez pół roku uczęszczania na WWR Franio ani razu nie zdecydował się na wejście do sali z dziećmi. W kwietniu zakończyliśmy więc WWR w przedszkolu i szukaliśmy innej drogi integracji Frania z dziećmi. Strzałem w dziesiątkę okazało się być pogotowie terapeutyczne przy Fundacji Dom. W pogotowiu grupa liczy ok. pięcioro dzieci, którymi opiekują się 3-4 fantastyczne panie terapeutki. W ubiegłym tygodniu usłyszeliśmy, że Franula zaczyna współpracować z dziećmi, mało tego - jest lubiany przez dzieci! Raz odprowadzając Frania na zajęcia usłyszałam z sali słodki dziewczęcy głosik: - Cy to Flanio jus psysed? :) Czyżby pierwsza sympatia w życiu Franciszka?:)        W zimie byłam z Franiem na turnusie dla dzieci z autyzmem organizowanym przez Prodeste. To tam zaczęłam rozmawiać z p. Joanną Ławicką o przedszkolu dla Francika. Już wtedy wiedzieliśmy, że integracyjne nie jest najlepszych wyjściem dla niego. Pytanie brzmiało więc - jakie jest? To wtedy p. Joanna powiedziała, że Franula powinien pójść do września do przedszkola ze zdrowymi dziećmi. Zadanie dla nas - znalezienie przedszkola niepublicznego (bo tylko takie otrzymuje subwencję w całości), z małą ilością dzieci i do tego chcącego zmierzyć z wyzwaniem, jakim bez wątpienia jest przyjęcia Frania.  To więc nie jest tak, że Franio jest już dzieckiem funkcjonującym niemal jak dziecko zdrowe, jest to po prostu trochę wybór z konieczności, z braku innej alternatywy. Z drugiej strony wiemy, że gdyby Franek nie był gotowy do wejścia w grupę zdrowych rówieśników, p. Joanna nigdy by nam tego nie doradziła. I tu ważna sprawa - p. Joanna powiedziała mi, że Prodeste przeszkoli kadrę przedszkolną, podobną deklarację złożył Franiowy 'wujek Radek' (czyli nasz guru rehabilitacyjno-sensoryczny) i p. psycholog z PPP, p. Beata Kasprzyk, która powiedziała mi także, że zawsze będzie do dyspozycji kadry przedszkolnej i służy wsparciem w każdej chwili. Bajka?  Nie, taka nasza kompletnie nowa rzeczywistość.      Pod koniec lutego rozpoczęły się więc poszukiwania przedszkola. Pierwsze próby kończyły się fiaskiem - albo słyszałam, że za trudny przypadek, że takich dzieci, to nie, albo znowu Franula był traktowany tylko jako źródło dochodu (bo za krasnalem idzie najwyższa możliwa subwencja ze względu na niepełnosprawność sprzężoną). "Hitem" była pani dyrektor jednego z przedszkoli, która zadzwoniła do mnie bodaj dwa tygodnie po mojej wizycie u niej i spytała, czy Franek jednak nie mógłby przyjść do przedszkola JUŻ a nie od września, bo ona ma zaległości w czynszu. Poprosiła także, o ...przyprowadzenie większej ilości dzieci z autyzmem.. Bez komentarza. Spanikowana, że guzik z przedszkola wyjdzie, napisałam bodaj w marcu maila do p. psycholog, p. Beaty, z pytaniem, co to będzie, jeśli nikt Frania nie zechce, że może trzeba brać się za rekonesans na szczeblu wojewódzkim itd., itp. Pani Beata odpisała mi, żebym pamiętała, że nie jesteśmy sami w naszych poszukiwaniach, że mamy pamiętać, że wspiera nas wiele osób - ona, 'wujek Radek', Prodeste, że zrobią wszystko, aby przedszkole dla krasnala się znalazło. Co czułam czytając tego maila chyba nie muszę pisać.      Na liście zostało nam jedno jedyne przedszkole opolskie - przedszkole TAK. Pojechałam nie umawiając się wcześniej na rozmowę z dyrekcją. Skutek był taki, że dyrekcji nie było.. Rozmawiałam więc z jedną z pań przedszkolanek, której przekazałam formularz zgłoszenia Frania do przedszkola wraz z  pierwszymi dwiema stronami orzeczenia o kształceniu specjalnym. Powiedziałam, żeby nie bali się zapisów w dokumentacji, bo Franio jest fajnym dzieckiem, dobrze wyprowadzonym terapeutycznie itd. itd. Gadałam jak nakręcona matka-desperatka z błaganiem w oczach;) Po kilku dniach zadzwoniłam ponownie (przez moje wyjazdy do pracy byłam bardzo słabo dyspozycyjna) i tym razem udało mi się porozmawiać z panią dyrektor. W pierwszych zdaniach rozmowy usłyszałam coś, czego jeszcze w żadnym przedszkolu wcześniej nie słyszałam: że pani dyrektor NIE BOI SIĘ Frania i że trzeba wybrać dla krasnala najlepszą drogę, bo tu chodzi tylko o jego dobro. I to też nie jest bajka ani ściema.    Franio dziś w przedszkolu:)  Wtedy wiedziałam już (po doświadczeniach z innymi przedszkolami), że albo to przedszkole, albo żadne inne. Umówiłam się z panią dyrektor na spotkanie. Przyszła na nie także pani z administracji, która w pierwszym zdaniu powiedziała mi, ile pieniędzy przedszkole będzie otrzymywało z subwencji i wraz z panią dyrektor wyraziła nadzieję, że będziemy chcieli, aby Franio miał nauczyciela wspierającego (!). Oczywiście! Tylko pod tym warunkiem oddamy krasnala do przedszkola. Rozmowa była bardzo konstruktywna. Na kolejną wizytę umówiłyśmy się już Franiem. Była ona krótka, ale minęła bardzo dobrze. Dziś odbyła się wizyta rozstrzygająca i wypadła na tyle dobrze, że pani dyrektor zdecydowała się ruszyć tryby machiny biurokratycznej. Co mnie poruszyło podczas dzisiejszej wizyty? Fakt, że panie chciałyby wykorzystać obecność Frania w przedszkolu do tego, aby z dziećmi (i rodzicami) porozmawiać o niepełnosprawności, uwrażliwić dzieci na nią i nauczyć dzieci kilku(nastu) znaków. Spacerek po wizycie w przedszkolu  Wszystko wskazuje więc na to, że Franio będzie od września przedszkolakiem!:)  Szkoda nam ogromnie pogotowia terapeutycznego, bo widzimy, ile Franio się tam uczy i jak bardzo uwielbia tam chodzić, mamy jednak nadzieję, że uda nam się znaleźć w przyszłym roku szkolnym choć raz w tygodniu godzinkę lub dwie na wizytę Frania w pogotowiu. A tak wygląda śpiące dziecko - Franio dziś po kąpieli wieczornej:)  A teraz już kończę i lecę na grilla rodzinnego, bo dziś świętujemy - i Frania-prawie-przedszkolaka i Natkę-prawie- gimnazjalistkę:) Taaak, dziś były wyniki - Natula dostała się do upatrzonego gimnazjum:)     Ps 1. Franulka będzie miał słownik! Znajoma mama dwóch niepełnosprawnych chłopców napisała do znajomej, która - jak się okazało - była w jego posiadaniu:) Wszystkim Wam jeszcze raz dziękujemy za pomoc w poszukiwaniach:* Ps 2. Pierwsze zdjęcia z dzisiejszego wpisu są z pogotowia terapeutycznego, ostatnie z dzisiejszej wizyty w przedszkolu. 