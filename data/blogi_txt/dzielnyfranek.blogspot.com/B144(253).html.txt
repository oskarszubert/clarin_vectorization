Zanim w naszym domu nastała "era makatońska" komunikacja z Franiem była praktycznie na poziomie zerowym. My pod skórą czuliśmy, że jedną z głównych przyczyn jego krzyków, płaczów, walenia głową w podłogę jest to, że...nie może się z nami porozumieć.  Przysięgam Wam, że sami czasem mieliśmy ochotę walić głową w podłogę. Z niemocy.  O autyzmie wtedy w ogóle nie myśleliśmy. Dlaczego Franio wcześniej nie miał wprowadzonej komunikacji alternatywnej? Właściwie już przecież na konsultacji we wrześniu 2011 r (!!!), a więc krótko po drugich urodzinach, Aleksandra Łada, u której konsultowaliśmy Frania od 13-14 mies życia, wpisała małemu do książeczki zalecenie: "wprowadzenie komunikacji alternatywnej AAC". Makaton dopisany był ze znakiem zapytania.       W tamtym okresie, przez krótki czas, z małym pracowała logopedka, która nie miała przeszkolenia z AAC. Powiedziała mi, że szkolenia są drogie, skomplikowane itd itd. W naszym starym miejscu zamieszkania nie znaleźliśmy żadnego logopedy, który zechciałby pracować z Franiem (bo zbyt "skomplikowany" przypadek - hm...chyba naprawdę skomplikowanych "przypadków" nie widzieli; dziś to już nie jest ważne). Ja zaś żyłam w przeświadczeniu, że Makaton jest czymś bardzo skomplikowanym, szkolenia zaś koszmarnie drogie i trudno dostępne. W tzw. międzyczasie wychodziły inne problemy zdrowotne krasnalka i sprawa Makatonu zeszła na drugi plan. Niemal równocześnie z opinią A. Łady, opiekę nad Franiem przejął Polski Związek Głuchych we Wrocławiu. Franiutek zaczął nosić aparaty słuchowe i wszyscy sądzili, także my, że niedosłuch jest winien problemów z komunikacją. Nikt nie przypuszczał, że autyzm "czai się za rogiem". Dopiero w Prodeste uświadomiono mi, jaka jest "subtelna" różnica pomiedzy zaburzeniami mowy a zaburzeniami komunikacji u Frania. Po diagnozie krasnalka postanowiłam "wziąć byka za rogi". Pierwszych znaków nauczyła nas terapeutka Frania z Prodeste. Makaton okazał się być bardzo przyjaznym systemem. W ubiegłym roku byłam na szkoleniu pierwszego stopnia, w tym roku planuję kolejne dwa szkolenia.   Od kilku miesięcy mamy narzędzie do porozumiewania się z Franiem a dzięki terapii krasnalek od niedawna CHCE się z nami komunikować i coraz częściej sam inicjuje interakcję.  Krasnalek szybko uczy się gestów - czasem się myli, co wynika z dyspraksji. Chwała Bogu nie jest ona u krasnalka bardzo nasilona, ale jest. My gestów nie modyfikujemy - nie chcemy stworzyć hermetycznego systemu porozumiewania się z Franiutkiem, którego nie będzie rozumiał nikt poza nami. Dzisiaj naprawdę nie wyobrażamy sobie porozumiewania się z Franiutkiem bez Makatonu. Nie będę tu opisywała teorii, podawała przykładów - tych informacji dość jest w internecie. Oczywiście chętnie odpowiem na pytania - jeśli takowe się pojawią.  Chciałabym przede wszystkim podkreślić, że jeśli ktokolwiek ma wątpliwości, czy warto zaczynać pracę z Makatonem, mogę napisać tylko, że naprawdę warto. Szkolenie zaś otwiera oczy na wiele "drobiazgów" a diabeł, jak wiadomo, tkwi w szczegółach. Po przydługim wstępie dochodzimy do sedna - kreatywności. Franio stworzył nowy znak:) "Ptasie mleczko".  Znak absolutnie niezbędny w rodzinie takich łasuchów jak my:) Składa się on z dwóch znaków: coś słodkiego + ptak:) Niech żyje Franiowa kreatywność:)       Na koniec filmik sprzed godziny - Franiutek bawi się swoim domkiem. A jak gada przy tym!!!:) Jeszcze do niedawna nie byliśmy sobie stanie nawet wyobrazić, że krasnalek sam tak pięknie będzie się bawił:) (przepraszam za jakość, ale moja komórka dokonuje żywota już) W ciągu ostatniego 1,5 roku mieliśmy do czynienia z wieloma specjalistami. Kilku z nich próbowało nas przekonać, że Makaton zahamuje rozwój mowy Frania ("bo to przecież system gestów i znaków graficznych"). Nic bardziej mylnego! Mam nadzieję, że moje wpisy tutaj, na Franiowym blogu, są tego najlepszym dowodem. 