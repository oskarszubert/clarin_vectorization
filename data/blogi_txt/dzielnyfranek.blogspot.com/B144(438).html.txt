Ten post powinnam była napisać na początek dnia, ale nasz prywatny wcześniaczek (powolutku dochodzący do siebie) bardzo skutecznie odciągnął nasze myśli od spraw tego świata.   Nie będę pisała wypracowania czym jest dla mnie, dla naszej rodziny, wcześniactwo.  Chciałabym przede wszystkim złożyć życzenia dzieciaczkom urodzonym zbyt wcześnie i ich rodzicom.        Oby na swojej drodze spotykali tylko mądrych i empatycznych lekarzy i cierpliwe, wrażliwe ciocie pielęgniarki. Oby nigdy nie usłyszeli od lekarza słów spisujących ich dziecko na straty. Oby nigdy nie brakło miejsca na rehabilitacji i niezbędnych terapiach.  Oby wokół siebie mieli grono wspierających pomocnych ludzi.  Oby zawsze mogli liczyć na wyrozumiałość i wsparcie rodziny, oby nigdy nie usłyszeli raniących słów.. Ponad wszytko życzę jednak, aby jak najszybciej zostawili wcześniactwo za sobą, aby rany na psychice goiły się jak najszybciej. Każdy wcześniaczek jest wojownikiem.  Patrząc na Frania widzę jak wiele pokonał, nie zaś jak wiele stracił. Jeśli i inni ludzie będą tak go postrzegali, wtedy będziemy mogli powiedzieć, że pokonaliśmy wcześniactwo. 