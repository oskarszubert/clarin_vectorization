Przyznaję publicznie, że kiepski zawodnik ze mnie. Wszyscy wokół się trzymali dzielnie, tylko Franio warczał jak zdezelowany traktor (wstrętne zalegania - wierny towarzysz Franka) a matka padła. Antybol koński dostałam, bo postawiłam panu doktorowi ambitne zadanie: max 3 dni na leczenie i ani godziny dłużej, bo dłużej sama z sobą w tej wersji nie wytrzymam. Stąd (m.in.) mierna aktywność matki. Byliśmy z Franulą u poleconego przez Was dra pulmonologa. Wchodząc do gabinetu wiedzieliśmy, z czym przychodzimy, niespodzianek nie było. Doktor nas wysłuchał, porozmawialiśmy sobie trochę o dysplazji oskrzelowo-płucnej, potem osłuchał Frania , potwierdził problem o charakterze przewlekłym i wypisał od razu 3 opakowania sterydu (to samo, co zawsze). Zero niespodzianek - chociaż tym razem;-)       Ha! Wreszcie ja, matka, wiem,  co to są te "angry birds'y";-)   Na na moje pytanie, jak pan dr zapatruje się na włączanie Franca do grupy rówieśniczej od poniedziałku, odpowiedział: - Jestem jak najbardziej za. Do poniedziałku zalegania zmaleją, Franio przestanie przypominać starego diesla:) I..taaaaakkk....nadchodzi ten Wielki Moment - w poniedziałek Franula idzie po raz pierwszy do przedszkola!:) Ze względu na ostatnią diagnozę musieliśmy mocno zmodyfikować nasze przedszkolne plany - krasnalek będzie chodził w październiku do przedszkola tylko na 2-3 godziny, w listopadzie zaś w związku z planowaną na 20.XI hospitalizacją krasnalek do przedszkola nie pójdzie. A jeśli ktoś chciałby zapytać, czy w związku z ostatnią diagnozą coś się wydarzyło od powrotu z Warszawy, to powiem tylko: tak. 3 razy do dziś.. Nie udało mi się niestety porozmawiać z dr prowadzącą Franulę w klinice (albo była u pacjenta, albo już nie było jej na oddziale) i wiem tylko, że eeg w czuwaniu wyszło lepiej niż to we śnie. Nic bliższego niestety nie wiem.  O przedszkolu muszę jeszcze napisać kilka zdań, bo ostatnia prosta była dość kręta i adrenalinogenna, że tak powiem;-) Ta opowieść jednak następnym razem.     Na Forum Muratora aukcja turnusowa trwa w najlepsze.Natalka przygotowuje jeszcze coś specjalnego - najdalej w niedzielę jej dzieło trafi na aukcję:)      Ps. W Warszawie stała się rzecz straszna... Zaginął Franiowy Misiek Zdzisiek. Cierpimy na równi z Franiem. Kurka wodna. 