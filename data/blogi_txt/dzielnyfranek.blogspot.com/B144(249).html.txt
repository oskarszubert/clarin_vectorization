(Etui do tableta jest strzałem w 10!)  Dostałam maila z Fundacji "Promyk Słońca" i...siadłam z wrażenia. Przekazałam treść maila rodzinie. Franula - zero reakcji, jak to celebryta.  Pan mąż spojrzał się na mnie z miną "To dziś jest 1 kwietnia?".  Natka podobnie jak mama siadła z wrażenia (mina przy tym bezcenna), by po chwili wstrząsnąć nami okrzykiem: - Maaaamooooo, ale ja mam testy szóstoklasisty!!!!!!!!!!!!!!!! Już chciałam pisac usprawiedliwienie (co tam testy), ale postanowiłam najpierw wykonać telefon do wychowawczyni.  Ufff.. testy są 4 kwietnia:) Radość Natalki nie do opisania:) A o co całe zamieszanie? O to: Wrocław, 5 marca 2013 r.   Szanowni Państwo,   Fundacja „Promyk Słońca” we współpracy z Parlamentarnym Zespołem ds. Osób Niepełnosprawnych ma zaszczyt zaprosić Państwa jako Laureatów konkursu blogów na: podsumowanie kampanii „Na jednym wózku” zrealizowanej pod honorowym patronatem Małżonki Prezydenta RP, Pani Anny Komorowskiej połączone z uroczystością wręczenia nagród w konkursie blogów. Uroczystość odbędzie się w Sali Kolumnowej Sejmu RP przy ul. Wiejskiej 16 kwietnia 2013 roku o godzinie 12.00. Patronat honorowy nad uroczystością objęła Marszałek Sejmu Pani Ewa Kopacz.       Franio już wybrał super furę na wyjazd:) W tydzień powinniśmy zajechać;-)  No tego to my się po Fundacji "Promyk Słońca" naprawdę nie spodziewaliśmy... ;-)  Trzeba będzie chyba celebrycie gajerek sprawić, coo? Ogromnie się cieszę, że wreszcie spotkamy się z pozostałymi laureatami konkursu, poznamy osobiście dzieci i rodziców. Po tych kilku miesiącach czytania blogów, wymiany maili, rozmów telefonicznych..  Naprawdę nie mogę się doczekać naszego spotkania. Tylko w tej chwili nie sposób nie myśleć o Mai... *** Franiowa zaraza przeszła na matkę.  Ledwie zipię. Po powrocie do Opola rozmawiałam z p. Eweliną - zaprasza nas jutro rano na drugą część "rycia beretu".  No tak, kurka wodna, leżącego i zasmarkanego jeszcze tak traktować;-)    *** Ps. Tak się zastanawiam czy będzie okazja, aby porozmawiać z p. Anną Komorowską albo p. Ewą Kopacz o problemach dzieci niepełnosprawnych, dostępności rehabilitacji itd?.. 