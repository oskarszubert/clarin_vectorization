Ospa dopadła jednak Franulkę. Wstrętna z gorączką i swędzącymi krostkami. Wczoraj lekarz, dzisiaj lekarz - takie święta nerwowe i przechorowane. Narazie jednak nie jest jakoś bardzo źle, udaje się nam opanowywać gorączkę, oby i dalej tak było.   Dobrze, że zdecydowaliśmy się na wyjazd do rodziny już w poniedziałek, dzięki temu spotkaliśmy się z bliskimi i prababcią dzieciaków i choć trochę pobyliśmy razem. Gdy tylko zauważyliśmy u krasnala pierwsze trzy czerwone kropki na brzuszku, nie czekaliśmy na dalszy rozwój wypadków, tylko ekspresowo spakowaliśmy się i wróciliśmy do domu.  Choroba chorobą a Franio kreatywny jest - na pohybel zarazie. Mamy pierwszy znako-wyraz. Franula mówi: pi- pi lub pio-pio i miga znak łobuz. Co to znaczy? Ponieważ my się nieźle namęczyliśmy zanim zrozumieliśmy, o co Franulkowi chodzi, więc żeby było sprawiedliwie, pomęczcie się i Wy. Odpowiedź napiszę w kolejnym wpisie, chyba że ktoś z Was zgadnie szybciej. A teraz czas na leki i smarowanie krostek. 