upadki są częścią nauki chodu W związku z tym, że w najbliższym tygodniu czeka nas cokwartalne tournee po Polsce, poprosiłam naszą (najlepszą na świecie) rehabilitantkę, p. Natalię, o opinię o Franiu dla neurologa, prof. Szymańskiej z IMIDz. Jutro muszę jeszcze przygotować dla pani doktor dokładne sprawozdanie z postępów Frania od ostatniej wizyty i zrobić nagrania. Oto opinia p. Natalii:   Chód:  Rozwój motoryczny chłopca jest opóźniony i nieharmonijny w stosunku do jego rówieśników. Pierwsze samodzielne kroki ok. 26 miesiąca życia, słaba koordynacja naprzemiennych wzorców  łopatek i miednicy w czasie chodu, koślawość pięt, obniżone łuki podłużne stóp. Na niestabilnym (miękkim bądź nierównym podłożu), trudności z równowagą podczas chodu jak i w przejściu z pozycji czworacznej do dwunożnej. W takich sytuacjach Franio czuje się niepewnie i szuka możliwości przytrzymania się. Wyżej opisane trudności wynikają głównie z obniżonego napięcia mięśniowego w obrębie tułowia i zmiennego napięcia w obrębie kończyn dolnych.Pozycja siedząca:  Chłopiec siedzi zawieszony na „strukturach pasywnych”, najczęściej z nogami ustawionymi w literę „w”, brak aktywnego siadu,  kręgosłup ustawiony kyfotycznie, nierównomierne obciążenie miednicy ( chłopiec bardziej obciąża lewy pośladek, przez co ustawia miednicę skośnie, powodując ustawienie skoliotyczne lewostronne kręgosłupa. W pozycji stojącej kręgosłup ustawiony prawidłowo. Nawykowe ustawienie miednicy i kręgosłupa może być skutkiem asymetrii pourodzeniowej, a co za tym idzie zaburzonego napięcia mięśniowego w obrębie tułowia.  W terapii chłopca skupiam się na torowaniu i stymulacji prawidłowych wzorców ruchowych, eliminacją kompensacji, przede wszystkim na pracy nad naprzemiennością wzorców łopatek i miednicy, aktywnym siadem, prawidłowym obciążaniem stóp, normalizacją napięcia mięśniowego, równowaga i koordynacją, by w przyszłości układ ruchowy nie był obarczony patologicznymi wzorcami i przeciążeniami. 