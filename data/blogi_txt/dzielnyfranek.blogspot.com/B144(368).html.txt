Przede wszystkim dziękuję Wam za cudowne komentarze.  Czy Wy w ogóle wiecie, jak ważne jest takie wsparcie? Wiecie, na bank wiecie, dlatego piszecie, prawda? Dziękuję Wam.  Taaaaak, wszyscy macie rację: mamy najbardziej uśmiechnięte dziecko na świecie nie podlegające żadnym normom. W szczególności tym lekarskim;-)  Akceptacja Waszej diagnozy przychodzi mi z ogromną łatwością:)      Dostałam dziś maila z pytaniem, dlaczego jestem zaskoczona diagnozą – co według mnie wykluczało autyzm, jakich objawów brakowało. Odpowiedź jest krótka – matka wykluczała autyzm. Po prostu. Doktor matka była pewna, że synek nie jest dzieckiem z autyzmem. Czyż to nie jest wystarczające uzasadnienie?..        Gdy w kwietniu otrzymaliśmy diagnozę funkcjonalną, w której była mowa o całościowych zaburzeniach rozwoju, tj. zaburzeniach ze spektrum autyzmu, byliśmy zdruzgotani. Jakoś się pozbieraliśmy, bo to w końcu były tylko zaburzenia ze spektrum. Dla mnie oznaczało to kilka cech i tyle. Podjęliśmy terapię żeby powalczyć z tymi cechami. Sądziłam, że diagnoza kliniczna potwierdzi ową „orbitę problemu”.    Pamiętam jak w lecie prowadziłam z Kasią, mamą Miłosza, długie rozmowy – pediatra podejrzewał, że Miłosz ma autyzm. Kasia opisywała mi objawy a ja ją uspokajałam - „Przestań, jaki autyzm? Franek ma podobnie, niektóre zachowania są jeszcze bardziej nasilone! To żaden autyzm!”.  Taaaaaaaaaaaak, największy problem ma bez wątpienia mama.    Z każdą godziną jednak zdaje się on być coraz mniejszy.     Myślę, że nie można od żadnego rodzica wymagać, aby zaakceptował taką diagnozę w 5 minut. Jeśli tak by było, to...ehm...z takim rodzicem chyba nie wszystko jest w porządku. Franek nas przed te trzy lata trochę przeczołgał, więc i matka potrzebuje ciut więcej czasu.  Wiem - nazwany został kolejny problem, z którym walczymy.  Zetrzemy gada w pył, to jasne przeca, ale ja muszę się do tej walki uzbroić.     Franek ma autyzm.  Kurczę..  Powtórzę to sobie jeszcze kilka razy i w głowie się poukłada.       Rozmawiałam dziś z mamą Antosia, z którym Francik będzie miał terapię w Prodeste. Dowiedziałam się od Antosiowej Mamy, że ona już dawno wiedziała, że nasz synio to kosmita w 100%, żaden orbitowiec. Widziała jednak, że ja nie chcę tego wiedzieć.    Tak, ta diagnoza zabrała mi złudzenia. Gosia spytała także, kto prowadził diagnozę. Odpowiedziałam. Moją odpowiedź skwitowała krótko:  - No to możesz być pewna, że diagnoza jest trafiona w punkt.     Potem zadzwoniła do mnie Franiowa Ciocia.  - Czytałam.  - Nooooo  - I jak się z tym czujesz?  Powiedziałam jej, że trudno mi zaakceptować diagnozę, że zawsze sądziłam że największym problemem będzie ucieczka przed mózgowym porażeniem dziecięcym a tu taka „niespodzianka”, że się boję itd.  - A wiesz, że ja mam autyzm?  …............. Zatkało mnie. Jak to? Spotkałyśmy się kiedyś przy okazji naszych wypraw w Polskę z Franiem, rozmawiałyśmy, śmiałyśmy się.. NORMALNIE Ciotka ma autyzm????  (Ciooootka, jeszcze raz dziękuję Ci za tę długą rozmowę).        Teraz tak sobie myślę, ze przy każdej diagnozie reagowałam podobnie – gula w gardle, łzy, chaos w głowie, potem czytałam wszystko, co mi wpadło w ręce, żeby lepiej poznać wroga i zabieraliśmy się do pracy.  Teraz będzie łatwiej. Jesteśmy już na właściwej drodze.     ***        Na koniec, dla potomności, poemat wspaniałej ciotki Edzi, zamieszczony w komentarzu do ostatniego wpisu.  Edziu, dzięki Tobie wczoraj się uśmiechnęłam!!!!:)     Autyzm, jak auto da się prowadzićmasz kogo słuchać,kogo się radzić.Franio Waleczny ruszy w obroty,zmieni dwa biegi, znikną kłopoty.Stacja Prodeste to diagnostyka, wszystko z zakresu działań silnika.Ruszy z kopyta, bo jest Wspaniały,tak  Go nazwano, kiedy był Mały:)Zrobi dwa bruumy, ze trzy szlifierki, Ojca posadzi wprost do szoferki,za nimi Natka, na końcu Matka.Tak zespołowo , bo w każdym razie,przemkną przez trudy na pełnym gazie.Gdy już dojadą do stacji szkoła,Matka zrozumieć tego nie zdoła.Jak to się stało,że już syneczek, ma dwie uwagi, kilka bójeczek?Taki był Mały i autystyczny,a wyrósł z Frania chłop fantastyczny:) 