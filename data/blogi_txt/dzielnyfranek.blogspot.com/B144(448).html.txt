Pełna niepokoju zadzwoniłam z Jeleniej do pana męża ok. godziny 11.30 - liczyłam, że chłopaki będą już po wizycie w Poradni Pleoptyczno-Itakdalej. - I jak?  - Już po. - No i jak było?? - Super.  (??????? Ton głosu jak po ćwiczeniach relaksacyjnych). - Super?? A jak Franio?? - Super. - Super???? - Nooo, super. Musimy kończyć, bo jestem z Franiem na parkingu, idziemy już do samochodu. - Noo tooo pa. - Pa. Się dowiedziałam... Zastanawiałam się, co się stało, że tata Kossowski był taki wyluzowany. Przebieg rozmowy był dla mnie kompletnym zaskoczeniem.  Za niecałą godzinę zadzwoniłam ponownie, bo ciekawość nie dawała mi spokoju.      Okazało się, że tata zastosował dwa chwyty zarezerwowane dla sytuacji absolutnie podbramkowych: Chwyt nr 1 - jajko niespodzianka. Chwyt nr 2 - gazetka "Hotłils" z hotłilsem w środku. Podczas badań, gdy padało hasło: - Franio, popatrz przez dziurkę / w okularki / na ołówek  itp. a Francik odmawiał współpracy, tata trzymając w dłoni jajko pytał tylko: - A chcesz jajko niespodziankę? - Ti. - To patrz przez dziurkę / w okularki / na ołówek. I Franula robił wszystko tak dobrze, jak tylko był w stanie robić. Nie wiem, czy to było pedagogiczne, na bank było skuteczne;-) Podczas jednego z ostatnich testów pani chciała sprawdzić widzenie trójwymiarowe. Franula bez większego problemu dał sobie założyć okulary, pani wyciągnęła książeczkę z obrazkami, otworzyła ją i....było "po ptakach". Na obrazku była MUCHA.  Gigantyczna, obrzydliwa,  trójwymiarowa mucha.  Gdyby fotel miał przycisk "katapultowania ekspresowego", Franek na bank by go użył. Krasnalek strasznie, po prostu strasznie boi się much. Naszego lwa uspokoiła dopiero obietnica gazetki hotłilsowej...  Badanie potwierdziło, że z jednym oczkiem krasnalka coś zaczyna się dziać ("Ale proszę się nie martwić, i tak jest super jak na to, w jakim stanie oczka były przed i po laserowaniu"). Mamy zarejestrować Franulę na dokładne badania w Wojewódzkim Centrum Medycznym na luty przyszłego roku. Przez 5 dni będziemy musieli zakrapiać mu oczka atropiną, potem nasz lew przejdzie szczegółowe badania wzroku. Czuję, że do lutego musimy wymyślić chwyt nr 3 i 4.  Dumna jestem z chłopaków niesłychanie;-) Dzisiaj w Fundacji Dom - Francik wyznacza trendy w wyposażeniu sal rehabilitacyjnych;-) 