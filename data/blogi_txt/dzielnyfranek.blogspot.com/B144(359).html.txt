Dzisiejszy dzień mogłabym opisać albo bardzo obszernie albo hasłowo. Wybieram to drugie, bo zmeczona jestem strasznie. Wszyscy ledwie żyjemy. Genetycy - kariotyp ok, ale po bardzo długiej rozmowie, ponownej analizie dokumentacji Franiu, przejrzeniu jego zdjęć, które w ciągu 2,5 roku zrobili genetycy, dr zdecydowała o pobraniu krwi do "badania z najwyższej półki" wykrywającego bardzo drobne uszkodzenia (kariotyp jest badaniem "dość" grubym). Naszej dr neurolog też się kilka rzeczy nie podoba, mały ma zostać położony na neurologię w celu obserwacji i badań. Na pewno najszybciej trzeba zrobić eeg. Genetyk powiedziała mi, ze niedługo neurolog zadecyduje zapewne o MRI mózgowia. I z takim niepokojem spojrzała na mnie, gdy zaczęła się rozmowa o operacji..czy nie da się odwlec, bo po ostatnich powikłaniach podczas znieczulenia itd.    Głowę mam kwadratową. Jutro wieczorem muszę się umówić z naszą dr Dorotą na telekonferencję.  Nasza dr neurolog ma się jeszcze naradzić z dr Dorotą, co i jak robić z Franciem. Z chirurgiem rozmawiałam chwilę tylko  w przelocie, na korytarzu izby przyjęć, na konsultacje w sprawie butów franiowych już nie zdążyliśmy:( Teraz musimy iść zaraz spać, bo zmęczeni jesteśmy potwornie tym maratonem (jesteśmy już w Katowicach, jutro wczesnym popołudniem będziemy już w domu). Muszę wszystkie te rozmowy z lekarzami przetrawić w sobie, przemyśleć. Napisać "wypracowanie", o które prosiła mnie neurolog.   *** Tak się zastanawiam czy powinnam się cieszyć z sukcesów Frania.. Moja radość powoduje, że zapominam o ciągle czającym się niebezpieczeństwie..  Ale jak się nie cieszyć? I jak tu się nie martwić?.. 