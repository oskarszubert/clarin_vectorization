Wszystko zależy od nas, ludzi.   Na papierze można zapisać wiele, wszak cierpliwy wyjątkowo jest, ludzie jednak potrafią każdy zapis zinterpretować tak, jak im wygodnie i kreować rzeczywistość, która dla nich jest najwygodniejsza. Jeśli trafimy na ludzi chętnych do pomocy, życzliwych, empatycznych i z otwartymi umysłami, okazuje się, że większość barier (o ile nie wszystkie) istnieje tylko i wyłącznie w ludzkich umysłach. Wystarczy dobra wola, chęć pomocy, empatia i życzliwość, by te bariery przełamać.     Bardzo, bardzo życzymy wszystkim rodzicom poszukującym miejsc przyjaznych dla swoich niepełnosprawnych dzieciaków, aby trafili na ludzi, jakich my znaleźliśmy poszukując przedszkola dla Francika. Udowadniają oni, że można, naprawdę MOŻNA.             Tak wygląda aparat słuchowy   W przedszkolu Frania panuje bardzo przyjazna i pełna zrozumienia atmosfera, kadra stara się stworzyć krasnalowi warunki dostosowane do jego potrzeb i wykorzystać obecność krasnala, aby uwrażliwiać dzieci na kwestie związane z niepełnosprawnością. Martyna i Ewa (nauczycielki wspomagające Francika) już dwukrotnie rozmawiały z dziećmi na temat aparatów słuchowych i uczą maluchy podstawowych znaków w języku migowym. Ku przeogromnej radości Franuli nauczyły też dzieciaczki migać "Stary niedźwiedź mocno śpi"! I jutro... jutro na pasowaniu na przedszkolaka wszystkie dzieciaczki zamigają z krasnalkiem tę piosenkę!  Dla nas jest to po prostu niewyobrażalnie wzruszające..      ...proszę...   Ktoś ze znajomych zapytał mnie ostatnio czy rodzice innych dzieci nie dali nam odczuć, że Franio nie jest mile widziany wśród ich pociech. Bynajmniej!  W ubiegłym tygodniu po powrocie do domu znalazłam w mojej skrzynce mailowej wiadomość od Ewy (Ewa, nie obrazisz się na mnie za publikację, prawda?)     "Dziś od koleżanek z pracy dowiedziałam się, że wczoraj jeden z chłopców zamigał swojej mamie, gdy po niego przyszła "starego niedźwiedzia" i owa mama popłakała się ze wzruszenia !! Jej zdaniem to jest taka super sprawa, że w przedszkolu dzieci zdobywają wiedzę też w takich tematach! Ten chłopiec opowiadał w domu o Franku i pytał się mamy co mu jest, dlaczego ma aparaty, a wczoraj przywitał mamę słowami "mamusiu ja już wiem co jest Frankowi, panie nam dzisiaj wszystko wyjaśniły”.       Potem była kolejna wiadomość:     "Jedna dziewczynka spytała mnie dzisiaj, jak się pokazuje 'pomóż', bo zapomniała a druga sama podeszła do Franka i poprosiła go o autko. Wzięła je od niego tylko na kilka sekund, jedynie po to aby móc pokazać 'proszę' i od razu 'dziękuję'." ...dziękuję...  Dzieci traktują Frania NORMALNIE. Jak swojego kumpla z grupy. Takiego samego jak oni.  Nie boją się go, nie oceniają, nie szepczą za plecami, nie wytykają palcami i gdy czegoś nie wiedzą czy nie rozumieją, po prostu pytają.  I niech takie pozostaną przez całe życie.    ...bawić się... ...stary NIEDŹWIEDŹ...     ...jak się ZBUDZI... 