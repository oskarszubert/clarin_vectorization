'Kuj-kuj' dzisiaj było, kochane Ciocie. Nie lubimy tego wszyscy. Rano Franiutek miał terapię w Prodeste, potem pojechaliśmy z krasnalkiem pobrać krew ( w przyszłym tygodniu czeka Frania cykliczna wizyta u endokrynologa we Wrocławiu). Po krótkiej przerwie były zajęcia z wujkiem Radkiem. W tzw. międzyczasie odebraliśmy z Miejskiej Poradni Psychologiczno-Pedagogicznej Orzeczenie o Potrzebie Kształcenia Specjalnego i nową Opinię o Potrzebie Wczesnego Wspomagania Rozwoju Dziecka. Stara Opinia wydana w Jeleniej Górze została unieważniona.  O wizycie w laboratorium nie będę pisała - wiadomo dlaczego. Niestety przy ilości zrostów na Franiowych żyłkach pobieranie krwi nie jest łatwe. Ale nasz dzielniacha kochany jak zwykle dał radę. W ciągu dnia podchodził do nas wielokrotnie, pokazywał na łapkę, mówił 'kuj-kuj', puszczał w powietrze całuska dając nam znak, co zrobić mamy i podstawiał łapkę do całowania. Trzeba było cały dzień całować naszą żabkę w łapkę. Całowaliśmy.   Po odebraniu Orzeczenia od razu wzięłam się do lektury. Możecie mi wierzyć, albo nie, ale przy ostatnim akapicie opinii o krasnalku miałam mokre oczy...  "Franek jest bardzo sympatycznym i pogodnym dzieckiem, łatwo zjednującym sobie otoczenie. Praca z tym dzieckiem dostarcza wszystkim osobom z nim pracującym ogromnej satysfakcji, choć niewątpliwie to mądre dziecko stawia też przed dorosływmi wiele wyzwań."  Mieliśmy szczęście, że Franiutkiem zajmuje się w PPP ta a nie inna pani psycholog. Spotkania z Franiem, rozmowy z nami, z terapeutami Francika - wszystko po to, by opinia jak najlepiej oddawa stan faktyczny i zawierała wszystkie niezbędne zalecenia. Jeszcze w ubiegły piątek spędziliśmy z panią Beatą dwie godziny na rozmowie o Franiu, z krasnalkiem oczywiście. Cieszyła się tak samo jak my z każdego prawidłowo wykonanego zadania i śmiała się z rechotu naszej żabki. Kurczę, to jest niesamowite doświadczenie dla nas. Pani Beacie udało się przebić przez nasz entuzjazm i zachwyt nad krasnalkiem i wydać bardzo rzeczową opinię o krasnalku. Rzeczową ale i pełną radości z postępów Franiutka. A może bym dzisiaj pobumelował? Taki biedny dziś jestem... Żartowałem!:)    Ps. Jakiś czas temu zadano mi pytanie, czy jeśli krasnalek otrzyma Orzeczenie o Potrzebie KS, to nie będziemy obawiali się odbioru społecznego. Zrobiłam oczy jak pięć złotych, bo kwestie związane z owym odbiorem są absolutnie poza naszym zainteresowaniem. Jakoś tak dziwnie nam to...lotto;-) 