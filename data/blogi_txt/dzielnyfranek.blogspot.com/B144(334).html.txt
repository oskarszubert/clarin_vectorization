Ten wpis jest podziękowaniem dla pani Eweliny za cały rok pracy z Franiutkiem i z nami. Wszyscy mieliśmy ogromne szczęście, że od razu trafiliśmy z Krasnalkiem do Prodeste i że to pani Ewelina została terapeutką prowadzącą Franulka. Pracowała ona nie tylko z Franiem, ale także z nami - z ogromną cierpliwością i życzliwością starała się nam trochę poukładać w głowach (obawam się, że to była najtrudniejsza część jej pracy) i wprowadzała nas w świat Frania.   Nie jestem w stanie napisać, jak bardzo jesteśmy wdzięczni, że dzięki jej pracy i wskazówkom dla nas w ciągu roku Krasnalek tak bardzo się zmienił.      Dziś przypominaliśmy sobie, jaki Franula był rok temu - płacz, krzyk, wymioty, autoagresja, fatalny kontakt wzrokowy, koncentracja równa zeru (podczas terapii sala musiała być zupełnie pusta, nawet kosz na śmieci trzeba było usuwac z zasięgu wzroku Frania, bo go rozpraszał), brak zabawy tematycznej i symbolicznej za to ciągła zabawa autkami - układanie ich, jeżdżenie, przekładanie z jednego miejsca w drugie, do tego straszny lęk przed dziećmi i nowymi miejscami, rytuał wieczorny itd itd. Teraz sama sobie się dziwię, że w ogóle nie braliśmy autyzmu pod uwagę... Ciągle jednak słyszeliśmy, że z taką przeszłością Frania nic nas nie może dziwić.  Więc nie dziwiło.  Nie składaliśmy tych puzzli (nomen omen) w całość. Teraźniejszy Franio to naprawdę zupełnie inne dziecko. Jak powiedziała dziś pani Ewelina - Krasnalek ma ogromny, naprawdę przeogromny potencjał. Trzeba mu tylko pomóc. Dużo jeszcze przed nami. Mamy świadomość, że jesteśmy gdzieś na początku drogi, ale przynajmniej jesteśmy na właściwej drodze. Setki innych rodzin w Polsce błąka po omacku szukając pomocy dla swojego dziecka.     Życzymy każdej rodzinie, która otrzyma diagnozę 'autyzm dziecięcy' lub choćby podejrzewa, że z ich dzieckiem dzieje się coś złego, aby od poczatku trafiła na tak fantastyczny zespół, jaki pracuje w Prodeste, i taką terapeutkę prowadzącą ich dziecko. Żadne słowa nie wyrażą naszej wdzięczności. Dziękujemy za wszystko.      Ps. Franio od godziny 19:00 nosi przydomek Krótkowłosy. Ciężko było, ale daliśmy radę. 