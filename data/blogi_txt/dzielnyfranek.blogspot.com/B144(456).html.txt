Dziękujemy!:)  Od jakiegoś czasu (tzn. od czasu podjęcia decyzji o naszej prywatnej rewolucji) mama Frania żyje w innym świecie i często ma problemy z klarownym myśleniem.  Chyba powoli jednak wracam do w miarę akceptowalnej kondycji umysłowej, bo uzmysłowiłam sobie, że jeszcze nie podziękowałam Wam wszystkim...  Dziękujemy za przekazywanie informacji o sprzedaży naszego domu na FB, NK, forach i Waszych blogach. Dziękujemy Wam także za wszystkie słowa wsparcia, wiarę, że się uda i to już wkrótce, za kciuki, mieszanie w kociołkach i szamanienie. Chyba nawet nie wiecie jak to pomaga!! Wasza wiara, że się uda, Wasze wsparcie są po prostu BEZCENNE!!  Wydaje mi się, że ta już miesięczna akcja zaczyna przynosić owoce, bo właściwie nie ma dnia, żebym nie dostała maila z pytaniem o dom. Myślę sobie, że ktoś, kto kupi nasz dom, powinien mieć podwójną satysfakcję - kupi dom w przepięknym miejscu (bo uroda okolicy nie podlega dyskusji, można co najwyżej dyskutować o urodzie i cenie naszego domu) i ogromnie, przeogromnie pomoże Franiowi i nam. Ja tam widzę same plusy takiej transakcji;-) Dostaję też dużo maili z pytaniem dlaczego i czy nie ma innego wyjścia, czy to dla naszej rodziny dobre wyjście, dlaczego chcemy się wyprowadzić z tak pięknej okolicy itp.               Dlaczego? Bo naprawdę nie ma innego wyjścia. Ani piękne krajobrazy ani mury domu nie pomogą Franiowi. My nie mamy już siły i pieniędzy na wyjazdy. Franio potrzebuje systematycznej, dobrej terapii, musi być na niej wypoczęty, żeby z niej w pełni korzystał a nie zmęczony po 2-3 godzinach w aucie. W tej chwili chyba więcej wydajemy na paliwo niż na opłacenie terapii. Ani wynajem domu ani pożyczanie pieniędzy nie są wyjściem. Zdecydowaliśmy się na taki krok, bo wierzymy, że jest to najlepsze wyjście dla całej naszej rodziny. Już się pogodziliśmy z tą zmianą. Liczą się dzieci, mury nie są ważne. Znajdziemy nowe mury dla naszej rodziny. Jesteśmy gotowi na kolejny etap. Poza tym najważniejsze jest to, że ciągle jesteśmy razem i mamy wspólny cel. Będzie dobrze! Przecież sami nam to nieustannie powtarzacie:)         Chciałabym dzisiaj napisać o jeszcze jednej sprawie. Wśród naszych zaprzyjaźnionych dzieciaczków jest niebieskooka Julcia (zdjęcie Julci jest w prawym panelu). Mama Julki zorganizowała koncert grupy Pectus w Jeleniej Górze. Koncert odbędzie się 31.05 o godz. 19:00. Koszt biletu to 50 zł. Niby dużo, ale trzeba pamiętać, że 1 godzina rehabilitacji kosztuje 60 zł zaś 1 spotkanie z logopedą to koszt 70 zł. Bilety można zamówić u mamy Julki lub w Filharmonii Dolnośląskiej w Jeleniej Górze. Mama Julki ma jeszcze jeden cel - zbiera pieniądze na bilety, które chce podarować dzieciom z domów dziecka. W ten sposób kupując jeden bilet pomaga się Julce i sprawia radość dziecku z domu dziecka.  Oto namiary na mamę Julki: tel. 514 218 364, mail: renata.wojtkiewicz@op.pl 