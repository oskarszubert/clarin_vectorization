Pierwsze w życiu Frania pieczenie kiełbasek na ognisku:)  Jestem już z powrotem na turnusie i ogromnie się z tego cieszę. Na refleksje poturnusowe przyjdzie jeszcze czas, teraz chciałabym Wam z całego serca podziękować za każdy głos oddany na blog Frania. W sumie wysłaliście na krasnalka 409 smsów. Właśnie tyle złotówek zostanie przeznaczonych na organizację turnusów dla dzieci niepełnosprawnych. Za to głęboki ukłon w Waszą stronę. Ten konkurs podobnie jak i akcja Fundacji Promyk Słońca "Na jednym wóżku" są dla nas ogromnie ważnymi wydarzeniami. Dzięki nim możemy pokazać kawałek naszego życia z Franiem i głośno mówić o niepełnosprawności.    Sprawą bezcenną jest fakt, że o osobach niepełnosprawnych mówi się coraz więcej, że dzieci z różnego rodzaju deficytami nie są wstydliwie ukrywane w domach i że wszyscy stajemy się coraz bardziej tolerancyjni. Do ideału jest oczywiście ciągle daleko, ale trzeba powiedzieć, że w ostatnich latach ogromnie dużo się w tej kwestii zmieniło. Wartość tego tylu konkursów jest nie do przecenienia. Dla mnie taki jest właśnie sens brania w nich udziału. I piszę to bez grama kokieterii.   Cieszę się, że Franulek żyje teraz a nie 40-30 lat temu, kiedy poziom tolerancji był zupełnie inny. Na ulicy, na której mieszkałam jako dziecko były dwie szkoły - moja podstawówka, "czternastka", i szkoła specjalna "piętnastka". Najgorszą obelgą "na dzielnicy" było nazwanie kogoś pietnachowcem. Pamiętam, że do codziennych pseudozabaw należało obelżywe nawoływanie dzieci z "piętnastki" czy przyglądanie się im jak małpkom z ZOO. Wtedy to była taka ...dzielnicowa norma. NIKT, naprawdę nikt z dorosłych, nie zwracał dzieciom uwagi, że tak nie uchodzi, nie wolno, że to godzi w godność tych ludzi. Nikt nie rozmawiał, nie tłumaczył.  Dzisiaj nie mieści mi się to w głowie. Nie rozumiem jak dorośli mogli dawać przyzwolenie na takie zachowania. Dobrze, że wszyscy się zmieniamy, że jesteśmy bardziej otwarci i tolerancyjni. Cieszę się, że Franio może żyć już w tej lepszej rzeczywistości.      Ps. Odmeldowuję się do niedzieli.  Edit: 00:10 Skleroza i jakieś kompletne ogłupienie nie bolą. Niestety. Wstałam, żeby dopisać gratulacja dla zaprzyjaźninych dzieciaczków blogowych, za które trzymaliśmy kciuki z całych sił - Adasia, Antosia, Jasia, Krzysia i Justynki. Gratulujemy Wam, kochani:) Cioci Justynie też:) 