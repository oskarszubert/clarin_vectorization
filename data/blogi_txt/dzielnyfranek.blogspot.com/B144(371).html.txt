Zaczytany podróżnik  Wróciliśmy dziś do domu. Ponieważ myślę dziś jedynie atomową częścią mózgu, pisać zbyt wiele nie będę. Powiem tylko, że:  - ta hospitalizacja była dla Francika naprawdę trudna (już drugiego dnia najczęściej powtarzanymi znakami były do widzenia i dom),   - dzisiejszy poranek Krasnal przywitał gorączką 39 st (infekcja szpitalna to dla nas niestety nie jest nowość, najważniejsze teraz jest tylko, żeby nie rozpętało się jakieś bardzo poważne choróbsko),  - lekarze byli po prostu zachwyceni tym, jak Francik się komunikuje z otoczeniem (!!). Francikowa Doktor Prowadząca przywitała nas wczoraj słowami: Chodź, zbadam cię, nasza gwiazdo oddziałowa:) Tuż przed wypisaniem pani ordynator zaś prosiła Francika, żeby ten pokazał, jak się miga słowo pielęgniarka:) A ja..ja pękałam z dumy i tyle.  Dochtory najwyraźniej tęsknić będą za Krasnalem, bo zaprosili nas na kolejną hospitalizację na Litewskiej już w wakacje. Pojedziemy, bo wiemy, że Francik jest tam w najlepszych rękach. I na tym kończę pisanie. Czas na fotorelację.     Po południu na oddziale bywało bardzo artystycznie      To jest bałwan w wersji Franiowej:)     Bałwan na wystawie(mama pęka z dumy)     Pomiędzy badaniami dzieci organizowały sobie czas w sali.Widok Frania wchodzącego w relację z innymi dziećmi jest dla mnie ciągle bezcenny        Dzieciaczki załapały się na rozbieranie oddziałowej choinki, co chłopcy wykorzystali do wykorzystanie kartonu choinkowego jako...bolidu wyścigowego:) Zasypianie odbywało tylko z Miśkiem Zdziśkiem(w tym miejscu jeszcze raz dziękujemy za akcję odzyskania Miśka zgubionego w szpitalu w Poznaniu)     Noc, która z zalecenia lekarskiego musiała być nieprzespana, była taką także dzięki wsparciu Miśka Zdziśka i...Bolka i Lolka. Trzech nocnych pomocników miałam tamtej nocy.     Z ręką na sercu i zerowymi wyrzutami sumienia przyznaję, że Francik wciągnął w szpitalu roczną porcję frytek i jajek niespodzianek.Pewne zabiegi byłyby jednak nie do przejścia bez obietnicy frytkowo-czekoladowej     Niestety już drugiego dnia hospitalizacji trzeba było włączyć sterydy     Wczoraj było już bardzo, bardzo widać zmęczenie krasnalka, które dziś okazało się być nie tylko zmęczeniem, lecz także i infekcją szpitalną - poranek Franio przywitał gorączką 39 st.     Już w domu. Gorączka nie odpuszcza.Zobaczymy, co przyniesie jutrzejszy dzień 