Tak witały się dzisiaj nasze kochane robaczki:) Dzisiaj Franusia oglądał zespół w innym składzie niż wczoraj. Początkowo krasnal zareagował I stadium płaczu (czyli: jeszcze-chwileczkę-jeszcze- momencik-i-się-rozryczę-na-amenta), ale stadium I szybko przeszło w stadium neutralne. Po minucie "nowa pani" zdobyła 100% uwagi krasnala:) Dziś terapeutka sprawdzała reakcje na dźwięki, koncentrację, szybkość wychodzenia z nerw, umiejętność identyfikowania stanów emocjonalnych przez Frania i pewnie sto innych kwestii, których jako laik nie rozszyfrowałam.   Ostatnie instrukcje przed rozpoczęciem badania;-) W pewnym momencie p. terapeutka poprosiła, żebyśmy wyszli z sali. Obserwowaliśmy Frania przez jakiś czas przez lustro weneckie. Po kilku minutach musiałam wejść z powrotem, bo...Franiu przestraszył się kuchenki do zabawy. W sumie w czasie badania rozpłakał się dwa razy - w reakcji na jedno z nagrań i własnie na widok kuchenki. Krasnalek poczuł się w poradni na tyle swobodnie, że i przed badaniem i po nim chodził sobie po korytarzu z zaciekawieniem eksplorując nowe miejsce.    Zwiedzam sobie Trzeba przy tym powiedzieć, ze nie nie jest to taka typowa poradnia. Podczas naszego pobytu nie spotkaliśmy żadnego dziecka, korytarz (wyłożony wykładziną) był zupełnie pusty. Zapewne gdyby było w nim trochę dzieci z rodzicami, Franula nie byłby tak chętny do zwiedzania. Diagnoza ma być gotowa za około trzy tygodnie. Jest możliwość przekazania jej przez skypa, ale ponieważ mamy fatalnie wolne łącze, ustaliliśmy pierwotnie, że pojadę po nią sama. Po co jechać? Bo podczas przekazania diagnoza jest omawiana przez godzinę. Dziś zmieniliśmy zdanie - żeby nie wydawać dwa razy pieniędzy na paliwo, postanowiliśmy, że pojedziemy do Opola z Franiem. Zaraz po przekazaniu diagnozy mały będzie miał pierwsze zajęcia, na których terapeuci przekażą nam program terapeutyczny i zalecenia do pracy z krasnalem przez pierwszy miesiąc.Bardzo, bardzo, bardzo liczymy na doświadczenie terapeutów z Prodeste i na ich pomoc.. Wyjeżdżając do domu stwierdziliśmy, ze bardzo dobrze zrobił nam wczorajszy dzień. Był nam ogromnie potrzebny. Kilka godzin na luzie - spacer, plac zabaw, ZOO, uchachany Franulek... Szkoda tylko, ze Natalki z nami nie było. Dziś też postanowiliśmy, że choćby nie wiem co, pojedziemy z dziećmi przynajmniej na kilka dni na wakacje nad morze. Musimy pobyć trochę razem tak normalnie, zwyczajnie, jak rodzina bez zadań rehabilitacyjno-terapeutyczno-leczniczych. Po prostu bardzo nam tego potrzeba.Ze sprzedaży vouchera nic nie wyszło. Juz po ptakach, bo czas rejestracji wygranej minął. Wiemy o tym od jakiegoś czasu, ale nie było okazji, żeby o tym napisać. Jakieś dwa tygodnie temu z ciężkim sercem przekazałam informację Natce. Nasze kochane, mądre dziecko stwierdziło krótko:- Eeeeeeeeeeee tam, nic się nie stało. Gorzej by było jak byśmy mieli kasę na super wycieczkę, wykupili ją i dzień przed odlotem okazało się, że mamy nieważne paszporty.No. I wszystko w temacie:)Mądra i kochana ta nasza dziewczynka. Po powrocie do domu znalazłam w skrzynce mailowej opinię pani psycholog z PZG i wynik testu DSR. Nie będę tej opinii opisywała, po prostu kopiuję ją poniżej. Wrocław, 09.03.2012 OPINIA PSYCHOLOGICZNA  Dot. dziecka:  Franek Kossowski Ur. 07.08.2009  Franek jest pacjentem naszego Ośrodka od 10.2011 r. z powodu obustronnego niedosłuchu średniego stopnia. Uczestniczy regularnie w spotkaniach z logopedą i psychologiem. Znaczne trudności sprawia uczestnictwo chłopca w grupowych zajęciach logorytmicznych. Mimo wielu prób, Franek bardzo źle reaguje na zmianę sali, obecność innych ludzi, dźwięk pianina. Biorąc pod uwagę polepszenie funkcjonowania chłopca po korekcji ustawień aparatów słuchowych, możliwe jest występowanie deficytów w mechanizmach modulacji docierających bodźców słuchowych (jest to hipoteza wymagająca potwierdzenia) . Akceptacja zmian, nowości w otoczeniu jest dla chłopca problematyczna. W czasie spotkań indywidualnych Franek jest znacznie spokojniejszy, bierze udział w wielu proponowanych zabawach. Znaczną przeszkodą w wykorzystywaniu potencjału zajęć jest słaby kontakt z dzieckiem. Minimalny jest stopień nawiązywania kontaktu wzrokowego, reagowania na drugą osobę, zainteresowania kontaktem werbalnym. Sfera szeroko rozumianego kontaktu wymaga szczególnej uwagi, rozwijać ją można m.in. przez zabawy „naprzemienne” (Franek musi nauczyć się zwracać uwagę na inną osobę, czekać na swoją kolej), zabawę kierującą uwagę na twarz rozmówcy (malowanie twarzy, wykorzystanie rekwizytów, robienie „min”), prezentowanie bitów informacyjnych (obrazków, zabawek) na poziomie twarzy. Chłopiec naśladuje czynności, zabawy, także powtarza niektóre sylaby oraz rozumie poparte gestem proste pytania, co jest dobrym prognostykiem rozwoju tej sfery.Drugą sferą wymagającą intensywnego wspierania jest nadal rozwój motoryczny. Chłopiec jest poddawany specjalistycznej rehabilitacji ruchowej, która przynosi efekty. Rozwój motoryczny jest w tym wieku ściśle związany z psychicznym, im bardziej celowe, swobodne i intencjonalne będą ruchy Franka, tym więcej uwagi będzie mógł skierować na czynności poznawcze. W czasie spotkań wykonano test DSR, wynik ogólny na poziomie niskim (sten 2, centyl 7). Wyniki większości podtestów na poziomie niskim. Wynik przeciętny Franek uzyskał w 2 podtestach: „klocki” i „zachowania społeczne”. Bazgranie, porównywanie, pamięć, mowa i motoryka wymagają stymulacji i ćwiczeń.Skala obserwacyjna testu wskazuje na przeciętny wynik adaptacyjności (mimo dużej podatności na rozproszenie uwagi) oraz przeciętną wrażliwość. Bardzo wyraźna jest rytmiczność (wynik wysoki), niski natomiast wigor (ze względu na reagowanie na nowość). Chłopiec jest poddawany intensywnej rehabilitacji, istotne jest aby program oddziaływań na dziecko był spójny. 