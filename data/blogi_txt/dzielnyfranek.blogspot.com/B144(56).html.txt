W ubiegłoroczne wakacje odwiedziliśmy Anię Mroczek, która przekazała nam wtedy kolejnego aniołka na aukcję na rzecz Frania. Aniołka schowaliśmy do kartonu, którego po przeprowadzce... nie mogliśmy odnaleźć. Sytuacja ta nas koszmarnie stresowała i było nam najzwyczajniej w świecie głupio w stosunku do Ani. Zgubić TAKI dar!  Całe szczęście jakiś tydzień karton odnalazł się! Napisane było na nim jak byk WAŻNE!!:)  Kamień spadł nam z serca:)  Wczoraj wystawiłam więc wreszcie na Allegro Anioła Stróża od Ani.   Tak pisze ona o swoim dziele:   "Wisior stworzony w pełni własnoręcznie ze srebrnej blachy i różnej grubości srebrnych drucików, specjalnie z myślą o Franiu.Taki osobisty Anioł Stróż, uciekł z anielskiego chóru - stróż szczęścia i dobrobytu. [...]"       fil-coś  Obok aniołka pojawiło się trochę nowych książek dla dzieci i dorosłych, fil-cosie autorstwa ciotki Karoliny (połowa sprzedała się zaraz po wystawieniu) oraz kule Temari w formie bombek, które na aukcje dla Frania wykonała kolejna ciotka Karolina. Może ktoś będzie chciał nadać swojej choince egzotyczny japoński sznyt?:) Zapraszamy do zajrzenia na sam koniec aukcji Franiowych na Allegro.  Serdecznie dziękujemy za wszystkie dary:)      *** Francik za sprawą doktora pulmonologa od piątku jest na większej ilości leków i inhalacji - ma je dostawać przez okres 10 dni. Potem mamy wrócić do zwykłych dawek sterydów. Już od wczoraj widać zdecydowaną poprawę oddechową. Niestety pan doktor stwierdził, że w tej chwili krasnal nie nadaje się na oddział szpitalny. Jak to pan dr obrazowo określił - oskrzela Frania są w niekończącym się stanie zapalnym, taki porespiratorowy balast i naprawdę nie trzeba wiele, wystarczy całkiem niegroźny wirus, żeby Franio miał problemy oddechowe. Tymczasem za tydzień mieliśmy ruszać z krasnalem w drogę do kliniki w Warszawie. Jutro lekarze w klinice będą się naradzać, co zrobić z naszym zawodnikiem. Nie mam pojęcia, co uradzą - czy wprowadzanie leków w domu czy jednak przełożenie hospitalizacji. Ani jedno ani drugie wyjście nie jest dobre. Któreś jednak musi się okazać mniejszym złem.. 