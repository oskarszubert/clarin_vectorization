Nie chcę, aby komukolwiek  umknęły  słowa p. dr Joanny Ławickiej z Prodeste w Opolu, które popełniła w komentarzu do poprzedniego mojego wpisu, dlatego przytoczę je w tym poście.  Poradnia pilnie potrzebuje wsparcia, aby móc kontynuować i rozwijać swoją działalność i nadal pomagać dzieciom z terenu całej Polski. Być może ktoś z Was zna firmę, która zechciałaby wesprzeć działalność tego tak ważnego dla naszych dzieci miejsca?  Nie wyobrażam sobie, żeby Prodeste miało zniknąć z mapy Polski. W Poradni pracują prawdziwi Fachowcy, dzieci nie są traktowane taśmowo, terapia dostosowana jest do indywidualnych potrzeb każdego dziecka i dlatego przynosi tak spektakularne efekty. Nikt nigdy nikogo nie pogania, żadne pytanie nie jest zbyt błache, żaden nasz problem nie jest zbywany. Znamy numer telefonu i adres mailowy terapeuty prowadzącego dziecko, żeby mieć z nim/nią kontakt na bieżąco. Mamy poczucie, że nasz Franio jest najważniejszym dzieckiem dla terapeutów z Prodeste. To, uwierzcie, nie jest częste uczucie. Możecie pytać, dlaczego tak się angażujemy. Bo nie wyobrażamy sobie, że mogłoby Prodeste nie być. Bo przeprowadziliśmy się do Opola specjalnie dla tych wyjątkowych, fantastycznych ludzi, dzięki którym nasz Franio ma realną szansę na samodzielność w życiu.  Jeśli ktoś z Was ma jakiś pomysł, zna sponsora, sam chciałaby nim zostać albo wygrał w totka i nie ma co zrobić z nadmiarem gotówki, to tu w Opolu jest instytucja pilnie potrzebująca wsparcia. Kolejny raz bardzo liczymy na Was  "[...] Co do informacji o poradni, bo dochodzą do mnie pytania o sytuację czytelników tego jakże zacnego bloga - odpowiadam :-) Tak, sytuacja jest trudna. Nie chcemy tego ukrywać - fundacja potrzebuje pomocy. Wkrótce, jako OPP zamieścimy wymagany prawem raport finansowy na naszych stronach - każdy będzie mógł się zapoznać z tym, jak gospodarujemy środkami - będzie można zobaczyć, że staramy się to robić z dużą, bardzo dużą dbałością i oszczędnością... Jednak - jeżeli chcemy utrzymać ten poziom usług, który oferuje poradnia (a chcemy bardzo), jeżeli chcemy też mieć w końcu możliwość organizowania innych działań niż nasze "pierwsze dziecko", czyli poradnia (a chcemy bardzo) to najpierw musimy zrobić wszystko, żeby to dziecko wesprzeć.    Obecnie koszt utrzymania poradni znacznie przekracza jej dochód - łatamy to jak możemy szkoleniami z których zdecydowana większość przychodu jest przeznaczana na dofinansowanie poradni. Staramy się wszędzie, gdzie tylko się da szukać oszczędności. Ale nasze zadłużenie rośnie i nawet, jeżeli w najbliższym czasie uda nam się je zmniejszyć (a uda), to sytuacja wkrótce zacznie się od początku - będą wakacje, nie będzie szkoleń i.... no właśnie. Dlatego - musimy znaleźć sponsorów, którzy chcieliby wspierać naszą działalność nawet niewielkimi darowiznami. Wtedy nie tylko odetchniemy w tej kwestii, ale też będziemy mogli zacząć myśleć o kolejnych działaniach. Myślę, że wkrótce zaczniemy intensywnie informować o różnych krokach, które zaplanowaliśmy w ostatnich dniach. I generalnie jesteśmy dobrej myśli, mimo, że obecnie nie jest łatwo. Jeżeli możecie, chcecie - wspierajcie nas - jakkolwiek:-) Nawet dobrym słowem:-) My staramy się ze wszystkich sił i bardzo wierzymy, że te wysiłki nie pójdą na marne. Serdecznie wszystkich pozdrawiam, uściski dla Franuśka :-) Joanna Ławicka" 