To znaczy Franio śmiga - na łyżwach!!:) Najpierw krasnal dostał łyżwy na dwóch płozach, ale źle mu się na nich stało. Pani z wypożyczalni zaproponowała więc, aby krasnalek wskoczył w figurówki. Wskoczył i...był szał! Martyna powiedziała, że miał po prostu niewiarygodną frajdą z jazdy i chichrał się w głos. Krasnal dostał krzesełko, o które się opierał i dreptał powolutku do przodu. Po krótkim czasie jednak stwierdził, że jako mistrz lodowiska nie potrzebuje już asekuracji i zdecydowanym gestem pokazał Martynie 'SAM'. Efekt - pac na cztery litery. Jak się wtedy wkurzył! Na lód, na łyżwy, na wszystko dookoła. I po kim on ma te nerwy????:) W drodze do przedszkola uspokoił się i gdy tylko wszedł do budynku i usłyszał głosy dzieci, na buziaku pojawił się taaaaki uśmiech:) Plan na popołudnie  Materiału fotograficznego niestety brak, ale za tydzień skoczę przed pracą na lodowisko z aparatem i uwiecznię te cudne chwile. Przede wszystkim jednak chcę to sama zobaczyć:) Jest jednak jeden mały problem - Ewa, która będzie się opiekowała Franiem w przyszłym tygodniu, nie jeździ na łyżwach... Ewa, w weekend lodowisko jest otwarte - masz dwa dni na naukę!!:) Teraz o sprawie wiedzą już wszystkie Franiowe Ciotki i Wujkowie, nie masz więc wyjścia, musisz sprostać zadaniu:) Franek zmienia życiorysy ludzi...:) (Mam nadzieję, że nie oberwie mi się za ujawnienie tej tajemnicy).   My się uczymy a Franio odpoczywa...  Odebrałam dziś krasnalka o godz. 13, był padnięty jak betka. W domu trochę odpoczął i po godz. 15 ruszyliśmy do miasta, do Polskiego Związku Głuchych na pierwszą lekcję naszego kursu języka migowego. Kurs jest zorganizowany specjalnie pod kątem potrzeb Frania - bierzemy w nim udział my i dziewczyny - Ewa i Martyna.  Podczas zajęć nie było łatwo, ale daliśmy radę.  Jutro będziemy mieć zakwasy w dłoniach;-) Najfajniejszy był moment pod koniec spotkania, gdy dołączył do nas Franio, usiadł mi na kolanach i dokładnie naśladował panią Ewelinę prowadzącą zajęcia. Prowadzi ona także terapię logopedyczną krasnalka w PZG, więc - co tu dużo mówić - jest to po prostu układ optymalny.    ...do czasu, gdy postanowił pouczyć się z nami.  Na najbliższej terapii Francika, p. Ewelina da nam książeczkę, na podstawie której dziewczyny będą mogły w przedszkolu poprowadzić zajęcia na temat dzieci niedosłyszących i nauczyć dzieciaczki kilku podstawowych znaków, aby rozumiały one Frania.  Po dniu pełnym wrażeń krasnalek padł godzinę wcześniej niż zwykle. 