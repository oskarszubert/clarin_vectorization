Sprawiedliwość musi być,  więc i dzieciaki świętowały z rodzicami:)  Dzisiaj mamy z Natkowo-Frankowym tatą dość okrągłą rocznicę ślubu. Z tej okazji zamarzyło się nam coś absolutnie ekstremalnego - krzyżówka skoku na bungee z weekendem w spa. Żebyśmy mogli nasz zamysł zrealizować, musieliśmy poprosić o pomoc najcudowniejsze Frankowe ciocie wolontariuszki, Ewę i Martynę, aby przez około 3 godziny zaopiekowały się krasnalkiem. Kochane dziewczyny zgodziły się bez mrugnięcia okiem. Tym sposobem wczoraj (bo dziś pracuję cały dzień)  zrealizowaliśmy nasze marzenie - POSZLIŚMY DO KINA:) Dziewczyny jeszcze kazały nam iść na kawę! Byliśmy posłuszni:)  Nie wspomnę już nawet, że najpierw kina znaleźć nie mogliśmy, gdy w końcu dopadliśmy do kasy pan poinformował nas, że zaraz zaczyna się "Noc oczyszczenia". Byliśmy zdesperowani, ale nie aż tak:) To miał być weekend w spa a nie teksańska masakra;-) Okazało się jednak, że w sali obok leci "Kac Vegas III", wybraliśmy więc tę opcję. I i II nie widziałam, ale III jest dość specyficzna:) Najważniejsze jednak, że przynajmniej kilka razy śmialiśmy się w głos, wciągnęliśmy do tego pudło pop-cornu i opiliśmy się czymś, co ponoć było colą. Kawa i ciacho dopełniły całości. Taki luz, relaks...to był nawet tydzień a nie weekend w spa. Dziękujemy Wam kochane dziewczyny za pomoc! Gdyby nie Wy, nic by z naszego szalonego planu nie wyszło.  Dziś Natula złożyła nam życzenia kończąc je słowami "Wytrzymałości w wychowaniu swoich szympansów" - jaka rozbrajająca szczerość:), pod adresem Frania usłyszeliśmy litanię pochwał w Fundacji Dom (m.in., że lgnie do dzieci!!!!) a jak tata po niego przyszedł, z głośnym protestem uciekł w drugi kąt sali - nie chciał iść do domu! Bardzo prawidłowy objaw:) Fantastyczne dwa dni.  15 lat za nami. Ponoć co 7 lat każde małżeństwo przechodzi jakiś kryzys, wynikałoby z tego więc, że  - statystycznie rzecz biorąc - dwa już za nami. Skoro je przetrwaliśmy, to jest chyba szansa na kolejne 15 lat. 