Kochane Ciocie, kochani Wujkowie,     bardzo się cieszę, że się stęskniliście za moim pisaniem. Może ja nie zostanę jednak ekspery-mentatorem aparatów słuchowych w Szwajcarii ani prezydentem w Warszawie? Cooo? Może lepiej będę pisarzem? Tylko musicie powiedzieć mamie, żeby mi częściej swojego lapka dawała do zabawy. To znaczy do pisania. Bo  z mamą bardzo trudna jest rozmowa o tym. Naprawdę. Ale tata też mówi że z mamą czasem trudno się rozmawia.        Oj trudny jest świat dorosłych.. Mama mówi, że psychicznie bardzo przeżyła moje ostatnie badania. Hm... ja je przeżyłem. Nie psychiczne, ale przeżyłem. Nie wiem jak. Chyba przeżyłem dobrze. I prawie bezpawiowo (raz się nie liczy).    Mama opowiadała tacie, że jak ta pani, co mama z nią o mnie rozmawiała w Opolu, spytała w jaki sposób mama i tata się bawią ze mną spontanicznie, to mama powiedziała, że nie wie co to jest spontaniczna zabawa. Że zawsze jest drugie dno.   No masakra normalnie zrozumieć rodziców!!! Drugie dno w zabawie??? O co chodzi??   Ja tam się potrafię bawić spontanicznie, nie mam z tym problemu.  Na przykład w Opolu chciałem się spontanicznie pobawić gaśnicą. No to mi rodzice nie pozwolili. Faktycznie nie mają pojęcia o spontaniczności. A ciekawe dlaczego strażak Sam może się bawić gaśnicą, cooo? Że niby starszy ode mnie?? Tak chłopaki na turnusie mówili – że starszym więcej wolno. Ale ja nie chcę być starszy bo wtedy nie będę się potrafił bawić spontanicznie. Tak jak mama i tata. I będę szukał drugiego dna. Ale gdzie go szukać???? Wszystkie nasze garnki przejrzałem – niektóre mają przypalone dno, inne obite (mama mówi, że nowe musi kupić), ale żaden nie ma drugiego dna.  Świat dorosłych jest jak pudełko czekoladek.  Nigdy nie wiesz jacy rodzice ci się trafią.  Ani jaka starsza siostra.     Całuję Was mocno Franio     Ps. Moi rodzice i siostra są fajoscy (Natalki ulubione słowo). Może mama i tata są trochę mało spontaniczni i mają drugie dno, ale najważniejsze, że nas kochajom...ą..om... doooooooooobra, kiedyś się nauczę;-)  Natalka jest za to potrójnie spontaniczna;-) 