Opisuję tutaj najważniejsze wydarzenia z Franiowego życia. Oprócz nich dzieje się jeszcze dużo innych spraw, często niezbyt spektakularnych, ale także ważnych dla krasnalka. Są to różne ustalenia, rozmowy, opinie, dokonywanie wyborów, załatwianie spraw papierkowych itp. W ostatnim czasie miało miejsce wyjątkowo dużo takich uzgodnień "we franiowej sprawie", dzisiaj zaliczyliśmy wyjazd do Wrocławia z krasnalkiem (dzielny był!), wczoraj zaś otrzymałam mailem od "wujka Radka" ocenę poziomu rozwoju motorycznego Franuli.  Nie, bezpośrednio nam ona nie jest potrzeba, potrzebuje jej (cudowna) pani psycholog prowadząca sprawy Franiowe w Poradni Psychologiczno- Pedagogicznej w Opolu.   Po przeczytaniu opinii wymieniłam z "wujkiem Radkiem" kilka maili m.in. na temat wzorca chodu krasnalka. Żebyście wiedzieli z jakim mądrym terapeutą ma szczęście pracować nasz krasnal, przytoczę tutaj tylko fragment jednego z maili.  "Łopatki powinny pracować niezależnie od miednicy i siebie nawzajem - nazywa się to dysocjacją. Jeśli jej nie ma (dysocjacji), to mamy do czynienia ze swoistą sztywnością ruchów, wzorcem "an block".Faktycznie, są takie objawy u Franka, ale nie mocno nasilone.Mam rekę na pulsie, ale uważam, że Młody ma teraz poważniejsze zadania przed sobą - mianowicie, rozwój społeczny i poznawczy.W tzw. międzyczasie musimy popracować nad propriocepcją i schematem ciała, żeby potem łatwiej było wykształcić prawidłowe wzorce ruchu.To, o czym piszesz (praca nóg), wynika po części z byłej asymetrii, a po części z zaburzonego napięcia mięśniowego; stąd też nieprawidłowe ustawienie miednicy i dalej, nie taka, jak być powinna praca nóg.Wszystko to jest do zrobienia, ale później. Teraz sensoryka i "otwieranie na świat"."Ładnie chodząc" Franek nie będzie nawiązywał relacji z innymi, ale umiejąc komunikować się efektywnie z innymi, będzie mógł nauczyć się prawidłowo chodzić."   Terapeuta dostrzegający nie tylko swój "wycinek rzeczywistości", lecz traktujący dziecko holistycznie, jest po prostu skarbem. W Opolu mieszkamy już od pięciu miesięcy. Pierwsze dwa straciliśmy na zagryzaniu palców z nerwów - uda się? nie uda się? itd.. Trudny to był czas - przeprowadzki, nowe miejsce, sprawy Franiowe, Natkowe - wszystko na raz. Już w tamtym wariackim czasie ruszyły pierwsze terapie Frania. Wszystkie decyzje ich dotyczące staraliśmy i staramy się od zawsze podejmować na spokojnie i z ogromną rozwagą. Łatwo nie jest, bo nie jesteśmy stąd, nie znamy "opolskiego rynku terapeutycznego", ale słuchamy i radzimy się ludzi mądrzejszych od nas, zawsze życzliwie służących nam radą. Uważamy, że narazie dokonaliśmy najlepszych możliwych wyborów dla krasnalka. Zdarzyło się nam także kilka "wpadek", ale nie błądzi tylko ten, kto nie szuka.   I dalej, powoooluuutku, układamy kolejne elementy opolskiej układanki.        ****    Opole, 10-02-2013 Franciszek Kossowski ur.07-08-2009 r.   Ocena poziomu rozwoju motorycznego   Rozwój motoryczny Franka jest nieharmonijny. Fakt ten jest powodowany wieloczynnikowo. Duży wpływ na motorykę dziecka mają znaczne zaburzenia sensoryczne oraz brak umiejętności uczenia się ruchu przez naśladownictwo. Nie bez znaczenia pozostają także indywidualne predyspozycje i możliwości dziecka  determinowane przebiegiem okresu noworodkowego i niemowlęcego.   W chwili obecnej Franek jest, adekwatnie do wieku, dzieckiem w pełni samodzielnym, choć nie wszystkie funkcje życiowe realizuje w prawidłowych wzorcach motorycznych.   Nieprawidłowe nawyki postawy i ruchu manifestują się u chłopca poprzez nieprawidłowe wzorce stania i siadu. Przyczynę mogą stanowić zaburzenia przetwarzania sensorycznego takie jak: niedobory czucia głębokiego, nadwrażliwość taktylna, słuchowa, zaburzenia koncentracji uwagi, ale także nieprawidłowa dystrybucja napięcia mięśniowego.   W pozycji stojącej Franek wykorzystuje do funkcji nieprawidłową rotację wewnętrzną kończyn dolnych i tyłopochylenie miednicy. Może to skutkować nieprawidłowościami w budowie i funkcji kolan oraz stóp. Zaburza również umiejętności równoważne dziecka. Wzorzec ten wzmacniany jest ponadto  nieprawidłowym nawykowym siadem, tzw. „W”, który dodatkowo obciąża kręgosłup, zaburzając jego naturalne krzywizny.   Podczas realizowania niektórych, trudnych dla dziecka aktywności ruchowych, w niewielkim stopniu, manifestuje się asymetria w obrębie tułowia. Bez odpowiedniego wsparcia terapeutycznego, Franek może realizować nowe  umiejętności wykorzystując patologiczne wzorce postawy, co pociągnie za sobą dalsze nieprawidłowości rozwojowe.   Z uwagi na ograniczoną komunikację z Frankiem trudno jest ocenić Jego poziom orientacji w schemacie i obrazie ciała. Nie zmienia to jednak faktu, że obserwuje się zaburzenia w zakresie somatognozji i kinestezji. Aktualnie Franek wymaga systematycznego usprawniania ruchowego, którego celem powinno być hamowanie nieprawidłowych wzorców ruchu  i postawy oraz torowanie prawidłowych, na bazie normalizacji napięcia mięśniowego (centralnie obniżonego) i stałego dostarczania bodźców proprioceptywnych. Duże znaczenie ma również stymulacja innych układów zmysłowych, w szczególności taktylnego, słuchowego i westibularnego.   Zaleca się również korekcję funkcji stóp poprzez kinezjotapping oraz dopasowanie i stosowanie wkładek korekcyjnych do obuwia, a także prawidłową pielęgnację w warunkach domowych – zachęcanie dziecka do korzystania  z lokomocji w pozycji czworaczej oraz siedzenia w różnych pozycjach (na piętach,  bokiem, w siadzie prostym i skrzyżnym) podczas aktywności spontanicznej.     mgr Radosław Rogoziński     terapeuta NDT Bobath   i Integracji Sensorycznej 