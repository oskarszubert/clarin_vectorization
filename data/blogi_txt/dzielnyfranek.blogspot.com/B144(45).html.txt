Życie z dzieckiem niepełnosprawnym przypomina olimpiadę. Czasem odbywa się sprint, niemal bez przerwy bieg z przeszkodami a rodzice dla psychicznej zdrowotności muszą od czasu do czasu miotnąć kulą lub innym oszczepem.  O zapasach z eNeFZetem już nawet nie wspominam. Często rodziny dzieci niepełnosprawnych stają do walki w ringu - walki z czasem i o duże pieniądze. Do takiej walki stanął Franiowy kumpel, Aleks.   Aleks jest wcześniaczkiem, rówieśnikiem Frania. Z jego mamą, Beatą, poznałyśmy się na forum dla wcześniaczków krótko po narodzinach chłopców. Początkowo wydawało się, że biegu po zdrowie Aleks zaczął wyprzedzać Franka, w okolicach roku jednak u tego malutkiego tygryska padła diagnoza: czterokończynowe mózgowe porażenie dziecięce. Aleks ma bardzo spastyczne nóżki, co jest źródłem nieustającego bólu dla tego małego tygryska. Jest sposób, by pomóc Aleksowi - rizotomia metodą prof. Ulizbata. Zabieg odbędzie się 1 sierpnia 2013 r. Czy mały tygrys powinien się cieszyć? No jasne! Radość byłaby jeszcze większa, gdyby tego typu zabiegi były refundowane. Niestety nie są. Tygrys Aleks ma fajną rodzinę z mamą tygrysicą na czele i czterema braćmi tygrysami przy boku (tata lew dzielnie pracuje na całe tygrysie stadko), więc rodzina powiedziała, że Aleks zabieg będzie miał i basta. Problem polega "tylko" na tym, że potrzeba nań pieniędzy. Niemało niestety. Cena zabiegu to 10.900 zł. Do tej pory udało się zebrać 560 zł.  Kolejny raz proszę Was o pochylenie się nad prośbą o pomoc dla znajomego dziecka. Dzięki zabiegowi jest szansa, ze Aleks może nawet chodzić, na bank napięcie mięśniowe się zmniejszy i Aleks będzie miał lepszy komfort życia. Portal siepomaga.pl włączył się do akcji pomocy dla Aleksa. Wystarczy drobna wpłata - złotówka do złotówki i zbierze się miarka. Bardzo wierzę, że się uda i że Aleks z rodziną zwycięży w tym wyścigu z czasem o duże pieniądze.  TU dokument potwierdzający zabieg.  Klikając TUTAJ można pomóc małemu tygryskowi poprzez portal siepomaga.pl a TUTAJ z kolei są aukcje charytatywne Allegro.  Dziękuję Wam z całego serca za pomoc dla Aleksa. 