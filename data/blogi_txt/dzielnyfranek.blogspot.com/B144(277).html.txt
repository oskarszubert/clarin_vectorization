Czas najwyższy je opisać, choć przyznam szczerze, przychodzi mi to z trudem, bo po powrocie do domu dopadła w swe łapska szara rzeczywistość i nie chce z nich wypuścić. Będzie więc krótko (tak przynajmniej teraz myślę, zobaczymy jak wyjdzie). Opowieść o promykowych wakacjach muszę zacząć od Wielkiego Wybuchu, czyli dnia, w którym otrzymałam informację od Fundacji "Promyk Słońca", że wraz z trzema innymi rodzinami (KingKongami, Preclami i MałymiFrankami) otrzymujemy w nagrodę tygodniowy pobyt w super pensjonacie spa w...Karpaczu. Gdy przeczytałam te słowa siadłam z wrażenia.  Podwójnie. 1. Bo nagroda. 2. Bo Karpacz. Poszłam do rodziny i przekazałam wieść radosną. Spojrzeli na mnie, jakbym proponowała im wyprawę na księżyc. - Do Karpacza??? Ale super! To ja nocuję u Natki!!! Tyle reakcja Natki (druga Natka to przyjaciółka naszej Natki). Świetnie. Już widziałam oczami wyobraźni ten nasz pobyt w Karpaczu... Napisałam maila do Fundacji z pytaniem o możliwość zmiany miejsca wyjazdu z Karpacza na Bałtyk.  Wiedzieliśmy, że tak krótko po wyprowadzce z naszych stron ten wyjazd nie miałby nic wspólnego z wypoczynkiem. Fundacja zgodziła się bez żadnego problemu na zmianę kierunku wyjazdu. Zaproponowano nam, abyśmy znaleźli sobie pensjonat/hotel spa nad morzem. Do dyspozycji mieliśmy 3500 zł. Okazało się, ku naszemu ogromnemu zdziwieniu, że znalezienie nad morzem hotelu porównywalnego z karpackim spa za 3500 dla rodziny czteroosobowej na tygodniowy wypoczynek jest ogromnie trudne. Drogo u nas, kurka wodna! Fundacja też próbowała wytargować jakieś rabaty, ale kiepsko to szło (tu dziękuję pani Agacie Janiszewskiej z Fundacji za cierpliwość i nieustającą chęć pomocy). Ostatecznie zdecydowaliśmy się na wyjazd z dopłatą do hotelu będącego także ośrodkiem rehabilitacyjnym. Taaaak, wiem jak to brzmi:) Ale to taki ośrodek nadmorski, z basenem, porównywalny zapewne z karpackim spa, w którym wypoczywały pozostałe trzy rodziny. Fakt, że był to ośrodek rehabilitacyjny dawał nam poczucie bezpieczeństwa. Nasz wybór był strzałem w dziesiątkę!  Zaraz po przyjeździe spytałam czy jest możliwość ustalenia dla naszego krasnala odpowiedniego jadłospisu. Było to możliwe - od razu skontaktowano mnie z p. kierownik ds. żywienia i omówiłyśmy wszystko. Dla naszego księciunia szef kuchni gotował więc specjalne obiadki, co nie było, tak między Bogiem a prawdą, wielką filozofią, bo Franc toleruje tylko trzy zestawy obiadowe: 1. naleśnik z serem, 2. pierś z kurczaka i 3. rybę smażoną. Drugiego dnia dowiedzieliśmy się, że wśród fizjoterapeutów jest spec pracujący z takimi zawodnikami jak Franek. Ha! Super! Wykupiliśmy więc dla Francikowych stópek i nóżek fachowe masaże. Pan wujek masażysta robił też Franowi porządny drenaż, bo krasnalkowe zalegania niestety przybrały nad morzem na sile. Wieczorny spacer  W sumie na plaży nie spędzaliśmy zbyt dużo czasu ze względu na straszne upały - szliśmy rano na godzinę i wracaliśmy dopiero po 18 (nie jesteśmy typami słońco- i upałolubnymi).  W ciągu dnia chodziliśmy na basen i spędzaliśmy czas na zacienionym terenie hotelu - Francyś brykał na placu zabaw lub jeździł na rowerku.  Przyznam szczerze, że złapanie luzu zajęło nam kilka dni. Chyba dopiero po trzech dniach przestaliśmy gonić. Dlaczego gonić? Byliśmy tak zestresowani faktem, że wreszcie mamy urlop, że postanowiliśmy maksymalnie wykorzystać każdą godzinę owego. Skoro więc śniadanie było od godz. 8.00 do 10.00, my stawialiśmy się punktualnie o 8.00... Do czasu aż ze zmęczenia nie daliśmy rady wstać po 7:) Doooooooooobra, możecie się z nas śmiać:) My też się z tego śmiejemy:)   Oczywiście przed wejściem na plażę była tablica informacyjna z dwoma piktogramami. Myślę, że pod tą tablicą spędziliśmy z Frankiem porównywalnie tyle samo czasu, co na plaży. I co chwilę, gdy tylko Franek pokazał znak 'pies' musieliśmy powtarzać, że "nie wolno wchodzić na plażę z psami". Ledwie to powiedzieliśmy, Franula pokazywał 'pić', więc trzeba było wyrecytować, że "nie wolno pić alkoholu na plaży". Zastanawiałam się czy właśnie dlatego krasnal miał pewne opory przed piciem na plaży..;-) Yh, mamy nadzieję, że minie Frankowi ta fiksacja piktogramowa.  Naprawdę fantastyczny był  to czas. Takie ataki śmiechy wywoływały we Franulu okrzyki taty "kuuuukuuuurydza z jagooodami":)            Nadmorski zastępca Bolesława           Frankowe wyczyny w basenie zapierały dech w piersiach:)  To jest niekwestionowany hit tego wyjazdu. Wieczorne spacery nad morzem            Cały teren hotelu był zadrzewiony - w ten upał cień był prawdziwym zbawieniem Wygłupy w drodze nad morze          W oczekiwaniu Franiutkowy na masaż      Franio postanowił wprowadzić na olimpiadę nową konkurencję - kolarstwo morskie:)        Krasnal zaliczył także pierwszą w życiu minutę gry w tenisa;-)     A tak nawiązywał znajomości z rówieśnikami, ehm...tzn. rówieśniczkami;-)   ﻿  Nie obyło się bez dramatu - a imię jego czterdzieści i cztery...ziarna piasku na Frankowej łapce.     Morze w obiektywie Natki - wieczorny spacer    Po pobycie nad morzem spędziliśmy kilka dni u rodziny w Szczecinie. Do domu wracaliśmy na sygnale, prosto do gabinetu Franiowej pani doktor. Niestety Franula ma ostre zapalenie górnych dróg oddechowych i jest na antybiotyku. W niedzielę ruszamy z nim do kliniki w Poznaniu i do tego czasu krasnal MUSI być w 100% zdrowy. Dziś Franula czuł się już lepiej, więc myślę, że do soboty nie będzie już śladu po katarze i zaleganiach.       Na zakończenie jeszcze jedno zdjęcie autorstwa Natki 