Trochę się zastanawiałam czy pisać o tym na blogu, ponieważ jednak czas nas goni, nie ma nad czym się zastanawiać. Nie będę zaczynała od Wielkiego Wybuchu, ino od razu przejdę do rzeczy: podpisaliśmy umowę przedwstępną na sprzedaż domu. Jak wszystko pójdzie dobrze w tym miesiącu będziemy finalizować sprzedaż, w grudniu powinniśmy już być u siebie. Napiszę inaczej: nie zakładamy już innego scenariusza.  W czym problem? W znalezieniu mieszkania na listopad.. W obecnym mieszkaniu możemy mieszkać do końca października. Nasza domowa rewolucja trafiła na trudny czas - studenci rozpoczęli rok akademicki. Nikt nie chciał we wrześniu wynająć mieszkania na 2-3 miesiące, lecz od razu na rok. Stąd jedno mieszkanie we wrześniu, teraz kolejne w październiku. No i szukamy dalej. Łatwo nie jest.  Tu moja prośba - może zaglądają tu Franiowe Ciocie i Wujkowie z Opola i okolic: jeśli usłyszelibyście o mieszkaniu do wynajęcia na miesiąc listopad, dajcie znać, proszę (mail: dzielny.franek@gmail.com). Może ktoś usiłuje sprzedać mieszkanie, w którym nikt nie mieszka i akurat tak krótki okres wynajmu by mu pasował? Będziemy wdzięczni za każdą informację. Mówimy już gdzie i komu możemy. Musi się coś w końcu znaleźć. Że co? Że bez entuzjazmu jakoś tak piszę o tak ważnej sprawie? Entuzjazm dziki będzie, gdy wyjdziemy od notariusza. Obiecuję. Narazie ino się denerwujemy, żeby wszystko się powiodło;-)     A co we franiowych sprawach: ustaliliśmy datę diagnozy klinicznej - 30.X. Kwestia terapii logopedycznej ciągle w zawieszeniu. Wczoraj dzwoniła do mnie pani neuro- i zarazem surdologopeda z Polskiego Związku Głuchych w Opolu. Namiar na nas dostała od pani dyrektor z przedszkola integracyjnego, w którym od 1.XI Franiutek zacznie WWR.  Rozmawiałyśmy dość długo. Mówiłam, że chcemy Franiowi tak ułożyć plan terapii, aby nie przynosił on krasnalkowi szkody, aby maluszek pracował z dobrymi specjalistami i aby go nie przestymulować, że zależy nam na komunikacji alternatywnej itd. W dodatku wszystko musi się odbywać powoli, bo dla krasnalka to jest trudny czas ze względu na ciągłe zmiany. Poprosiłam panią logopedkę o numer komórki i czas do namysłu. Moje wrażenie po tej rozmowie telefonicznej jest bardzo pozytywne, bardzo możliwe, że spróbujemy podjąć tam terapię logopedyczną. O ile  oczywiście znajdą się dogodne terminy.      Na SI wczoraj był szał - Franula nie mógł się doczekać spotkania z panem Radkiem:) Dziś przed spotkaniem z ciocią Eweliną w Prodeste dosłownie aż tupał nogami zniecierpliwiony.  Miód na serce.  Naprawdę.  A Natulka jest najdzielniejszą i najkochańszą starszą siostrą na świecie. 