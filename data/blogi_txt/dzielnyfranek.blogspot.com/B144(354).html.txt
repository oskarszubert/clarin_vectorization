Pierwszy rowerek!:)  Tak, tak, Franio dostał wczoraj pierwszy prezent urodzinowy:) Urodziny dopiero za 3 miesiące, ale chrzestna ciocia Sylwia stwierdziła, że nie wiadomo czy w sierpniu jeszcze będziemy tu mieszkać, więc prezent dają już teraz (ciocia Sylwia mieszka za płotem). Krasnalek dostał swój pierwszy w życiu rowerek! Radości nie było końca:) Franio już w ubiegłym roku patrzył tęskno-zafascynowanym wzrokiem na dzieci na rowerkach, ale wtedy nie mogło być nawet mowy o rowerku - nie utrzymałby się jeszcze na nim. Teraz to już inna sprawa - chłop jak dąb, siłę ma, więc trzeba się uczyć pedałować!:)     Było ciacho - prawie jak na urodzinach:) Tu z chrzestną Sylwią  Jazda na rowerku odbywa się na razie tylko w domu. Niestety Franuś od wczoraj znowu ma problemy z wyjściem na dwór. Myślę, że winny jest temu wiatr. Spróbujemy może jutro podjechać z nim do Parku Zdrojowego w Cieplicach, tam bardzo lubi spacerować. Może uda się go przekonać do jazdy rowerem na dworze jak zobaczy inne dzieci? Zobaczymy.      Taki jestem szczęśliwy chłopak!     Ja przerabiam kolejny etap naszej rewolucji pt. "Stres-koszmarny- że-się-nie-uda". Wiele osób dookoła nas powtarza: "Życzę Wam jak najlepiej, ale wiesz jak długo teraz się sprzedaje domy". Wiem. I ta świadomość niestety nam nie pomaga.  Powtarzam sobie, że przecież nie może się nie udać, kurczę, po prostu nie może, ale stres kolejny raz się przyssał do nas i odessać się nie chce. 