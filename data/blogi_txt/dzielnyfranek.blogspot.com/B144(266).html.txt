Mimo że Francik w ciągu ostatniego roku zrobił tak niesamowity postęp w zakresie komunikacji, to ciągle zdarzają się sytuacje, w których mamy spore problemy, aby się z Krasnalem dogadać. A to dlatego, że mały nie potrafi przekazać nam tego, co siedzi w jego głowie, a to dlatego, że "sepleni migając" i mamy problem z odczytaniem znaków, a to wreszcie dlatego, że rodzice mają sklerozę i...sami zapominają znaków, których nauczyli dziecko. Wot, starość idzie, panowie i panie. Dziś właśnie miała miejsce sytuacja niedogadania spowodowana sklerozą rodzicielską. Krasnal podszedł do nas tuż przed obiadem i zamigał znak gazeta. - Gazeta? Jaka gazeta? Franio myśli. Po chwili miga jeszcze raz. - Książka, Franiu? - Ti. - Jaka książka? Tu mały zamigał coś, co nas kompletnie zbiło z pantałyku.        - Superman?? - Nie! - Spiderman?? - NIEEE! I tak kilka(naście) razy z rzędu. Franula denerwował się coraz bardziej, my też byliśmy mocno sfrustrowani faktem, że nie rozumiemy, co nam mały próbuje powiedzieć. - Znasz jeszcze jakiś innych "menów"?? - Nie, no to wygląda na supermana, na bank!  - NIIIIIIIEEE!! - Ale Franek nie ogląda ani Supermana ani Spidermana! Po jakimś czasie tatę Franiowego olśniło: - On nam pokazuje literę A!! - Faktycznie! Książka + A... co to oznacza??? - AAAAADAM!  - No przecież! Franiu, chcesz książkę pana Adama?? - Tiiii. O matko, jaka ulga! Udało się:) W tym momencie krasnal zamigał kolejny znak, który wyjaśnił wszystko: wilk.       Teraz kilka słów wyjaśnienia:  Na turnusie letnim pan Adam (terapeuta z Prodeste) pożyczył Franiowi do poczytania książeczkę dźwiękową z bodaj 20 dźwiękami zwierząt, samochodów itd. Był tam także wilk. Wycie wilka zrobiło na Franiu takie wrażenie, że do końca turnusu męczył nas o książkę o wilku. Inne dźwięki się nie liczyły. I tak dziś, po 6 miesiącach od turnusu Krasnal przypomniał sobie o książce z wilkiem od pana Adama. Co jak co, ale pamięć ma Franek naprawdę dobrą. No i trzeba będzie się chyba postarać o książkę;-)   Ps1. Franula doszedł do siebie już w 80% po szpitalu. Dziś chyba po raz pierwszy nie miga co chwilę pielęgniarka, lekarz, zastrzyk, eeg itd. Zdrowotnie też jest zdecydowanie lepiej, ale steryd jest ciągle w użyciu. Myślę, że do końca tygodnia uda nam się postawić Krasnala w 100% na nogi.  Ps2. Dziękujemy za wszystkie smsy na blog Frania w konkursie Blog Roku 2013:) 