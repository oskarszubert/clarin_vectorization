Franula odpowiedziałby zapewne: - Aby je modyfikować. Jedną z zasad, jakie Franiowi starają się wpoić w przedszkolu dziewczyny jest nie wycieramy nosa w rękaw. Czy nauka przynosi oczekiwany skutek? I tak i nie. Tak, bo Franio nie wyciera nosa w rękaw (a przynajmniej bardzo się stara tego nie robić). Nie, bo nadal wyciera nos tylko, cffaniaczek, zmienił technikę - nos wyciera w palec wskazujący, następnie to, co na palcu, wyciera w portki na chudej dupci:) W domu zaś poszedł krok dalej - najpierw następuje wycieranie nochalka palcem wskazującym, po czym palec jest wycierany w ...koszulkę taty:)   Tym oto sposobem gilaposampas można podziwiać na frankowych rękawach w ilości szczątkowej, za to w pełnej okazałości na dupci krasnalka i tatowej nowiuśkiej koszuli:)  Nauczył się chłopak nowej zasady? Nauczył. Takie mądre dziecko. A jakie kreatywne! I ta kreatywność cieszy nas bardzo;-)    ***  W miniony czwartek najedliśmy się trochę strachu. Dowiedzieliśmy się, że z przedszkola rodzice zabrali dziewczynkę, u której pojawiły się pierwsze objawy ospy. Przestraszyliśmy się nie na żarty, bo krasnal nie jest zaszczepiony przeciw ospie. Zgodnie z decyzją lekarzy Franio ma wstrzymane wszystkie szczepienia, zaś decyzja, co dalej w tej kwestii, zostanie podjęta podczas najbliższej hospitalizacji krasnala w klinice na Litewskiej w Warszawie. Natychmiast zadzwoniłam do naszej dr Doroty do IMiDz, ona zaś skontaktowała się z ordynator neurologii na Litewskiej. Dostaliśmy instrukcje odnośnie leków i ich dawkowania w razie zachorowania i oczywiście nakaz dokładnego oglądania krasnalka przez najbliższe trzy tygodnie - tyle czasu wylęga się choroba. Czekamy więc i mamy nadzieję, że nic się nie wykluje. Przy okazji informacja, która może komuś się przyda - nasza dr Dorota powiedziała mi, aby w przypadku zachorowania nie podawać Franiowi przeciwgorączkowo Ibuprofenu (np. Nurofenu), bo doświadczenie lekarzy z Kliniki Pediatrii IMiDz pokazuje, że przy ospie podawanie go skutkuje większą ilością nadkażeń pneumokokowych. Najlepiej jest więc podawać dzieciom lek p/gorączkowy, w którym substancją czynną jest paracetamol (np. Panadol). 