Dzisiaj otrzymaliśmy od Fundacji Dzieciom Sawanti przesyłkę z piktogramami dla Frania. Ależ się ucieszyliśmy! Dziękujemy:) Bardzo nam ich brakowało do komunikacji z krasnalem. Razem z piktogramami otrzymaliśmy zwięzłą "instrukcję obsługi" pt. 'System alternatywnej komunikacji da dzieci z autyzmem'. Dzięki pracy z Prodeste od kwietnia troszkę już na ten temat wiemy, ale to wszystko ciągle dla nas terra incognita. Mam setki pytań. Na minutę;-)   Na zdjęciu duża tablica aktywności. Mamy jeszcze jedną, malutką, na wyjazdy. Za każdym razem razem z Franiem układamy kolejne elementy dnia. Tablica na co dzień nie wygląda oczywiście tak jak na tym zdjęciu - nie ma na niej tego 'tłumu piktogramów', bo rozpraszałby on bardzo skutecznie krasnalka. W pierwszej linijce widać początek dnia Frania.  Najpierw krasnalek dostaje leki. Potem jest zmiana pieluchy, ubieranie się, zakładanie aparatów słuchowych, następnie zakładanie śliniaczka i śniadanko. Tylko te pierwsze elementy dnia są stałe.  Dalej ustalamy z krasnalkiem, co nastąpi po śniadanku. Oczywiście najpierw jest ustalanie na tablicy aktywności kolejności czynności (gdy dana czynność się skończy, dziecko odrywa piktogram). Jeśli okaże się, że niemożliwe jest wykonanie ustalonego przebiegu, trzeba z dzieckiem odpowiednio zmodyfikować tablicę.   Ciekawa jestem jak rano Franiutek zareaguje na układanie planu aktywności z piktogramów a nie ze zdjęć jak do tej pory.   Ps. Rany Julek, jak ja niecierrrrpię pisać o problemach z Franiem i naszych obawach. Chyba jednak w następnym wpisie czas będzie popełnić kilka zdań na ten temat.. 