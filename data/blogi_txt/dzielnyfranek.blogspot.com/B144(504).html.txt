Do marca ubiegłego roku nie miałam pojęcia, co ten termin oznacza - zapewne jak większość rodziców.  Podczas wywiadu przed diagnozą Francia w Prodeste terapeutka spytała mnie o dzielenie pola uwagi. Zrobiłam wielkie oczy, bo nigdy wczesniej nie słyszałam tego terminu i nie wiedziałam, o co chodzi. Po otrzymanym wyjaśnieniu zdałam sobie sprawę z tego, że to uznawaliśmy za Franiową normę, ową normą nie było. Jeśli rodzic np. pokazuje dziecku jakiś obrazek w książeczce, naturalnym jest (tzn. powinno być) podążanie przez dziecko wzrokiem za wskazywaniem - ergo: młodzież dzieli pole uwagi. Franek nie dzielił. Nie przynosił nam też książeczek, żeby mu je poczytać, nie przynosił zabawek, by pokazać jakie są ciekawe itd itd. Nie zdawaliśmy sobie sprawy z tego, jak te "szczegóły" są ważne. Poza wszystkim słyszeliśmy ciągle, że Franula jest dzieckiem neurologicznym i pewne zachowania są u niego normą. Jak się okazało faktycznie są normą. Autystyczną. Po 1,5 roku terapii ciągle w zakresie dzielenia pola uwagi jest trochę do zrobienia, ale teraz to już cyzelowanie detali. Dziś krasnal jest lata świetlne do przodu w porównaniu z tym, co było kiedyś.  Jest we Franiowej biblioteczce jedna książka, która oddała nam ogromne zasługi w ćwiczeniach na wspólne pole uwagi - "Turlututu. A kuku to ja" Herve Tulleta. Kompletnie odjechana, fantastyczna książeczka, którą Francik po prostu uwielbia:)  Tak się z Franciem czyta "Turlututu":                Książki książkami, ale dla małego mężczyzny ważne są też sprawy pozaksiążkowe: Zanim BiPi się zbudowało, koparka musiała zrównać teren;-) Skoro taki książkowy wpis się dziś nam zrobił, chciałabym skierować Waszą uwagę na RAP - absolutnie wyjątkową, wzruszającą i poruszającą inicjatywę -  aukcje na Allegro czyli Rycerzykową Akcję Pomocy. Na pięciu aukcjach rodzice śp. Krzysia, kumpla Frania, wystawili pięć książek o swoim malutkim Rycerzyku. Dochód z ich sprzedaży zostanie przekazany przez rodziców Krzysia na subkonta pięciorga dzieci niepełnosprawnych, w tym Nikosia, o którym pisałam kilka dni temu.  Licytacja książki dla Nikosia A oto licytacje na pozostałe dzieciaczki: dla Wojtusia, dla Adasia, dla Olafka i dla Marysi. 