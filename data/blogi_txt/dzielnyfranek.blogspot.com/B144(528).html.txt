Franio i Ludwiczek ruszają do Wrocławia  W akcie protestu przeciw zbliżającej się zimie wkładki silikonowe do Franiowych uszek wiosennie zazieleniły się:) Ale po kolei: Pojechaliśmy dzisiaj z krasnalkiem do Wrocławia na wizytę u endokrynologa, odbiór nowych wkładek do uszek i dostrojenie aparatów w PZG. Franiutek przygotowany na ten męczący maraton zgodnie ze wskazówkami cioci Eweliny z Prodeste zniósł eskapadę po prostu WYŚMIENICIE! Popłakał tylko troszeńkę w gabinecie pani doktor i tyle! Jaka to była dla nas ulga:)   Aparaty słuchowe są cool!:) Pani doktor zadowolona z wyników tarczycowych krasnala - wreszcie udało się wyrównać tarczycę Frania:) Doktor tylko nieznacznie zwiększyła dawkowanie Euthyroxu. Druga ważna wiadomość: Krasnal ruszył ze wzrostem!! Wreszcie! Od ostatniej wizyty urósł 4 cm:) Jest szansa, że w końcu wskoczy w rozmiar 92 cm:)  W Polskim Związku Głuchych cudowna pani Aldonka szybciutko wymieniła krasnalkowi wkładki (Franiowe uszka tez rosną!) i dostroiła aparaty. Niestety jest i niezbyt dobra wiadomość - od ostatniej wizyty ok. 3 tygodnie temu nie udało się nam ruszyć korków woskowinowych przy pomocy Vaxolu. Po raz pierwszy mamy taki problem z Franiowymi uszkami. Pani Aldona podpowiedziała, żebyśmy spróbować jeszcze z parafiną. Jeśli w ciągu 2 tygodni woskowina nie ruszy się, trzeba ja będzie usunąć w gabinecie lekarskim.. Bardzo, bardzo byśmy chcieli oszczędzić krasnalkowi tego stresu:( Niestety tworzenie się takich korków woskowinowych to uboczny skutek noszenia aparatów słuchowych.      Chłopaki odpoczywają po wizycie we Wrocławiu  W drodze powrotnej krasnalek pospał około 40 minut, w domu musiał jeszcze troszkę wciągnąć pępek. W owym wciąganiu pomagał mu jego nowy przyjaciel - Ludwiczek, który dzisiaj w PZG otrzymał stare wkładki silikonowe Frania:) Ludwiczek przyjechał do krasnalka wczoraj jako prezent od cioć z Fundacji Ludzie Serca. Chłopaki od razu zaprzyjaźnili się:) Dzisiaj cały dzień towarzyszył Franiowi - i we Wrocławiu i na spacerze. Franio pokazywał swojemu kumplowi wszystkie ulubione miejsca i malowidła na murze:) Ludwiczek ma coś w sobie:)     Tak Franio witał Ludwiczka:)       Jutro rano ruszamy w drogę do domu. Wszyscy w komplecie: mama, tata, Natka, Franio, Boluś i Ludwiczek.  Pogoda na ten weekend chyba jest bonusem dla nas.  Będzie wyprawa w góry:)  A w poniedziałek o godz. 15.00 proszę o kciuki. To ważny dzień dla nas.  Będzie dobrze, będzie dobrze. I spokojniej, i normalniej. Ale na bank nie nudniej. Już Franula się o to zatroszczy a Natka mu w tym na bank pomoże;-)        Ps. Ponoć głosy w konkursie "Na jednym wózku" liczą się tylko wtedy, gdy na dany blog głosuje się z banerka zamieszczonego na blogu.  Jeśli więc chcecie głosować na nasz blog, musicie codziennie do nas zaglądać i klikać w banerek umieszczony w prawym górnym roku bloga. Nie wiem, czy tak faktycznie jest, ale tak czy inaczej zapraszamy Was codziennie do nas:) Serdecznie Wam dziękujemy za każdy głos:)  Edit: potwierdziłam w Fundacji. Głosować można tylko z bloga. 