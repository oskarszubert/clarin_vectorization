Dostaliśmy dziś w Polskim Związku Głuchych zadanie - przez godzinę nie mogliśmy odzywać się do siebie ani słowem - do komunikacji mogliśmy używać jedynie języka migowego. W takich chwilach człowiek zdaje sobie sprawę ze wzmożoną siłą z tego, jakim cudem jest zdolność komunikowania się przy pomocy mowy.  O ileż prościej jest wysłuchać czyjeś opowieści patrząc na czubki własnych butów czy podziwiając obrazy na ścianie i będąc przy tym na kompletnym luzie, aniżeli z uwagą wpatrywać się w dłonie dwóch rozmawiających osób i w ich mimikę. Równolegle trzeba także kontrolować wzrokiem inne osoby, czy nie zaczynają migać - dokładnie jak w rozmowie kilku osób przy pomocy mowy. Pod koniec owej godziny byłam w stanie migać jedno słowo - jedyne, jakiego używam w chwilach, gdy moja percepcja osiąga poziom zerowy - masakra.  Nieee, migowy jest super, masakryczna jest moja popołudniowa percepcja. To już chyba jednak kwestia wieku i ilości snu;-)   W jakim punkcie naszej wiary w rozwój mowy Frania jesteśmy? Chyba w żadnym - po prostu robimy swoje nie zastanawiając się zbyt dużo nad tym, co może się wydarzyć w przyszłości i czy krasnal będzie w stanie się komunikować przy pomocy mowy czy też nie. Dla nas jest to sprawą drugorzędną - byle dla świata wokół Frania też tak było i byle system oświaty go przyjął. Rozmyślanie nad kolejnym etapem edukacji Frania sprawia, że powoli siwiejemy. Narazie więc staramy się odkładać owe myśli na później i zaklinamy nowy rok, aby przyniósł wieści o stworzeniu w województwie opolskim szkoły dla dzieci niemówiących.  Trzeba wierzyć w cuda, prawda?   *** Dzięki pomocy fantastycznych ludzi Franio ma wreszcie w domu program logopedyczny dla dzieci z niedosłuchem, autyzmem i afazją (zdjęcie na początku wpisu).  Taki to cud świąteczny nam się zdarzył!:)  Ludziom, dzięki którym możliwe było zrealizowanie zakupu sprzętu, należą się podziękowania ogromne. Dziękujemy, że wierzycie we Franulę.    *** Dawno już niczego się nie nauczyliście od Frania.  Wiecie jak się miga kiełbasa?:) Nieeee? To uczcie się od Franka:       Tak się zastanawiam robiąc podsumowanie mijającego roku - czy udało się nam (a raczej Frankowi) zachęcić kogoś z Franiowych Ciotek i Wujków do nauki języka migowego? 