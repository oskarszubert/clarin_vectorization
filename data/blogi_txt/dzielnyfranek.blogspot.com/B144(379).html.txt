Po powrocie do domu Francik musiał chwilkę odpocząć  Kompletnie nie wiem, od czego zacząć. Może od podziękowania Franiowej cioci, Kajce, że całą naszą hałastrę przenocowała a wieczorem zdradzała Natce tajniki swojego warsztatu.  Jeszcze raz dziękujemy Ci, Kajuś.     Pod czujnym okiem cioci Kajki powstaje pierwsze dzieło Natki     Franiutek był bardzo dzielny podczas całej wizyty w Instytucie. Doktor wcześniej otrzymała ode mnie nagrania Francika (jak zawsze przed wizytą), sama też nagrywała krasnala w trakcie wizyty - powiedziała, że w jego nogach 'jest jeszcze coś' (oprócz tego, co już wiemy), musi na spokojnie przeanalizować nagrania, wszystkie swoje wcześniejsze notatki o kurdupelku i opinie innych specjalistów. Na koniec stwierdziła, że chciałaby położyć małego u siebie na oddziale na trzy dni i dokładnie przyjrzeć się Francikowi. Tego się spodziewaliśmy. taaaa-daaaaam:)   Przeglądając wydruk z eeg doktor powtarzała tylko 'no tak'. Mrużenie oczu jest dla niej mega zagadką (niestety mieliśmy tylko jedno krótkie nagranie), powiedziała, że wynika z niego, że mrużenie mogło mieć podłoże napadowe. Doktor powiedziała mi, ze stawiała u małego na jakiś problem genetyczny. Ostatnie, trzecie z kolei, badanie genetyczne wykazało, że macierz jest w porządku. To oznacza, że genetycznie Krasnal jest zdrowy.  Phi, zawsze to wiedziałam  (że zacytuję stały tekst kilku Franiowych Ciotek).  Spotkaliśmy się też z naszą dr Dorotą. Powiedziała, że też stawiała na genetykę lub problem metaboliczny. Badania metaboliczne mały miał robione w 8 miesiącu życia w IMiDzie i także wyszły negatywnie - to znaczy pozytywnie. Poza tym dr Dorota wyściskała Francika - to baaaardzo ważny element każdej naszej wizyty z krasnalem w IMiDzie;-) Wygląda na to, że nasz Krasnal jest małym chudym znakiem zapytania.      Zdolniacha!:-)  A oto najnowsze intelektualne osiągnięcia kurdupelka: - wie że postój na stacji paliw oznacza zakup nowego autka  - ZAWSZE wybiera najdroższe ze wszystkich (to boooooli) - rozróżnia cyfry 8 i 3 (niech żyją bloki!!) - potrafi ubrać buty Natki i przemierzyć w nich przedpokój (komentarz Natki pominę milczeniem).   Po rajdzie do Warszawy czujemy się lekko przemieleni, dlatego już skończę. Zaraz kąpiel krasnala i spanko. Wreszcie zapadnie błoooooga cisza. 