Obiecałam, że napiszę kilka słów o aplikacjach, które przetestował krasnalek.  Za radą taty Hani piktogramy wgrywamy Franiowi do zdjęć (tzn. na tablecie nie ma zdjęć, tylko są piktogramy). Ciągle je porządkujemy, układamy tematycznie, żeby łatwiej było nam i Franiowi z nich korzystać.  Buszując w internecie znalazłam listę aplikacji dla dzieci z autyzmem. Część z nich ściągnęliśmy i Franula z nich korzysta. Tylko aplikacje "zabawowe" krasnalek obsługuje samodzielnie (np. ukochane puzzle czteroelementowe z wozami strażackimi), przy pozostałych trzeba Franiowi towarzyszyć - objaśniać zależności itd.  Absolutnym hitem jest aplikacja iSequences - szczególne polecam dla dzieci z autyzmem, ale nie tylko. Są to po prostu obrazki, które trzeba układać w odpowiedniej (czytaj: logicznej) kolejności. Sekwencje składają się z 3-5 obrazków.       iGaze - symulator kontaktu wzrokowego - u nas ta aplikacja się nie sprawdziła, bo dzięki wskazówkom i pracy nad Franiem przez ostatni rok, krasnalek całkiem fajnie nauczył się już nawiązywać kontakt wzrokowy. Warto jednak spojrzeć i na tę aplikację, może komuś się przyda. Action Timer - wiadomo, nazwa mówi wszystko (timer to pierwsza "pomoc naukowa" dla Frania). ABA Therapy Images - zdjęcia, które u nas są impulsem do rozmowy i zabawy Niki Talk - piktogramy Pick Talk Toddler - j.w. Znaki drogowe - wiadomo EduKitchen - m.in. memory, układanie przedmiotów na cieniach, wskazywanie produktów, które nalezy schować do lodówki itd. Alfabet - wskazywanie przedmiotów, literek i rysowanie literek po śladzie Znajoma, która ma synka z implantem ślimakowym poleciła aplikację I hear Ewe. Tę aplikację także poleciłabym nie tylko dzieciom z niedosłuchem. Poza tym wszystkie aplikacje o rozszerzeniu TOCA i BAMBA (Bamba Pizza, Bamba Burger, Bamba Ice, Bamba Post, Toca Store, Toca Train - dziecko gotuje, robi pizzę itd, czynności musi wykonywać w określonej kolejności, uczy się płacić przy kasie itd. a oprócz tego ma świetną zabawę ). Hit hitów - Fireman Sam. Franuś zaśmiewa się do łez próbując gasić pożar czy nalać wodę do wiader:) Takie zabowowe aplikacje są dla krasnalka nagrodą. Poza tym polecamy 'Lwy i inne dzikie zwierzęta', 'Jijigo Dino', 'nee naw!', 'Wozy strażackie i inne pojazdy ratunkowe', 'Koparki i inne maszyny budowlane', 'Poznawaj swoje ciało' oraz aplikacje z wierszykami dla dzieci, m.in. z serii bajkipolskie.pl, na końcu których każdorazowo dziecko może ułożyć puzzle. Franiowi najbardziej podoba się (oczywiście) "Pan kotek był chory". Trochę też naszukaliśmy się etui do tabletu. Niestety obudowy pancerne pasują tylko do najnowszych modeli, iPad 1 jest większy troszkę od swoich następców. W końcu zdecydowaliśmy się zakupić etui dla dzieci i...to był strzał w 10! Dzięki poręcznym rączkom Franula nie ma problemu z przenoszeniem czy trzymaniem tabletu. Etui bardzo dobrze się sprawdza.   Tablet to naprawdę fantastyczna pomoc edukacyjna. Nie mamy absolutnie problemu z oderwaniem Frania od niego, czego trochę się obawialiśmy, przyznam szczerze. Franula korzysta z jakiejś aplikacji, potem proponujemy mu zmianę aktywności, czasem krasnal sam pokazuje znak 'koniec'.   Franulka dochodzi do siebie po choróbsku. Wszystko wskazuje na to, że w tym tygodniu będzie już uczestniczył we wszystkich zajęciach.   *** Jeśli nie zaglądaliście w ostatnich dniach na blog Franiutka, chciałabym Wam zwrócić uwagę na mój wpis dotyczący Babci Gosi. 