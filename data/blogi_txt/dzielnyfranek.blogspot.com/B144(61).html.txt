Pierwsza przedszkolna praca plastyczna Franuli (!!!!) Pierwszy tydzień przedszkola za nami - tydzień pełen oczekiwania (jak będzie?), niepokoju (czy da radę?), radości (dał radę!!), zaskoczeń (łyżwy!!!), wzruszeń (nasz - dooobra, mamuni - maleńki synek idzie sam w świat), euforii (pierwsza przedszkolna praca plastyczna Frania!) i....ulgi.  Ulgi nie do opisania.  Wyjścia z przedszkola: - poniedziałek - bierny opór, - wtorek - opór czynny, - środa - opór zwerbalizowany, - czwartek - opór dramatycznie zwerbalizowany - odbierał tata, uff..;-), - piątek - oporu brak, krasnalek zmęczony - trochę dużo wrażeń jak na takiego małego krasnala.  Bezcenne chwile.   *** W czwartek Franulek miał zajęcia z panią Patrycją, psycholog z Fundacji Dom. Już w połowie września poprosiła nas o skontaktowanie z panią Moniką, terapeutką prowadzącą Francika w Prodeste, aby ustalić wspólny front działań psychologicznych. Umknęło nam to z powodu hospitalizacji Francika, potem choroby p. Patrycji. Teraz czas nadrobić zaległości. Na najbliższą środę rano jesteśmy umówieni z panią Moniką na odbiór rediagnozy funkcjonalnej. Mam nadzieję, że informacje w niej zawarte poniosą nasze morale - potrzeba nam tego bardzo - i że dadzą siłę i wiarę niezbędną do pokonania kolejnego zakrętu. Z takim wsparciem damy radę.  Mimo wszystko. Dla Francika.   *** Od dawna wiedzieliśmy, że kluczem do zdobywania przez krasnalka kolejnych szczytów jest MOTYWACJA. Tata Frania odkrył dziś sposób na krasnala - co zrobić, żeby Franula jadł zupę mleczną łyżeczką a nie wyławiał płatki palcami, by następnie wypić mleczko prosto z miseczki. Franio musi być koparką!! A łyżeczka łyżką koparki!! Jakie to...proste;-)  Mama tłumaczyła, że nie wypada, że normy społeczne (się naczytałam) - syn z politowaniem na mamę spoglądał i dalej wyławiał płatki z mleka paluszkami.  Ech, co ja wiem o koparkach..;-) Brawa dla taty! 