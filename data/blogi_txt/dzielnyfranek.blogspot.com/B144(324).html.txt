Nie napiszę dziś ani niczego nowego ani odkrywczego: mamy cudowne, kochane, najwspanialsze na świecie dzieci:) Nasze starsze kochanie dziś już samo wróciło autobusem do naszego tymczasowego domu! I kochanie było i jest zachwycone nową szkołą. Już nawet wie, do którego gimnazjum w Opolu pójdzie:) Uffff, jeden kamień z serca:) Kochana dziewczyna.  Drugie, to młodsze kochanie, znalazło chyba Tajne Źródło Energii Opolskiej dla Bardzo Nieletnich, bo jest po prostu nie do zdarcia. Rodzice wręcz przeciwnie;-) Na jutro planów konkretnych brak, więc planujemy złapać choć trochę oddech. Odwołaliśmy jutrzejszą wizytę u neurologa, który miał zalecić Franiowi odpowiednie terapie w Opolu, bo 1. zapomnieliśmy odebrać z naszej przychodni skierowania, 2. musimy dokładnie przemyśleć z dr neurolog prowadzącą Frania, jak dalej z krasnalem postępować. Musimy wszystko tak ułożyć, żeby było jak najlepiej dla krasnala. Dzisiejsza wizyta u dr Łady trwała godzinę. Jak zawsze nie wiadomo kiedy ten czas zleciał. Poniżej zamieszczę opinię dr o Franiu, którą dostałam dziś po południu mailem. W trakcie naszego spotkania dr stwierdziła, że w tej chwili absolutnym priorytetem jest przeprowadzenie diagnostyki neurologicznej. Niestety ostatnie eeg nie jest wymierne, bo trwało ono zbyt krótko i oceniał je lekarz nieznający poprzednich zapisów i samego Frania. Jak stwierdziła dr Ł: "Znając Krysię (to dr neurolog Frania, obie specjalistki znają się i bardzo cenią swoje opinie) położy Frania na oddział". Najbardziej miarodajne w wypadku Frania będzie video eeg, przynajmniej nocne, jeśli nie uda się zrobić zapisu całodobowego. To, co się dzieje z Franiem, może wskazywać na małe napady i trzeba koniecznie dowiedzieć się, czy mają one miejsce, czy nie, żeby nie okazało się, że 'za drzwiami' czai się duży napad, który może wyrządzić krasnalkowi dużo szkody. Tu zdanie dr Ł pokrywa się w pełni z opinią, która otrzymałam wczoraj od zaprzyjaźnionej dr Ewy. Dr Ł prosiła mnie o maila po diagnostyce z informacją, co u Francika wyszło. Stwierdziła też, że maluszek pewnikiem nie uniknie TK.  Według dr Łady najważniejsze jest teraz, abyśmy dla krasnala znaleźli logopedę, który potrafi pracować z dziećmi z niepełnosprawnością sprzężoną, niekoniecznie surdologopedę. Poza tym dobrą terapię SI, ruchową i kontakt z grupą rówieśniczą.  Poza tym dr życzyła nam, żebyśmy trochę uspokoili swoje życie, znaleźli czas na oddech i wakacje, bo jak tak dalej będzie, to niestety wszystko odbije się najbardziej na Franiu - zmęczeni i zestresowani nie będziemy mieli cierpliwości do krasnala i zaczniemy warczeć wszyscy na siebie nawzajem...  My też o niczym innym dla naszej rodziny nie marzymy jak właśnie o odrobinie oddechu.   Narazie, w najbliższy poniedziałek o godz. 9, startujemy z Prodeste. Potem w środę lecimy do IMiDu. Dalsze postępowanie zależy od tego, co zadecyduje dr neurolog Frania.  Oto opinia dr Łady o krasnalku.     FRANCISZEK KOSSOWSKI 04.09.2012r.  W.Ż. = 3;0      KONSULTACJA  NEUROLOGOPEDYCZNA Pacjent w stałym monitoringu i terapii neurologopedycznej ze względu na obciążenie wywiadu C-P oraz wynikłe z tego zaburzenia neurorozwojowe.    Aktualny status neurologopedyczny: Opóźnienie  i zaburzenie rozwoju komunikacyjnego w stopniu umiarkowanym o  złożonej etiologii klinicznej /typ sprzężony/. Dominujący  rys ASD o umiarkowanym nasileniu objawów behawioralnych  /niepełny kontakt wzrokowy, trudności adaptacyjne, mowa  imperatywna, substytucja gestowo-mimiczna warunkowana sytuacyjnie,  selektywność żywieniowa z ustalonym profilem faktur i  konsystencji, epizody zachowań autoagresywnych i agresywnych,  schematyzm behawioralny, dyskretne manieryzmy ruchowe/.   Współistniejący  graniczny niedosłuch; niewielkie pożytki z zaaparatowania   Zaburzenia  z obszaru integracji sensorycznej /patrz opinia terapeuty prowadzącego/  - w tym zaburzenia somatognozji oraz stereognozji, które istotnie limitują możliwość korzystania z komunikacji augmentatywnej – Makaton /pomyłki semantyczne wynikające  z niskiej jakości ruchu kkg/.   Opóźnienie  rozwoju słowno-pojęciowego w stopniu umiarkowanym na tle  zaburzeń neurorozwojowych.      Aktualnie obserwuje się niższą niż przeciętna, oczekiwaną dynamikę rozwojową. Rokowanie niepewne – wpływ czynników neurologicznych – EPI ? /trwa diagnostyka/. Konieczna stała, długoterminowa terapia neurologopedyczna oraz wczesne włączenie Pacjenta do grupy rówieśniczej o profilu integracyjnym.    KOD ICD-10: F80    Kontrola za dwa miesiące. Aleksandra Łada  Neurologopeda Kliniczny  Specjalista NDT-SLT 