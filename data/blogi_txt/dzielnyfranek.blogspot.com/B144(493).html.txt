Gdy kilkanaście dni temu napisałam tu o dramacie, jaki miał miejsce w Warszawie (zaginięcie Miśka Zdziśka), Wasz odzew był natychmiastowy i kompletnie zaskakujący dla nas - rozpoczęły się zakrojone na międzynarodową skalę poszukiwania Zdzisława. Dziękujemy Wam wszystkim za zaangażowanie w poszukiwania i chęć pomocy. Akcja zakończyła się pełnym sukcesem. Najtrudniejsze było dla nas informowanie kolejnych osób deklarujących przesłanie przytulanki, że Zdzisiek jest już w drodze do nas - okazało się bowiem, że znalazło się kilku szczęśliwych posiadaczy MZ chcących podarować swoją przytulankę Francikowi. Jak widać na zdjęciach, dziś do naszych drzwi zapukał pan listonosz z przesyłką dla krasnalka.  W kopercie był Misiek Zdzisiek i jego Brat Ksero! Mamy więc kopię zapasową, na wszelki wypadek (czytaj: na wypadek sklerozy rodziców lub roztargnienia dziecka). Mam nadzieję, że oba zdjęcia Franuli są najlepszym podziękowaniem za pomoc w poszukiwaniach:)  *** Dzisiaj jest Dzień Nauczyciela. Z tej okazji składamy najserdeczniejsze podziękowania wszystkim nauczycielom - terapeutom Frania za trud i zaangażowanie w pomoc Francikowi. Bez Państwa pomocy NIC by nie było możliwe. Dziękujemy!!:)    Zapewne z okazji Dnia Edukacji Narodowej Franiowy 'wujek Radek' przygotował dla krasnala zajęcia praktyczne pt. "Co robić, gdy cię, dziecko, nauczyciel zdenerwuje"*...:) No, jak myślicie, czego się dziś uczył Franio? Podpowiedzią są dwa poniższe zdjęcia:          * Jezuuuu, jak mi się za to oberwie;-)   *** Po południu nie tylko Franio otworzył przesyłkę skierowaną do niego. Ja też coś dostałam. Prosto z klubu Autyzm HELP przyleciała do mnie bransoletka z napisem "Wszyscy jesteśmy nienormalni":) Gdy tylko Natka ją ujrzała, spojrzała na mnie oczami spaniela i powiedziała: - Mamoooo, ale ja jestem bardziej nienormalna od ciebie, to ja powinnam nosić tę bransoletkę... No i co miałam zrobić w obliczu tak rozbrajającej szczerości? Oddałam dziecku prezent:)  Żadnej biżuterii dla siebie. Nic. Ech..taki los matki nastoletniej córki;-) 