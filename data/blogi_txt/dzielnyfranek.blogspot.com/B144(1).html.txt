Kilka dni temu skończył się okres rozliczeń podatkowych.  Środki z 1% wpłyną na subkonto Frania w Fundacji Dzieciom "Zdążyć z Pomocą" zapewne dopiero w październiku/listopadzie. Już teraz jednakże chcielibyśmy kolejny raz z całego serca podziękować wszystkim, którzy zdecydowali się przeznaczyć swój 1% dla naszego synka. Bardzo dziękujemy wszystkim, którzy przekazywali apele na FB i kalendarzyki. Bez Waszej pomocy Franula nie byłby tu, gdzie jest teraz, nie pokonałby wszystkich dotychczasowych przeszkód na swojej drodze do zdrowia. My staramy się robić, co tylko jest w naszej mocy, ale prawda jest taka, że wobec braku systemowej pomocy dla osób niepełnosprawnych bez Waszego wsparcia nie dalibyśmy rady.   Bardzo Wam dziękujemy za pomoc dla Frania.       W tym miejscu chciałabym jeszcze raz powtórzyć coś, o czym nie raz pisałam tutaj - subkonta nie są kontami prywatnymi. Jako rodzice nie mamy żadnej dowolności w dysponowaniu środkami zgromadzonymi na subkoncie - nie są nam one wypłacane ot tak sobie po prostu zaraz po zaksięgowaniu. Musimy najpierw dokonać zapłaty za terapie / leczenie / sprzęt itp, opisać rachunek, przesłać go do Fundacji, gdzie jest on sprawdzany. Dopiero po sprawdzeniu rachunku, pieniądze są przelewane rodzicom. Ten proces trwa na naszej Fundacji około 1,5 - 2 miesięcy.  Ze strachem myślę, co będzie, gdy zostanie zniesiona możliwość przekazywania 1% na subkonta. Analizując wszystko, co się dzieje wokół tego tematu myślę, że niestety wszystko zmierza w tym kierunku. Naiwnością jest łudzenie się, że wówczas, osoby niepełnosprawne otrzymają całą niezbędną pomoc. Pięknie by było, ale ja w to jakoś nie wierzę. No nic, zobaczymy, co przyniesie przyszłość.    Ps. Zrobiliśmy sobie kilka dni wolnego od rzeczywistości i internetu - bardzo tego potrzebowaliśmy.  Powoli nadrabiam zaległości mailowe i szykuję się do opisania tutaj, co się wydarzyło i co nowego przed Franiem. 