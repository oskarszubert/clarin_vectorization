BistroMama, CzekoLady, p. Justyna Przyborowicz, mama Frania Bycie mamą celebryty ma swoje dobre i złe strony. Dobre - poznaje się wiele fantastycznych osób, złe - trzeba rano wstawać i udzielać wywiadów:) Dooobra, poniosła mnie fantazja:)  Ale tylko troszkę. Faktycznie dziś rano zostałam zaproszona do Radia Opole, aby opowiedzieć o blogu Franiowym.  Nie sama oczywiście, to jeszcze nie ten etap popularności. O swoich blogach opowiadały także Justyna (BistroMama) i Natalia (CzekoLady), która mnie i Justynę do tej audycji zaprosiła.      Ponieważ jak ktoś mnie spyta o Frania nie mam żadnych hamulców werbalnych, niestety, pierwotny plan pani redaktor, Justyny Przyborowicz, nagrania jednej audycji rozrósł się do audycji dwóch. Pierwsza będzie emitowana jutro, 5.02 między godz. 18:00 a 20:00 - będzie można posłuchać wywiadu na temat naszych trzech blogów, zaś w środę pani Justyna wykorzysta mój słowotok (czytaj odpowiedź na pytanie nr 1) w swojej kolejnej audycji, by opowiedzieć o Franiu. Tej drugiej audycji będzie można posłuchać w środę, 6.02, także między godz. 18:00 a 20:00. TU zapowiedź a TU informacja nt. częstotliwości Radia Opole. Bardzo jestem ciekawa jak te audycje wyjdą.  Zapraszam do posłuchania i łagodną i wyrozumiałą ocenę - wszak matką celebryty jestem od niedawna:) Taaak, dyscyplina werbalna zdecydowanie nie jest moją mocną stroną:) Powiem Wam w tajemnicy, że po nagraniu ciocia BistroMama popłakała się, gdy opowiadałam o Franiu, Danusi i Adasiu, Cysi i o innych dzieciaczkach. Pani redaktor też miała wilgotne oczy, ja oczywiście też, Natalii głos się łamał... Ech, spotkały się kobity i ...wyszło jak zwykle:)   W trakcie nagrywania materiału kolejny raz zdałam sobie sprawę z tego, jak ważny jest dla mnie ten blog i Wy wszyscy.  Dziękuję Wam po raz setny chyba, że jesteście z nami.     Bardzo się cieszę, że udało mi się spotkać z dziewczynami dzisiaj i porozmawiać.  Może wyjść z tego coś dobrego.  Nie tylko dla Francika. Przynajmniej taką mam nadzieję.      *** O godz 12: Francik miał terapię w Prodeste. Podczas zajęć krasnalka rozmawiałam wraz z mamą Antosia i p. Joanną Ławicką o przedszkolu dla chłopców.  Z problemem przedszkolnym noszę się już od dobrych dwóch miesięcy. Wiemy na bank, że Franio niestety nie da rady w przedszkolu integracyjnym. Grupa, w której jest około 20-25 dzieci to za wysokie progi dla krasnalka, przynajmniej w tym roku. Rozmawiałam o tym z terapeutami Frania, z p. psycholog z PPP a na turnusie z p. Joanną. To w jej głowie zakiełkował pewnien pomysł. Zobaczymy, czy uda się go zrealizować. Obiecuję napisać o nim, gdy przybierze konkretniejsze kształy.     *** Jutro rano przyjeżdzają do nas panie logopedki z Polskiego Związku Głuchych w Opolu (pisałam o tym niedawno). Ciekawa jestem bardzo jak będzie. 