Jeśli za jakiś czas wyląduję w wariatkowie, będzie wiadomo dlaczego - jednego dnia piszę o rurach, kolejnego dzieciaki sprawiają, że człowiek się znowu śmieje, następnego nadchodzą wieści rewelacyjne i w ten oto sposób nastrój z samego dołu szybuje wysoko w górę.  I tak od czterech lat:)  W poniedziałek wszystkie znajome dzieci rozpoczynały rok szkolny lub przedszkolny, Franula wprawdzie zacznie swą drogę edukacyjną za miesiąc, ale w poniedziałek też miał swój początek roku... terapeutycznego;-) Gdy wparował do gabinetu 'wujka Radka', mało nie rozniósł go w proch (gabinet, nie 'wujka') Mnie przy tym nie było, ale pan mąż powiedział, że wujek Radek zaryzykował stwierdzenie o cudownym sensorycznym uzdrowieniu Franciszka:) Uzdrowienie uzdrowieniem, ale to po prostu była dzika radość dziecka, że WRESZCIE wraca na zajęcia, które uwielbia:)  A propos uzdrowienia - mam dowody. Takie niebieskie koło, na przykład - rok temu, gdy krasnal zaczął zajęcia ze swoim (i naszym) rehabilitacyjnym guru, nie był w stanie nawet patrzeć na nie. Trzeba było je chować, podobnie zresztą jak i kilka innych "gadżetów". Pod koniec ubiegłego roku szkolnego Franio zaczął ostrożnie wchodzić na owe koło, za to wczoraj...po prostu przeszedł samego siebie:      Dziś zaś Franula miał pierwsze zajęcia z panią Eweliną z PZG. Tu już takich ekscesów nie było, za to krasnal pięknie zaprezentował nowe znaki, których nauczył się w czasie wakacji. Franio zamigał stary niedźwiedź mocno śpi - tej piosenki nauczył się od pani Moniki podczas turnusu. Od tego czasu zmusza nas kilka razy dziennie do śpiewania "niedźwiedzia". Ja rapuję..;-). Mój śpiew mógłby być bowiem poważnym zagrożeniem dla sprawności aparatów Franka;-) No i wieść świetna - od października zaczynamy familią całą kurs języka migowego! Bęęędzie się działo. I migało:) Ino skry będą szły:)   Po południu do domu wróciła Natka zachwycona atmosferą w szkole. Relacja krótka była, lecz treściwa - nauczyciele bardzo sympatyczni, klasa fajna.  Kaaaamień z serca matki:) Pod koniec dnia zaś dostałam informację, która nas po prostu przeogromnie ucieszyła - wiemy już, kto będzie terapeutą, czy raczej terapeutką prowadzącą Frania w tym roku w Prodeste - pani Monika. Taaak, ciotki drogie (i wujkowie), ta sama która prowadziła Francia podczas turnusu. I ta sama, która uczy Franulę migać piosenki. A ja muszę je potem..."śpiewać":) Z tymi piosenkami trzeba będzie coś zrobić;-)  TAKICH informacji i takich nagrań Franka było nam trzeba:) I teraz z radości spać nie mogę..:) 