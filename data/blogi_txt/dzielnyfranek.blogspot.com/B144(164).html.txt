Kochane Ciocie, kochani Wujkowie,     u nas w domu i tutaj na blogu ostatnio coś same trudne tematy.  Postanowiłem więc troszkę rozluźnić atmosferę i napisać list.    Długi weekend to fajoska sprawa. Niektórzy jednak nie mają wolnego. Na przykład ja. Rodzice i Natka mają wolne a ja muszę ćwiczyć! Dzisiaj ciocia Natalia bardzo się martwiła, że w ogóle nie chciałem ćwiczyć. Razem z mamą zastanawiała się, o co mi może chodzić. No jak to o co?! Powiedzcie proszę cioci Natalii i mamie, że małe dzieci też mają prawo do długiego weekendu!     A ciocia Natalia to naprawdę mogła sobie gdzieś nad morze pojechać. Jej też by się przydał wypoczynek.    Dobrze chociaż, że popołudnia mam wolne. Dzięki temu mogłem wczoraj sprawdzić, czy tak naprawdę trudno jest zaimponować dziewczynie. Bo chłopaki na turnusie mówili, że bardzo trudno.   Obok mnie mieszka Zuzia. Chociaż jest młodsza o dwa lata ode mnie, to bardzo fajna z niej dziewczyna. Wczoraj postanowiłem sprawdzić czy uda mi się zrobić na Zuzi wrażenie.       Najpierw, gdy przyszła do mnie, pokazałem jej jak świetnie wkładam kamienie do nogi od stołu. No mówię Wam, miała aż otwartą buzię ze zdziwienia!! Pomyślałem sobie, że mi całkiem fajosko idzie, więc spróbuję kolejnego chwytu. Pokazałem jej naszą super furę. Ależ była szczęśliwa! Już wiedziałem, że sprawa jest wygrana, ale postanowiłem sprawdzić jeszcze kolejne sposoby, o których mówili mi kumple na turnusie. Pokazałem jej mój basen (bo my mieszkamy w domu z basenem). Aż piszczała ze szczęścia! Dobrze, że tata nalał ciepłej wody – od razu rozebraliśmy się do pieluszek i zaczęliśmy ochlapywać się wodą.     Ja pokazałem Zuzi, że jestem prawdziwym facetem i wziąłem węża ogrodowego i zacząłem się polewać zimną wodą. Widziałem, że Zuzię zamurowało z wrażenia! Tak więc, kochani Wujkowie, żeby zrobić na dziewczynie wrażenie nie trzeba wiele. Wystarczą trzy rzeczy: fajna fura, dom z basenem i umięśniona klata.   Mama mówiła też coś o książkach, rozmowach, zrozumieniu itd., ale to sprawdzę kiedy indziej. Gdy już sam zrozumiem, o co mamie chodzi.    Całuję Was mocno Franio 