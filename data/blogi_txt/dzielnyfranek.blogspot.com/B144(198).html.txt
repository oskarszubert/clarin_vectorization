Kiedyś tutaj napisałam a w materiale TVN o Franiu także powiedziałam, że to Franio wskazuje kierunek. Krasnal nauczył nas bowiem, że jego rozwój to nie wyścigi, on nic nie musi, normy ma w nosie, podobnie jak czarnowidztwo speców wszelakich, sam zaś rozwija się jak ... kangur. Najpierw jest długo, długo nic, często po drodze robi dwa kroki wstecz, a potem wykonuje taki skok, że długo nie możemy dojść do siebie z wrażenia. Do tych swoich skoków krasnal musi mieć jednakże odpowiednie, franiowe warunki. A warunki te to ZERO PRZYMUSU. Trzeba dać Franiowi czas, do niczego nie zmuszać, wspierać jego rozwój i nie kierować się zasadą, że dziecko w jego wieku coś powinno. Najgorszą zaś rzeczą, jaką moglibyśmy zrobić Frankowi i naszej psychice byłoby porównywanie go z rówieśnikami.     Są rzeczy, których Franek boi się koszmarnie. Jeszcze około 1,5 roku temu bardzo bał się dzieci (tak bardzo, że często aż wymiotował ze stresu w obecności innych dzieci). Daliśmy mu czas, guru-team i my pracowaliśmy nad krasnalem, a ten powolutku otwierał się na kontakty z dziećmi. W sumie w ciągu roku z małym okładem od rozpoczęcia terapii nakierowanej na deficyty wynikające z autyzmu Franek stał się niemal zwierzęciem towarzyskim.   Bardzo trudną rzeczą są dla Franka wibracje. Tymczasem dwa dni temu Franula dał sobie umyć zęby szczoteczką elektryczną (!!!!!!!!) Stała ona w szafce w łazience od kilku miesięcy - Franio oglądał ją, dotykał jej, oswajał się z nią, aż wreszcie odważył się jej użyć!!:)        Wczoraj z kolei zrobił znowu coś, co nas kompletnie zaskoczyło. Zbliża się (niestety) kolejna hospitalizacja Frania. Jeden ze stresów to pomiar ciśnienia tętniczego. Badanie jest praktycznie nie do wykonania, bo Franio koszmarnie się go boi. Po ostatniej wizycie w szpitalu we wrześniu schowaliśmy ciśnieniomierz w szufladzie komody, krasnal doskonale wiedział, gdzie on leży. Otwierał szufladę, oglądał urządzenie i tyle. A wczoraj wyjął je i ...zaczął się nim bawić i mierzyć sobie ciśnienie! SAM!!  I tak nasz krasnal przekroczył kolejną granicę. Mamy absolutną świadomość tego, że nic nie dzieje się samo i Franula nie byłby w tym punkcie swojego rozwoju, gdyby nie terapia. Te, może dla kogoś malutkie, dla nas jednakże ogromne postępy, cieszą nas szalenie, tym bardziej, ze ostatnie dwa miesiące były dość trudne. Najwyraźniej Franek po to wykonał kilka kroków wstecz, żeby zebrać się do kolejnego skoku.   *** Na zakończenie dzisiejsza Frankowa kreacja autorstwa Franiowego Taty. Niemal udusiłam się dziś rano przez nią ze śmiechu. Do wszystkich Frankowych Ciotek żywo komentujących kreację na stronie Frania na FB - naprawdę nie czepiam się, nie mogę po prostu wyjść z radosnego szoku:) Paski rulez!!! 