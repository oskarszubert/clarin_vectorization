Nie, nie zamykam bloga. Narazie przynajmniej nie mam takich planów;-) Chciałam się podzielić z Wami ogromną radością naszą i Franiowych terapeutów - krasnal nauczył się pierwszego znaku złożonego!!!!!!!:) Kolejny ośmiotysięcznik zdobyty!:)  Patrzcie: Zaczęłam od do widzenia, teraz przejdę do dzień dobry. Konkretnie - Dzień Dobry TVN. Zadzwoniła do mnie dziś pani redaktor z DDTVN i powiedziała, że:   1. materiał o Franiu wyszedł super, 2. zbliża się jego emisja (nawet nie zapytałam, na kiedy jest planowana!) i w związku z tym jest pewna sprawa. Sprawa brzmi następująco: w najbliższy wtorek w DDTVN ma się odbyć rozmowa na temat blogów pisanych przez osoby w jakiś sposób doświadczone przez życie lub ich bliskich oraz osób, które owe blogi czytają. Pytanie brzmi - co pisanie i czytanie blogów daje obu stronom. Pani redaktor zaprosiła mnie do udziału w tej dyskusji jako osobę piszącą blog. Obiecałam dać odpowiedź do jutra rana.  Sprawę skonsultowałam już z Franiowym Guru- Teamem. Team odrzekł jednogłośnie, że mam jechać. Ba, usłyszałam nawet , że jest to zalecenie terapeutyczne!!! I w ten oto sposób dowiedziałam się, że jednak potrzebuję terapii;-)  Pani redaktor spytała też, czy znam osobę, która czyta Franiowego bloga - nooo, znam Was.. Kilka osób udało się nam poznać osobiście, ale zdecydowaną większość znamy tylko z blogosfery. Pytanie - czy ktoś z Was chciałby pojechać do studia i wziąć udział w dyskusji?  Co Wam daje czytanie bloga o Franiu?  Żarty się skończyły, Ciotki i Wujkowie.  O radę w sprawie powyższej i wypowiedzi proszę. 