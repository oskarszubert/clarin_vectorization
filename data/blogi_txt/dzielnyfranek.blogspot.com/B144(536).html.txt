Zadzwoniła dziś do mnie mama kilkumiesięcznego bąbelka wcześniaczka, którą poznałam podczas II Opolskiego Pikniku Wcześniaka. Maluszek ma za sobą bardzo podobne przejścia do Franiowych i jest pod opieką wielu specjalistów. Ostatnio miał wykonywane badanie przesiewowe słuchu. Pierwsze dwa przesiewy wyszły bardzo źle (jak u Frania), ten ostatni, trzeci, wyszedł ponoć dobrze (też jak u Frania). Pani pielęgniarka wykonująca badanie powiedziała rodzicom, że już po sprawie i temat uszu można zamknąć  - nam też tak powiedziano swojego czasu. Mimo lekkiego niepokoju, czy aby na pewno temat jest do odhaczenia, byliśmy szczęśliwi, że przynajmniej jeden problem mamy z głowy. I to był nasz błąd. Gdy w wieku 2 lat i 1 mies. u Frania został zdiagnozowany problem ze słuchem i z wynikami w ręku trafiliśmy do Polskiego Związku Głuchych we Wrocławiu usłyszeliśmy, że: DZIECI Z GRUPY RYZYKA POWINNY MIEĆ WYKONYWANE BADANIE ABR CO PÓŁ ROKU AŻ DO UKOŃCZENIA 2 ROKU ŻYCIA!!!!      Franio nie miał w tym czasie ani jednego.       Tu nie chodzi tylko o wykonania otoemisji i tympanometrii, lecz o badanie ABR wykonywane we śnie, podczas którego sprawdzana jest odpowiedź z pnia mózgu. ﻿ Pisałam tu już o tym wielokrotnie, ale nie zaszkodzi powtórzyć: nie dajcie się zbyć i uspokoić - jeśli dziecko jest w grupie ryzyka, powinno mieć wykonany ABR raz na 6 miesięcy i koniec!  My, rodzice, mamy prawo wszystkiego nie wiedzieć, nie musimy być przecież specjalistami w każdej dziedzinie, dlatego trafia mnie za każdym razem, gdy słyszę takie  historie.   Nie wiem, czy można by było więcej zrobić dla Franiowych uszek, gdyby miał wykonane badanie ABR przed 2 rokiem życia.  Staram się już o tym teraz nie myśleć, żeby nie zwariować.  Zapewne jednak byłoby dziś inaczej niż jest...   *** Kilka czynników uszkodzenia słuchu:  zakażenie wewnątrzmaciczne,  uraz okołoporodowy, zamartwica, poród przed 33 hbd, masa urodzeniowa poniżej 1500 g, wentylacja mechaniczna dłuższa niż 5 dni, żółtaczka, leki ototoksyczne, bakteryjne zapalenie opon mózgowo- rdzeniowych, niska punktacja Apgar (0-4 w pierwszej minucie, 0-6 w piątej).  Więcej na ten temat można przeczytać na stronie Fundacji Wcześniak. 