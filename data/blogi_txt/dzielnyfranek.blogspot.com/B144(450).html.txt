Piękne wypracowane przez kilka ostatnich miesięcy "daj" - jest spojrzenie prosto w oczy i gest. Nasz zdolny chłopaczek:) Obiecany post o terapiach czas popełnić:)  W ubiegły piątek Franio pierwszy raz spotkał się z panią neurologopedką. Taki typ terapeutów jak p. Lucyna określamy.. "żylettttta" (i to jest komplement!). Krasnalek zaprezentował na 'dzień dobry' cały wachlarz swoich zachowań społecznych z okazji wizyty w nowym miejscu i spotkania nowej osoby - był krzyk, płacz, rzut na podłogę, łapki do buzi w celu przywołania na pomoc najlepszego przyjaciela pawia.      Byliśmy zaskoczeni jak dobrze i szybko p. Lucyna poradziła sobie z Franiem. Po 10 minutach spotkanie zaczęło przebiegac już tylko według zamysłu p. neurologopedki. Pani Lucyna jest także fizjoterapeutką NDT-Bobath, podobnie jak pan Radek od SI. Myślę, że to jest w przypadku Frania idealne połączenie.  Jedyny minus - terapia jest droooga:( 90 zł za spotkanie.   Pani neurologopedka uprzedziła nas, że terapia będzie bardzo trudna, że być może nawet będziemy chcieli zrezygnować uważając, że jest zbyt ciężka dla krasnalka, ale niestety innym sposobem, nie osiągniemy tego, na czym nam zależy.. Doskonale zdajemy sobie sprawę, że lekko nie będzie. Mamy już przecież pojęcie jak to wygląda. Najważniejsze dla nas jest, aby Franio zaczął mówić. To moje stwierdzenie p. Lucyna skwitowała krótko: - To na pewno szybko nie nastąpi. Wiem, wiem, wiem. Tyle razy już słyszeliśmy, że nikt nie jest w stanie powiedziec nam jak to z Franiem będzie. Przyzwyczailiśmy się chyba trochę już do tego.    Bardzo nam zależało od początku na tym, aby dobrać Franiowi takich specjalistów, którzy będą nie tylko świetnymi fachowcami w swojej dziedzinie, ale też przede wszystkim będa się ze sobą porozumiewali w kwestii terapii Frania tak, aby było ona spójna. Pani Lucyna powiedziała, że będzie się kontaktowała z p. Radkiem, p. Radek z kolei już rozmawiał z p. psycholog z Poradni Psychologiczno-Pedagogicznej, która zajmuje się Franiem, w najbliższy piątek przyjdzie także na terapię Frania do Prodeste. Pani Ewelina z Prodeste z kolei przyjdzie na zajęcia z SI z Franiem do p. Radka. Czego chcieć więcej?? Oni wszyscy rozumieją, że tylko współpracując ze sobą uda się pomóc Franiowi najlepiej jak to tylko możliwe.  O nic innego nam nie chodzi.     Kolejny sukces - dosłownie od 7-10 dni Franio z uwagą ogląda książeczki i gazetki,  wreszcie słucha treści bajek i wierszyków! Jeszcze miesiąc temu nie usiedziałby przy próbie przeczytania mu dwóch zdań z książeczki:) W ubiegły weekend chłopaki przeczytali 50 stron bajek!!!!!!:) Jak wszystko u Frania i to przyszło z dnia na dzień.   W ubiegłym tygodniu na pierwszej terapii Frania w Prodeste po przerwie chorobowej niemal 40 minut rozmawiałam z p. Eweliną o Franiu i chwilkę także o moich problemach z zaakceptowaniem diagnozy. U krasnalna niestety znowu nasiliły się autostymulacje, jest więcej zachowań niepożądanych. Wiemy, że to skutek całego zamieszania w naszym życiu ostatnio i faktu, że w domu nie ćwiczymy z Franiem Delacato. Krasnal niestety w ogóle nie chciał z nami współpracować, co w ogóle nie dziwiło - zmiany nie są tym, co mali kosmici lubia najbardziej. Ustaliłyśmy, że ruszamy z Delacato w domu od następnego tygodnia. W przyszłym tygodniu otrzymamy także opis diagnozy klinicznej (umieszczę go tu), wtedy ruszymy do PPP po nową opinię o WWR (starą wydano, gdy krasnal miał 10 mies. i nie ma w niej ani słowa o obecnych najpoważniejszych problemach Frania) oraz opinię o kształceniu specjalnym. Tylko te dwa dokumenty gwarantują, że Franio zostanie przyjety do przedszkola integracyjnego od września 2013 r.       Dziś u p. Radka na SI krasnal ładnie pracował całe 40 minut:) Wreszcie nastąpił przełom:)  Plan na jutro: 9.00 neurologopeda, 12.00 Prodeste. Francik ma w Prodeste już 2 godziny terapii indywidualnej tygodniowo + 30 min z Antosiem. Docelowo terapeutki chcą wydłużyć spotkania chłopców do 1 godziny. Po ostatniej terapii grupowej terapeutka prowadząca spytała o kwestię epilepsji u  Frania. Terapeuci muszą mieć ostateczną odpowiedź, żeby małemu krzywdy nie zrobić - muszą wiedzieć na ile i na co mogą sobie u Frania pozwolić. Dzwoniłam wczoraj do Warszawy - narazie termin hospitalizacji na oddziale neurologicznym jest ustalony na 4 lutego. Mam dzwonić do szpitala ponownie 20.XII, wtedy mam dostać ostateczne potwierdzenie terminu.  Podczas wczorajszej terapii krasnalka w Prodeste chciałam lekko się odmóżdzyć, niestety wszystkie odmóżdżacze zniknęły (hot lajfy i inne hot njusy), poprosiłam więc panią sekretarkę o pozyczenie "czegoś" z do czytania. Otworzyła szafkę, wybrałam sobie dwie książki. To był ZŁY wybór. Były to pozycje dla terapeutów, "trochę" mnie przerosły. Narazie chcę słyszeć, że "będzie dobrze / Franio da radę / zobacz jaki on świetny jest" itd.  Nawet jeśli do końca w to nie wierzycie, proszę, abyście tylko to pisali. I tak będziemy musieli się zmierzyc z tym, co przyniesie życie.  Jak zawsze do tej pory. Ten przydługi wywód trza zakończyć fantastycznym zdjęciem z dzisiejszej terapii SI. Franek najlepiej na nim pokazuje, co sądzi o moich rozterkach;-)       Ps. Widzicie te kropki na podłodze sali SI? Wygląda na to, że przez nie krasnal awantury urządzał. 