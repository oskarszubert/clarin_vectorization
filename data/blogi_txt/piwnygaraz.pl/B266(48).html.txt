Golden Beer Poland 2013 2    At 14 października 2013  In Piwo / Publicystyka / Wiadomości / Wydarzenia     czy doczekaliśmy się konkursu dla całej branży? 9 października odbyła się pierwsza edycja profesjonalnego konkursu piwowarskiego Golden Beer Poland 2013. Pierwsza i mam nadzieję, że nie ostatnia. Prawie 80 piw, 14 kategorii, cały dzień sędziowania w doborowym i profesjonalnym towarzystwie. Oczywiście, w szerokich przestworzach „internetów” od razu po ogłoszeniu pierwszych informacji o konkursie pojawiły się negatywne głosy. Tak samo po opublikowaniu wyników. Ale o tym za chwilę. Pierwsza sprawa – kategorie. Ja rozumiem, że teoretykom mogą nie odpowiadać. Natomiast ze względów praktycznych były dobrane jak najbardziej sensownie. Wiadomo, że pierwsza edycja konkursu może nie mieć szczególnego szału frekwencyjnego. W końcu nowa marka, musi się dotrzeć na rynku. Dlatego nie widzę żadnego problemu w takim rozdzieleniu kategorii. A, że w kategorii Pszeniczne mógł się trafić Wit, bawarski Hefe-Weizen, czy American Wheat? Jaki to problem dla dobrego sędziego? Jeżeli ktoś potrzebuje mieć równy podział na gatunki, bo inaczej się gubi no to cóż. Może lepiej wtedy nie pchać się do konkursów. Na uznanie zasługuje także formularz oceny piwa. Intuicyjny, pozwala na szybką ocenę piwa bez zbytniego czasochłonnego rozwodzenia się nad każdym piwem. Właśnie, co do sędziów. Skład był zacny:   Jacek Materski – Browar Artezan    Beata Wilusz – Browar Namysłów    Czesław Dziełak –  Niezależny sędzia PSPD    Tomasz Rogaczewski – Pracownia Piwa    Natalia Młynarczyk – Kompania Piwowarska Michał Saks – Niezależny sędzia PSPD    Adela Ihnatowicz-Kopik – Niezależny sędzia PSPD    Sylwia Mietła – Browar Okocim Małgorzata Bielec – Browar Perła    Michał Kopik – Niezależny sędzia PSPD    Marcin Kiełbowicz – Grupa Żywiec    Maciej Kunysz – Browar Fortuna     Przejdźmy zatem do wyników. Z krótkim komentarzem. PIWA PSZENICZNE, w kategorii startowało 7 piw BRĄZOWY medal dla: Browary Regionalne Jakubiak – Browar Ciechan za Ciechan Pszeniczne    SREBRNY medal dla: Browar Gościszewo za Viva Hel    ZŁOTY medal dla: Pracownia Piwa za Hey Now    Jedna z kategorii, które miałem przyjemność sędziować. I jednocześnie idealny przykład, że formuła się sprawdziła. Sędziowałem z Cześkiem Dziełakiem oraz dwójką sensoryków z browarów koncernowych i, uwaga, taka sytuacja – sensorycy koncernowi byli zachwyceni Hey Now z Pracowni Piwa. Nie zdawali sobie sprawy, że amerykański chmiel może dawać taki efekt oraz, że można zrobić tak „dziwną” pszenicę, która jednocześnie będzie wybitnie pijalna.  PIWA W KATEGORII – LEKKIE „ALE”, w kategorii startowało 5 piw   BRĄZOWY medal dla: AleBrowar za Amber Boy SREBRNY medal dla: Browar Haust za Kazbek    ZŁOTY medal dla: Browar Artezan za Pacific Pale Ale    Kategoria zdominowana przez „nową falę” piw. Pacific po raz kolejny potwierdził swoją klasę. Dla mnie piwo roku 2013. PIWA W KATEGORII – „ALE” STANDARDOWE, w kategorii startowały 4 piwa   ZŁOTY medal dla: Grupa Żywiec za Brackie Mastne    Tak jak ostatnio stwierdziłem na fanpejdżu, całkiem przyjemne piwo do wypicia wieczorem. Jeżeli trafiła się mało metaliczna wersja to wynik tym bardziej uzasadniony. PIWA W KATEGORII – MOCNE „ALE”, w kategorii startowało 6 piw   BRĄZOWY medal dla: Browar Kormoran za Podróże Kormorana American IPA    SREBRNY medal dla: Browar Haust za Red AIPA                  ZŁOTY medal dla: AleBrowar za Rowing Jack Każde miejsce zasłużone. Rowing Jack, tak jak Pacific, potwierdza swoją dominację w segmencie. Haust z kolei pokazał, że minibrowar również może startować w takim konkursie.  PIWA W KATEGORII – JASNY LEKKI LAGER, w kategorii startowały dwa piwa ZŁOTY medal dla: Browary Regionalne Jakubiak – Browar Lwówek za Lwówek Wrocławskie    Jest to kategoria, której dynamicznego wzrostu bardzo bym sobie życzył. Brakuje nam na rynku właśnie lekkich dziesiątek, w sam raz do sesyjnego wypicia w piękny, słoneczny i gorący dzień. Gatunek mało spektakularny, ale też nie musi taki być. Ma to być dobre, sesyjne, porządne piwo. PIWA W KATEGORII – JASNY MOCNY LAGER, w kategorii startowały 4 piwa ZŁOTY medal dla: Carlsberg  za Okocim Mocne    Również sędziowałem i uważam (wbrew malkontentom), że jest to wybitnie zasłużona nagroda. Ostatni raz Okocimia Mocnego piłem lata temu w liceum. A tu zaskoczenie, okazuje się, że jest to absolutnie poprawny i dobry mocny lager, z solidną pianą i całkiem przyjemnym profilem. Brakuje oczywiście goryczki i gdyby sypnięto więcej chmielu browary regionalne miałyby naprawdę ciężki orzech do zgryzienia. PIWA W KATEGORII – CIEMNY LAGER, w kategorii startowało 5 piw   BRĄZOWY medal dla: Kompania Piwowarska za Książęce Czerwony Lager    SREBRNY medal dla: Kompania Piwowarska za Książęce Ciemne Łagodne    ZŁOTY medal dla: Kompania Piwowarska za Książęce Burgundowe Trzy Słody Totalna hegemonia Kompanii Piwowarskiej. Seria Książęce jest udana, więc nie jest to zadziwiające. Zresztą Ciemne Łagodne jest zupełnie przyzwoitym ciemniakiem. Burgundowego jeszcze nie miałem okazji pić. PIWA W KATEGORII – MOCNY CIEMNY  LAGER, w kategorii startowały 4 piwa   ZŁOTY medal dla: Browar Zamkowy w Raciborzu za Raciborskie Ciemne    Trzeba będzie spróbować, ostatni egzemplarz jaki miałem okazję pić był cholernie metaliczny.  PIWA W STYLU PORTER BAŁTYCKI, w kategorii startowały 3 piwa   ZŁOTY medal dla: Browary Regionalne Jakubiak – Browar Ciechan za Ciechan Porter    Ta kategoria akurat mnie zasmuciła. Tylko 3 wystawione portery w kraju, który powinien słynąć z tego stylu? Rodzi się pytanie: dlaczego? PIWA MIODOWE, w kategorii startowały 3 piwa   ZŁOTY medal dla: Browary Regionalne Jakubiak – Browar Ciechan za Ciechan Miodowe Żadnego zaskoczenia, Ciechan Miodowe od kiedy pojawiło się na rynku jest ciągłym hitem. PIWA AROMATYZOWANE, w kategorii startowało 8 piw   BRĄZOWY medal dla: Perła Browary Lubelskie za Perła Summer    SREBRNY medal dla: Perła Browary Lubelskie za Perła Winter    ZŁOTY medal dla: Fuhrmann za Starovar Lime Ciężko mi coś na ten temat napisać. Piłem tylko Perłę Winter, smakowała jak nadzienie do pączków. PIWA SPECJALNE, w kategorii startowały 3 piwa   ZŁOTY medal dla: Browar Konstancin za Konstancin Żytnie    Łabędzi śpiew browaru w którym pracowałem jako piwowar i w którym nauczyłem się cholernie dużo o piwie. PIWA W KATEGORII – STANDAROWY JASNY LAGER, w kategorii startowało 13 piw   BRĄZOWY medal dla: Carlsberg za Okocim Jasne Pełne    SREBRNY medal dla: Grupa Żywiec za Leżajsk Pełne ZŁOTY medal dla: Kompania Piwowarska za Tyskie Gronie    PIWA W KATEGORII – JASNY PEŁNY LAGER, w kategorii startowało 11 piw BRĄZOWY medal dla: Browary Regionalne Jakubiak – Browar Lwówek za Lwówek Książęcy    SREBRNY medal dla: Browary Regionalne Jakubiak – Browar Ciechan za Ciechan Marcowe    ZŁOTY medal dla: Grupa Żywiec za Żywiec    Te dwie kategorie potraktuję zbiorczo. Oczywiście od razu zaczęto ciskać gromami za zwycięstwo Tyskiego i Żywca. Przecież tak nie wypada, prawda? No cóż, były najlepsze to wygrały. Nie ma tutaj większej filozofii.  I ta kwestia jest dla mnie decydująca w ocenie Golden Beer Poland 2013. Każdy może się czegoś nauczyć. Browary koncernowe od regionalnych i rzemieślników tego, że świat piwa jest przebogaty i może raczyć nas feerią smaków i aromatów, a mocniejszego chmielenia nie należy się bać. Z kolei browary przede wszystkim regionalne (z tego powodu, że rzemieślnicy nie bawią się lagery), że jednak tak wyśmiewane przez „świadomych piwoszy” eurolagery potrafią pozamiatać. I to pozamiatać konkretnie. Sam fakt regionalności nie czyni piwa „lepszym”. Kto wie, może w przyszłym roku zamiast 80 piw wystawionych do Konkursu będzie ich 180?    PS. Wielkie dzięki dla Rafała Kowalczyka vel Browarzyciel za zorganizowanie Konkursu. Zresztą to dla niego nie pierwszyzna, byłem pewien, że będzie dobrze    Podziel się:FacebookEmailTwitterGoogle 