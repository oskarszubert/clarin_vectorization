Gouda przemkowska 0    At 24 kwietnia 2013  In Parowanie z jedzeniem / Paśnik     ciekawe podejście do niby standardowego sera Dzisiejszy wpis poświęcony jest kolejnemu z niesamowitych serów wyszukanych przez Giena Mientkiewicza i oferowanych przez SeryPolskie.pl. Tym razem na deskę trafiła gouda. Ale nie byle jaka, tylko przemkowska. Jak wiele to zmienia?  Wygląd: Żółty, ewidentnie dojrzewający. Bardzo przyjemna, sprężysta miąższość i błysk przekrojonego sera. Aromat: Czuć intrygujący aromat orzechów laskowych, liściastego runa leśnego, gotowanego bobu oraz zwierząt gospodarczych. Aromat z jednej strony lekko dziki, ale z drugiej kojarzący się ze spokojnym domkiem na wsi. Już na tym etapie kiełkują wstępne pomysły na połączenie tego wybornego sera z konkretnymi piwami. Smak: Pierwszy akord to delikatna, wręcz kremowa „goudowość”. Która to subtelnie, ale nieuchronnie przechodzi w lekko szczypiącą, charakterną pikantność. Gouda przemkowska niby, jak to gouda, jest łagodna. Ale w tej łagodności umie pokazać swój zadziorny charakter, słodko-słony dualizm. Wymaga to dobrania piw, które będą idealnie korelowały, grały na zasadach konsonansów. Już najmniejszy dysonans smakowy może zaburzyć tą idealną harmonię smaków i aromatów. Natomiast piwa również mogą być złudnie delikatne, by po rozwinięciu swojego bukietu na podniebieniu pokazać swój pazur. Moc musi być porównywalna. Piwa, które tworzą idealny duet to: Irish Cream Ale – delikatne kremowo-orzechowe nuty wraz ze słodowym bukietem i lekko goryczkowym finiszem, jak również fakt nasycenia piwa nie dwutlenkiem węgla lecz azotem sprawiają, że jest to najlepszy możliwy styl piwny do tego konkretnego sera. Dodatkowo głęboko miedziana barwa z charakterystyczną iskrą, czyni ten duet nie tylko wybitnie apetycznym, ale również wizualnie kuszącym. Przykład: Wexford Irish Cream Ale Grodziskie – Polacy nie gęsi i swoje style piwne mają. Grodziskie jest razem z Porterem bałtyckim jednym z najbardziej znanych polskich stylów na świecie. Bardzo lekkie piwo pszeniczne, o ekstrakcie 8% i nikłej zawartości alkoholu może przytłoczyć goudę tylko swoją renomą. Natomiast wysokie wysycenie idealnie przemywa kubeczki smakowe, sprawiając, że są gotowe na kolejny kęs sera. Gdzie tkwi pazur? Grodziskie jest piwem pszenicznym i owszem. Ale nie jest standardowym Weissbierem. Powstaje ze specjalnego, wędzonego słodu. I ta specyficzna wędzoność wzmacnia wszystkie cechy przemkowskiej goudy. Przykład: Jopen Gratzer, Pinta A’la Grodziskie Słodkie stouty: Milk Stout i Oatmeal Stout – coś Szmaragdowa Wyspa wyjątkowo pasuje do tej goudy. Irlandzkie czarne złoto, w słodszych od wersji wytrawnej odmianach, poszerza nam horyzont smakowy o ciemniejsze nuty: słody karmelowe, palone ziarno jęczmienia. Ale także o jaśniejsze jak mleczne i słodkie nuty laktozy w Milk Stout czy oleiste i lekko mączne nuty owsa w Oatmeal Stout. Idealna synergia i balans smakowy w tych piwach sprawia, że również świetnie komponują się z goudą przemkowską. Natomiast zdecydowanie polecałbym zachować kolejność ser-piwo. Niech piwo ma szansę płynnie poszerzyć finisz goudy. Przykład: AleBrowar Sweet Cow, Anderson Valley Brewing Oatmeal Stout, Left Hand Brewing Milk Stout, Pinta Dobry Wieczór. Zdecydowanie nie polecam natomiast piw typu India Pale Ale, American Amber Ale czy American India Pale Ale. Generalnie piw mocno chmielonych, tak na aromat jak i na goryczkę. Chmiel przykryje nam wszystkie wspaniałe aromaty goudy przemkowskiej, natomiast goryczka sprawi, że nie będziemy w stanie docenić delikatnego balansu smaku. Jeszcze ważna informacja na koniec – w dniach 1-2 czerwca w Sandomierzu odbywać się będzie III Ogólnopolski Festiwal Nieskończonych Form Sera. Inaczej mówiąc Czas Dobrego Sera   Coś czuję, że będzie mnie można tam spotkać. Z tego co wróbelki ćwierkały będą także atrakcje dla miłośników lanego piwa. Będzie więc można samemu pobawić się w parowanie serów z zacnymi piwami. Podziel się:FacebookEmailTwitterGoogle 