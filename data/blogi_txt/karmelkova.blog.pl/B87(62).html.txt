Postanowiłam, że będę brała przykład z Wiolki. Nieraz opowiadała w pracy, jak umie sobie poradzić. To prawda. Można o niej różne rzeczy powiedzieć. Najczęściej złe. Ale nie można jej odmówić sprytu i inteligencji. W każdej sytuacji umie postawić na swoim. Zawsze spada na cztery łapy. Kiedyś miała jakiś dziwny dzień i rozmawiała ze mną normalnie. Opowiadała, jak jej mężczyzna prawie przyłapał ją na zdradzie. Obróciła jednak wszystko na swoje. „Jak to zrobiłaś? Jak to się dzieje, że zawsze wychodzi na Twoje?” Zaśmiała się i odrzuciła włosy do tyłu. „Zwyczajnie. Mówię ludziom to, co chcą usłyszeć. Kłamię.” „Jak to kłamiesz?” „Zwyczajnie. Zmyślam na potęgę. Ludzie nie lubią prawdy. Dlatego mówię im to, czego chcą – kłamstwa. I na tym korzystam.” Wtedy stwierdziłam, że jest wyjątkowo podła. Teraz myślę, że radzi sobie. Niezbyt ładnie i przyzwoicie, ale to ona zawsze jest na szczycie. Pomyślałam sobie, że mogę tak samo postąpić wobec Ojca. On niespecjalnie liczy się z moim zdaniem. Zawsze ma być tak, jak on chce. Dlaczego mam być wobec niego uczciwa? Gdy mówiłam całą prawdą, miałam tylko kłopoty. W najlepszym przypadku mówił „Córko. Ani się nie znasz, ani nie masz prawa decyzji. Ja wiem lepiej, jak pokierować Twoim życiem.” Pomyślałam, że dzisiejszy dzień będzie idealny na realizację planu. Wzięłam z pracy kurczaka w ostrym sosie i surówkę z białej kapusty. Wiem, że Owais i Ojciec bardzo je lubią. Podałam ładnie. Do tego zrobiłam zapiekane z cebulą i kminkiem ziemniaki. Podałam też herbatę miętową na zimno. Na deser Babka zrobiła budyń czekoladowy. Ojciec był wyraźnie zadowolony z obiadu. „Córko bardzo dobre. Naprawdę mi smakuje.” Poczułam, że to TA chwila i zaczęłam kłamać. „Ojcze nawet nie wiesz, jakbym chciała wrócić do Lahore… Robić Wam takie dobre jedzenie na co dzień…” Spojrzał na mnie podejrzliwie. „Jak to?” Serce waliło mi jak młot. Udało mi się jednak zachować spokój. Ciągnęłam dalej. „Po ukończeniu studiów. Wrócić i znaleźć wreszcie męża.” Wtedy patrzyli się na mnie we trójkę. Poczułam się jak najpodlejsza żmija. Ale mówiłam dalej. „Chciałabym skończyć tu studia. Malarstwo. A potem wrócić do Lahore i wyjść za mąż… Po tym, jak obciąłeś mi włosy wszystko zrozumiałam. Źle robiłam. Moje życie brnęło w złą stronę. Straciłam rok. Udowodniłam jednak, że umiem sobie radzić. Jestem gospodarna. Nie jestem leniwa. Pracuję. Jeszcze można wszystko naprawić.” Niespodziewanie zaśmiał się. Potem dołączyła Babka. Owais patrzył na mnie jakoś tak dziwnie. „Kuzyneczko, czemu w takim razie zrezygnowałaś ze studiów? Skoro chcesz wrócić do Pakistanu i mieć męża. Nie pasuje mi to do siebie.” Na to pytanie czekałam. Miałam już obmyśloną odpowiedź. „Kuzynie. To proste. Po co mi kończyć tak trudne studia? Naprawdę było mi ciężko. Wolałam zaznać trudu pracy, aby potem jeszcze lepiej docenić dobro męża. Bo to on przecież byłby dla mnie tak dobry i utrzymywał mnie. Mogłabym być mu jeszcze bardziej wdzięczna. Za to, że chciałby mnie z moją zszarganą opinią.” „Hmm… To dlaczego chcesz iść na kolejne studia? Mogłabyś wrócić do domu już teraz.” „Ponieważ po malarstwie mogłabym mojemu mężowi i Rodzinie umilać czas sztuką. Wnieść coś ładnego do domu.” Po tym zapadła cisza. W końcu Ojciec spojrzał na Owaisa. „Co o tym myślisz?” „Dobrze mówi. Zrozumiała swoje błędy. Myślę, że dobrze mieć taką żonę. Która ma artystyczne zdolności. I zna wartość swego męża.” „Uważasz, że to są atuty?” „Tak. Miło wracać do domu, gdzie żona umila czas sztuką.” „A Ty byś chciał taką jak ona na żoną?” „Czemu nie?” „Więc myślisz, że warto ją posłać na to malarstwo?” „Oczywiście. Po co jej uczyć się budownictwa? I tak nigdy niczego nie zaprojektuje! A obrazy maluje niezłe. Widziałeś Wuju, jak namalowała Muezzi? Powinna popracować nad warsztatem. Może jeszcze będzie dumą tej Rodziny?” Ojciec westchnął. Zamyślił się. Postanowiłam korzystać z pomyślności losu. „Może zaparzyć Wam kawy? Jest już dość późno.” „Chętnie się napijemy.” Powiedział Owais. Krzątałam się w kuchni. Ojciec cały czas myślał. Widziałam to po nim. Gdy zaczęliśmy pić kawę, chrząknął i zwrócił się do Owaisa. „Owaisie masz rację. Jesteś młodszy ode mnie i na pewne sprawy patrzysz inaczej. Przekalkulowałem wszystko. Niech idzie na te studia. Najważniejsze było Twoje zdanie.” Padłam im do stóp, żeby dziękować. Jestem taka szczęśliwa. Skłamałam, ale opłacało się! Cała drżałam, gdy kłamałam. Zwykle było po mnie widać, że mówię nieprawdę. Dziś słowa przechodziły mi gładko przez gardło. Co prawda, bałam się okropnie, że się domyślą. Myślałam, że mnie wyśmieją. Że się zorientują. Potem będą chcieli ukarać. A oni uwierzyli. Chłonęli moje kłamstwa. Byli z nich zadowoleni. Upajali się nimi, jak najlepszym tytoniem. Z jednej strony to złe, co zrobiłam. Ale z drugiej cieszę się. Jestem szczęśliwa, bo postawiłam na swoim. Wzięłam życie w swoje ręce. Czuję się dumna z siebie.  Brak powiązanych wpisów. Notka opublikowana: 20 maja 2013 Autor: karme.lova@spoko.pl Znaleziono w sekcji: Bez kategorii  Tagi: kłamstwo, malarstwo, marzenia, obiad, Owais, rozmowa, studia, sztuka   Poprzedni temat: Przemyślenia i nadzieja Następny temat: Przygotowania do studiów i zemsty 