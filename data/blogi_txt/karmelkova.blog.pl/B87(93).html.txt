W piątek nie mogłam zasnąć. Myślałam o spotkaniu z Wujem. Naszykowałam dokumenty. Nie było tego wiele. Marcin zamienił się z kolegą na służbę. Wybrałam ubrania i powiesiłam je na krześle. Długo nie mogłam zasnąć. Męczyły mnie różne myśli. To, co kiedyś mówiła moja Matka. I to co, powiedział Wuj. Choroby psychiczne można odziedziczyć? A jeśli ja mam coś po niej? A może on kłamie? Już raz okazał obojętność. W kółko zadawałam sobie te same pytania. W końcu zasnęłam. Najpierw śniło mi się, że budzik nie zadzwonił i zaspałam na umówione spotkanie. Obudziłam się cała spocona. Niedorzeczne. Nigdy nie spałabym tak długo! Napiłam się soku i próbowałam znów zasnąć. I udało mi się. Tylko to, co mi się przyśniło, męczy mnie do teraz. To było takie dziwne. Zupełnie pokręcone… Siedziałam w jakiejś szkolnej ławie. Lekcja strasznie mnie nudziła. Obok była koleżanka, właściwie przyjaciółka. Jej twarzy nie widziałam, ale znałyśmy się bardzo dobrze. Od zawsze. Nahija? Nie, to nie ona. To kto? Bardzo chciałam spojrzeć w jej stronę, ale nie mogłam na tyle obrócić głowy. W końcu wstałyśmy i wyszłyśmy z klasy. Nauczyciel coś do nas mówił. Coś w stylu „pożałujecie tego, nie będę dłużej tolerował waszych występków!” Nie zwracałyśmy na niego uwagi. Było ciepło. W zasadzie był już lipiec. Ostre słońce wdzierało się do klasy. „Idziemy na plażę?” „Tak. Ale muszę coś kupić wcześniej.” „Mam piwo i coś jeszcze.” „Potrzebuję czegoś innego.” Czego potrzebowałam? Nie wiem. Słyszałam za to szum morza i głosy turystów.  Nasza szkoła była jakby nieco niżej deptaka, więc widziałam stopy muśnięte słońcem i oprószone piaskiem. Wciągnęłam powietrze głęboko w płuca. To był późny sierpień. I właśnie zlekceważyłyśmy poprawkowe zajęcia. Już nie było się po co wracać. Szłyśmy piwnicą szkolną. Otworzyłyśmy ostatnie drzwi i weszłyśmy wprost do centrum handlowego. Nigdy wcześniej takiego nie widziałam. Na podłodze leżał biały marmur, a ściany były obite czarną skórą. Co kilka metrów stały głośniki. Był tłok, a muzyka ogłuszała tak bardzo, że nie dało się słyszeć własnych myśli! Minęłyśmy sklep z bielizną i artykułami erotycznymi. „Wiesz czego szukasz?” Zapytała. „Wiem.” I szłyśmy dalej. Mijałyśmy coraz dziwniejsze sklepy i było coraz mroczniej. W końcu pojawił się jakiś chłopak. Nigdy wcześniej go nie widziałam. Ale go znałam. Kompletnie nie wiedziałam, co się dzieje. „Co tam studentko? Mam co lubisz. Tylko musisz przede mną klęknąć. Wisisz mi jeszcze za poprzednie…” Wtedy zaczęłyśmy uciekać. Bałam się. I ona też. Po co tu przyszłyśmy? Te zaułki to nie miejsce dla nas. On gonił nas. Najpierw sam, potem z kolegami. W końcu pociągnęła mnie w jakąś boczną uliczkę i wybiegłyśmy na promenadzie. „Chodź szybko do naszego apartamentu.” „Po co?” „Przebierzemy się i pójdziemy na piwo i jointa na morzem.” „OK.” Ale gdzie był nasz apartament? Kompletnie nie wiedziałam, gdzie byłyśmy! Jednak po kilku chwilach materializował się. Piękny, nowoczesny budynek. Weszłyśmy do środka. „Musimy się wykąpać. Jak pójdziemy takie śmierdzące na plażę? Nikogo nie poderwiemy.” Nie wiem, która z nas to powiedziała. A może sobie tylko to pomyślałam? Chciałam wyjść na taras, ale tam zamiast krzeseł była wanna. Taka dla kilku osób. Zachodzące słońce odbijało się w pianie. Ona była w środku. „No właź! Na co czekasz?” Rozebrałam się i weszłam w chłodną wodę. Przejechała mi dłonią po łydce. Wtedy ze strachem zauważyłam, że nasz taras jest na wysokości promenady. Ludzie przechodzili i zerkali na nas. Byłam przerażona. Tyle obcych osób zobaczy mnie nago. „Wyluzuj się. Kiedy masz szaleć jak nie teraz?! Tu i tak nikt Cię nie zna!” Nogi robiły mi się miękkie. Oddychałam szybciej i szybciej. Pigułka zaczynała działać. Przez barierkę wskoczył do nas jakiś chłopak. Ja usiłowałam zasłonić się pianą, a oni się  śmiali. Kieliszek się rozbił. Otworzyłam oczy. Piżama i włosy kleiły mi się do ciała. Zaklęłam szpetnie. Odetchnęłam z ulgą, że to był tylko sen. W ustach miałam sucho. Spojrzałam na zegarek. Była 3.35. Czyli nie zaspałam. Napiłam się wody i zmieniłam ubranie na suche. Położyłam się znowu i do rana spałam spokojnie. Tylko do teraz nie wiem, co ten durny sen miał znaczyć. Mimo wszystko był tak realistyczny! Jakby to się kiedyś działo naprawdę. Jakby to były moje wspomnienia. A z drugiej strony absurdalny zlepek sennych majaków. Spisałam go, bo zepsuł mi cały weekend. Nie mogłam o niczym innym myśleć. I teraz jest to samo. Już mi wyszły elfy z głowy… Boję się tej pigułki i szampana. Klękania na kolana i sierpniowego słońca. Brak powiązanych wpisów. Notka opublikowana: 03 lutego 2014 Autor: karme.lova@spoko.pl Znaleziono w sekcji: Bez kategorii  Tagi: lato, obawy, plaża, przeczucie, sen, strach, słońce, tajemnica   Poprzedni temat: Wygląd jednak jest ważny Następny temat: Poznaj Mojego Ojca 