„Czym jest dla Ciebie pobyt tutaj?” Wzruszam ramionami za każdym razem, gdy Pani Doktor o to pyta. Nie wiem, jak odpowiedzieć. Co dzień czuję się inaczej. Każda chwila to nowość. Nawet, gdy myślę, że nic mnie nie zaskoczy. Nawet, gdy mówię sobie „szkoda, że nie mieszkam tu od urodzenia”. Ostatnie kilka miesięcy czułam się jakbym od zawsze tu mieszkała. Mimo problemów z dokumentami. O osobistych kłopotach nawet nie wspominam… Dziś poszłam z Marcinem do kawiarni. Powiedział, że chce mnie zapytać o coś. Kasia mówiła, że na pewno chce ze mną być. Ja jej nie wierzyłam. Nie zauważyłam, żeby traktował mnie tak jak Tomek, gdy mu się podobałam. Spotkaliśmy się w parku. Wszędzie leżał śnieg. Było biało i zimno. Nie wiem, czemu umówiliśmy się przed śniadaniem. Ja stałam głodna i zmarznięta. W stopy było mi nieprzyjemnie. A zimny wiatr przeszywał mi kurtkę. W końcu przyszedł Marcin. Z podkrążonymi oczami i szarą cerą. Znałam to odbicie z lustra. „Co Ci jest?” „Nic. Brzuch mnie boli.” „Jasne.” Prychnęłam. „O co chciałeś mnie zapytać?” Patrzył przed siebie. Nic nie mówił. Mogłam go szturchnąć, bo mijały minuty, a on był cicho. W końcu szepnął. „Dlaczego tu jeszcze jesteś?” „Bo jest mi tu dobrze. To znaczy lepiej niż z Ojcem. Żyję biedniej, ale decyduję sama o sobie.” „A do kiedy możesz tu zostać?” Wiedziałam, do kiedy. I co dzień odliczałam w myślach. Ale dopiero, gdy mnie o to zapytał, uzmysłowiłam to sobie. Swoją tragedię. Że niedługo odeślą mnie tam, gdzie Ojciec tylko czeka, żeby się zemścić za hańbę. „Jeszcze dwa miesiące.” „Co potem?” „Nie wiem. Muszę znaleźć sposób, żeby tu zostać.” **** Objął mnie. „Weź tą rękę!” „Dlaczego?” „Bo tak! Nie życzę sobie, byś mnie dotykał.” Uniósł brew i nic nie powiedział. Siedzieliśmy tak razem. Śnieg padał. Czułam, że włosy mi mokną. Było mi coraz zimniej. Trzęsłam się. W końcu wstałam. „Idę na zajęcia. Nie wiem, po co chciałeś się spotkać! Ale szkoda, że nie powiedziałeś.” Spojrzał w moją stronę i wycedził przez zęby „Dobrze Ci tak? Nie czujesz się samotna? Nie masz nikogo? Jak chcesz tak dłużej żyć? Odrzucasz wszystkich, którzy zbliżą się do Ciebie.” Wstał i poszedł. Wiatr zawiewał płatki śniegu. A on szedł. I jego sylwetka powoli nikła w tej małej zamieci. **** Dopiero teraz zaczęłam o tym myśleć. I nie tylko. O całym swoim życiu. Zawsze nigdzie nie pasowałam. Wszędzie znajdował się ktoś, kto mówił, że nie nadaję się do niczego. W medresie, w domu, na uczelni, na fitnessie. Za każdym razem ktoś musiał mi dołożyć. Zaczęłam zastanawiać się, dlaczego tak mi z tym ciężko. Mimo, że spychałam to w głąb swego umysłu. Długo nic mi nie przychodziło do głowy. I wreszcie poczułam to. W każdej najmniejszej kostce. W całym swoim ciele. I umyśle. To dlatego, ze byłam samotna. Tak jak mówił Marcin. Nie miałam nikogo, kto by mnie wsparł. A nawet jak miałam, to robiłam tak, aby się go pozbyć ze swojego otoczenia. Odrzucić bliskość. Dopiero teraz zrozumiałam, gdzie sama siebie zapędziłam. Od wyjścia ze szpitala z Kasią nie rozmawiałam szczerze. Z Tomkiem nie byłam od dawna.  Jowita mnie zdenerwowała. Matka odeszła do jakiegoś faceta. Dla pieniędzy. Kuzynowi wyrządziłam wielką krzywdę. Ojciec zapałał chęcią zemsty. Zostałam sama. Całkiem sama. I ukłuło mnie to z całą siłą. Wgniotło w fotel. Poczułam się jak śmieć. Całkiem sama. Strasznie samotna. Jak palec. Zupełnie nie potrzebna. I ogarnęła mnie wielka trwoga.   Brak powiązanych wpisów. Notka opublikowana: 18 stycznia 2014 Autor: karme.lova@spoko.pl Znaleziono w sekcji: Bez kategorii  Tagi: Marcin, samotność, smutek, świadomość, uczucia   Poprzedni temat: Na Balu Karnawałowym Następny temat: Czuję się dobrze dziś 