Dziś całe zajęcia byłam bardzo śpiąca. Całą noc czekałam na Ojca. Nie doczekałam się. Rano poszłam na zajęcia. Trzęsły mi się nogi i ręce. Kilka razy poślizgnęłam się na liściach. Czemu nikt ich nie zamiata? Na zajęcia doszłam z brudnym ubraniem. Nie ważne. Nie miałam głowy myśleć o tym. Na fizyce przyszła pani z portierni i wywołała mnie z zajęć. „Panie profesorze, do tej pani przyjechali rodzice. Czekają na nią.” Profesor trochę się śmiał. Po chwili zapytał „Skąd rodzice przyjechali? Z Wrocławia? Bo jak bliżej to pani nie puszczę.” „Z Lahore.” „Skąd?” „Z Lahore. To jest w Pakistanie.” „Ojej. To proszę iść. Może na następnych zajęciach opowie nam pani coś o swoim kraju?” „Chętnie. Dziękuję. Do widzenia.” Wychodząc z sali miałam ciemno w oczach. Ręce trzęsły mi się bardzo. Zeszyt wypadł mi ze dwa razy. Jak wyszłam zobaczyłam Matkę. Ucieszyłam się bardzo. Dawno nie czułam takiej radości. Przywitałam się z Ojcem. I przytuliłam się do Matki. „Nie masz daleko autobusem do domu. Pojedźmy.” Powiedział Ojciec. „To chyba nie jest dobry pomysł. Może taksówkę Ojcze?” Rozmawiałam z Ojcem w naszym języku. Wszyscy na korytarzu zaczęli słuchać. Ale ja nie jestem jak Robert Lewandowski. Nie wstydzę się swojego kraju. Ani Pakistanu, ani Polski!  Ojciec zadecydował, żeby jechać autobusem. Już na przystanku wszyscy patrzyli się nas dziwnie. Dwie staruszki poszturchiwały się nawzajem. Jedna kobieta pokręciła głową i się odwróciła. W autobusie też było dziwnie. Trzech chłopaków stanęło obok nas. „O patrz, tych brudasów ciapatych wszędzie pełno. Rozpleni się to po całym świecie. Brudne pchlarze.” Moja Matka wstała podeszła do jednego i powiedziała „Przynosisz wstyd swoim rodzicom. I temu krajowi.” Zamurowało ich na chwilę. „O patrzcie Polka, co się wyprowadziła do brudasów. Nawet ubiera się jak oni.” Ludzie w autobusie odwracali głowy. Udawali, że to się nie dzieje! Gazety, telefony, widok za oknem, buty. Wszystko nagle takie ciekawe. A jak wsiedliśmy patrzyli na nas. Nie wytrzymałam, że obrażali moją Matkę. Podeszłam do jednego i uderzyłam go w twarz. Taką otwartą, płaską dłonią. W policzek. Zrobiło się cicho. „Ty suko.” Powiedział. Dałam sobie spokój. Jeszcze Ojcu musiałyśmy się pół dnia tłumaczyć. Nie rozumiał sytuacji. Mówił, że on mógł ich uderzyć. Dopiero Matka powiedziała, że kobiecie nie oddadzą. Że tak kazała mi bronić się. Żeby mnie całkiem nie zdeptali. Zrozumiał. Na szczęście smakował mu obiad. I do niczego się nie czepiał. Zobaczymy co będzie dalej.  Brak powiązanych wpisów. Notka opublikowana: 29 października 2012 Autor: karme.lova@spoko.pl Znaleziono w sekcji: Bez kategorii  Tagi: autobus, Matka, prześladowanie, rasizm   Poprzedni temat: Gdzie on jest? Następny temat: Dzień niespodzianek 