Dziś przyjechał po mnie na uczelnię Marcin. Był jakiś taki zadowolony. Zupełnie jak ja. Jechaliśmy do mojego Wuja, bo dzwonił, że ma nowe informacje. „Z czego tak się cieszysz?” „Po pierwsze poprawiły się moje statystki w pracy. Po drugie Twój Wujek ma nowe informacje. Mam nadzieję, że załatwisz sobie pobyt stały. Nie będziesz musiała się tym więcej martwić.” Uśmiechnęłam się. Też miałam taką nadzieję. Właściwie mam ją nadal. A może Tomek zechce znów się ze mną ożenić? Tak po cichu na to liczę. W końcu pogodziliśmy się… U Wuja było jak zawsze. Krótko i konkretnie. Pokazał mi kartkę z punktami, co po kolei mam robić. Chciałam przepisać, ale dał mi ksero. Potem dał mi kilka kartek do podpisania. W zasadzie to bardziej Marcinowi „Przeczytaj to i wytłumacz jej, o co chodzi. A Ty później podpisz. Żebyś nie myślała, że Cię w coś wrabiam.” Marcin mówił mi wszystko po kolei i dokładnie, a ja podpisywałam. Nie zastanawiałam się nad tym zbytnio, bo myślałam o Tomku. Wuj powiedział, że stara się zdobyć kopię aktu urodzenia mojej Matki. Opowiedział całą procedurę dalszego postępowania. To będzie straszne. Szybko się tego nie załatwi. Niestety. Przy wyjściu zobaczył moją niezadowoloną minę. „No niestety moja panno. Sama zaniedbałaś tę sprawę. Tak poradził mi zrobić znajomy, który się w tym specjalizuje. Masz szczęście, bo on Cię teraz reprezentuje za darmo! Ze swojej wypłaty nie byłoby Cię stać. Jest jeszcze drugie wyjście.” „Jakie?” „Wyjdziesz za mąż za kogoś porządnego i sprawa załatwiona.” Ta opcja bardzo mi się spodobała. Muszę dowiedzieć się, czy Tomek odnowi swoje oświadczyny. Może nie tak od razu, ale za jakiś czas? Później spacerowałam z Marcinem. Rozmawialiśmy o mojej sytuacji i o jego. „Generalnie żadne z nas nie ma łatwo.” Stwierdził. Mówił coś jeszcze, ale nie bardzo go słuchałam. Myślami byłam i jestem, gdzie indziej. Nie mogę przestać myśleć o weekendzie z Tomkiem. Przypominałam sobie wszystko jeszcze raz. Z zamyślenia wyrwało mnie „…ale razem łatwiej jest sobie radzić z problemami. We dwójkę na pewno byśmy sobie lepiej dali radę… Zawsze jest jakieś wsparcie w drugiej osobie…” Nie wiedziałam, co miał na myśli „Co chcesz przez to powiedzieć?” Odwrócił głowę w drugą stronę i nie odpowiedział. Do tej pory nie wiem, o co mu chodziło… Gdy podwoził mnie do pracy zapytał, czy chciałabym jakiś wieczór spędzić razem. „Co mielibyśmy robić?” „Może pojedziemy do aqua parku? Lubisz pływać. Chciałem Ci to zaproponować w weekend. Ale nie mogłem się dodzwonić. Dlaczego nie odbierasz?” Skłamałam, że robiłam projekt. Nie chciałam się przyznać, że byłam z Tomkiem. Za to propozycja basenu była dla mnie wspaniała. Najpierw się ucieszyłam i zgodziłam. Teraz się zastanawiam, co będzie jak Tomek zadzwoni i będzie chciał się spotkać? Będę musiała odwołać to wyjście na basen. Nie chcę tego robić, bo mi by było przykro na jego miejscu. Nie jest fajnie kogoś zawieźć. Będę się martwić później. Jestem taka szczęśliwa! Wszystko powoli się układa. Nie mam zamiaru sobie psuć humoru rozmyślaniami.   Brak powiązanych wpisów. Notka opublikowana: 18 lutego 2014 Autor: karme.lova@spoko.pl Znaleziono w sekcji: Bez kategorii  Tagi: Marcin, marzenia, miłość, powodzenie, radość, spacer, Tomek, wspomnienia, wuj Poprzedni temat: Czasem marzenia się spełniają Następny temat: Czy myślałaś, o tym co się stać może między nami dwojgiem? 