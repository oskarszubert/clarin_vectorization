Ostatnio tak wiele się zmieniło. Patrzę przez okno na miasto. Widzę śnieg. Cieszę się, że tu jestem. Wszystkie zmiany zaczęły się w połowie grudnia. Rosła we mnie wściekłość i frustracja. Przyszłam z wykładów do domu i chciałam napisać referat o masach bitumicznych. Wyszukuję publikacje w internecie. Ten referat był bardzo ważny. Nie miałam internetu. Ojciec przestał za niego płacić. Przestał płacić za wszystko. Przez moją nieuwagę. Zapomniałam o kilku paragonach. Raz zapomniałam się i zapłaciłam kartą w sklepie. Z ubraniami. Kupiłam sobie w promocji dwie pary jeansów. Zapłaciłam 80 zł. To za dużo dla mojego Ojca. Wypytywał mnie co to za sklep. W końcu i tak by znalazł w internecie. Jak się dowiedział wpadł w szał. Znowu powiedział, że jestem dziwką jak Matka. Że stroję się, aby mieć więcej klientów. Nie przejmuję się już tym. Noszę normalne spodnie, bo w moich było mi zimno. Cienki, błyszczący materiał sprawdzał się w Lahore. Tutaj myślałam, że odmarzną mi nogi. Odkąd mam jeansy jest o wiele lepiej. Znajomi na studiach powiedzieli, że lepiej wyglądam. Tomkowi też się podoba. To najważniejsze. Widujemy się co dzień. Chociaż na chwilę. W ogóle się nie kłócimy. Niedawno powiedział mi, że jestem najwspanialszą dziewczyną, jaką zna. Gdyby nie moi przyjaciele nie poradziłabym sobie. Monika załatwiła mi pracę. W eleganckiej restauracji niedaleko starówki. Interes prowadzi jej Matka. Nie mam odpowiednich dokumentów, więc pracuję nielegalnie. Zaczęłam przed świętami. Kamilla (Matka Moniki) bała się, że nic nie umiem. Na początku zmywałam naczynia i wkładałam do maszyny myjącej. Jestem szybka w pracach domowych. Tutaj też szło mi dobrze. Sama zaczęłam sprzątać kuchnię i zaplecze. Po zamknięciu pomagam sprzątać salę. Raz zachorowała jedna pani pracująca na kuchni. Nie miał jej kto zastąpić. Kamilla powiedziała do mnie „Nadia – zaryzykuję. Popracuj na kuchni. Aleks wszystko ci powie. Co i jak robić. Mam nadzieję, że sobie poradzisz. Dziś środa, więc na zmywaku kelnerki same będą sobie radzić.” „Jestem Naila.” „Dziwne imię. Dla mnie jesteś Nadia.” „Dobrze. Niech się pani nie martwi. Lubię gotować.”  Tego dnia obierałam warzywa, kroiłam sałatki. Byłam tak szybka, że Aleks nie wierzył, gdy mówiłam, że skończyłam. Pomogłam mu jeszcze gotować inne dania. Musiałam tylko ciągle pytać o przyprawy. Pod koniec dnia Kamilla była ze mnie bardzo zadowolona. Dała mi kopertę. Powiedziała, że to w nagrodę. Bo jestem bardzo dobrą i pracowitą dziewczyną. Ucieszyłam się, że szefowa mnie chwali. Obiecałam sobie, że będę starała się jeszcze więcej. Przed świętami miałam już w słoiczku schowane 490 zł za moją pracę. Chciałam sama opłacać mieszkanie, prąd i gaz. I oczywiście internet. Ojciec musiał już długo nie płacić. Tak mówi Kasia. Mówi, że internet działa jeszcze z 2 miesiące po zaprzestaniu płacenia. Nie miałam jednak komu płacić. W końcu Kasia namówiła mnie, żeby skontaktować się z właścicielem. Trochę się wstydziłam. Zastanawiałam się, czy nie będzie na mnie zły. Tomek wytłumaczył mi, że jak chcę mu zapłacić to pewnie będzie zadowolony. Poszliśmy razem do każdego sąsiada po kolei. Pan z ostatniego piętra zna właściciela. Dał mi jego numer telefonu. Tomek zadzwonił do niego. Powiedział, że to w sprawie opłat za mieszkanie. Właściciel przyjechał w ciągu godziny. Opowiedzieliśmy mu o mojej sytuacji i o tym, że chcę sama płacić za mieszkanie. Zgodził się. Dał mi listę rachunków. Zaległości było 1863,52 zł. Pozwolił mi to spłacać w ratach. Część zapłaciłam na pierwszym spotkaniu. Dziś był u mnie drugi raz i oddałam mu kolejne pieniądze. Wypytywał mnie bardziej o Ojca. Bałam się mu opowiadać wszystkiego. Powiedział, że nie chce już mieć kontaktu z nim. Mówił, że ja płacę, więc ze mną będzie się kontaktować. Czuję się niezwykle. Jestem niezależna. NIEZALEŻNA. Pracuję i sama płacę za mieszkanie. Odkąd pracuję w restauracji zarobiłam 1769 zł. Spłaciłam część długu u właściciela. Nie muszę już tak oszczędzać, jak kazał mi Ojciec. Myję się w ciepłej, a nie zimnej wodzie. Kaloryfery mam odkręcone na trzeci, a nie pierwszy stopień. Rano wstaję wcześniej o pół godziny. Zakręcam kaloryfery, uchylam okna. Idę na spacer i po świeże bułki do piekarni. Lubię takie ciemne z ziarnami. Jak wracam, jest w domu miło. Zamykam okna i szykuję się na uczelnię. Albo do pracy. Zależy, jaki jest dzień. Obiady jem w pracy. Czasem zabieram coś na kolację do domu. Wieczorami spotykam się z Tomkiem, Kasią, Moniką, Roksaną. Teraz bardzo podoba mi się w Polsce. Cieszę się, że tu przyjechałam. Nigdy nie marzyłam o takim życiu. O takiej wolności. Czuję się wyjątkowo. Jestem szczęśliwa. Dziś wieczorem przychodzi do mnie Kasia ze znajomymi i Tomek z kolegami. Zrobiłam samosy z różnym nadzieniem. Niektóre delikatne, a inne bardzo pikantne. Kupiłam też wino. Do tego przyniosłam sałatki z restauracji. Wszystko już przygotowałam. Ułożyłam talerze, kieliszki. Posprzątałam mieszkanie i czekam na gości. Jestem najszczęśliwszą Pakistanką na świecie. Czuję się jak kobieta sukcesu. Gdy tu przyjechałam, chciałam się zabić. Teraz mam przyjaciół, pracę, mam gdzie mieszkać, studiuję. Poznałam Tomka – mojego przyszłego męża. Brak powiązanych wpisów. Notka opublikowana: 12 stycznia 2013 Autor: karme.lova@spoko.pl Znaleziono w sekcji: Bez kategorii  Tagi: goście, miłość, praca, przyjaciele, spotkanie, szczęście, wino   Poprzedni temat: Mogę być z kim chcę! Następny temat: Pierwsza dyskoteka. Rodzina? Przyjaciele? 