Dziś zaskoczyło mnie kilka rzeczy. Pierwszy był poranny mail od Ojca. Oczywiście zna mój nowy adres. Piszemy sobie także wiadomości. Spotkało mnie wiele niemiłych rzeczy z jego strony. Ale mam w sobie coś, co sprawia, że łatwo wybaczam. Ciężko jest tak bez Rodziny. Bez ludzi, z którymi spędziło się całe swoje życie. Wyciągnął do mnie dłoń. Nie odpycham jej. Mimo, że to może być jakiś podstęp. Warto spróbować pogodzić się. W końcu to mój Ojciec. Mam Go jednego i więcej nie będę miała. Dziś zadziwił mnie bardzo. „Witaj Przedsiębiorcza Córko, Zapewne zastanawiasz się, czemu tak Cię nazwałem. Dlatego, że sobie poradziłaś. I dlatego, że mnie zaintrygowałaś swoją postawą. Przez pewien czas nie przelewałem Ci pieniędzy, ani nie płaciłem rachunków. Ale niedługo po tym wszystko uregulowałem. Sprawdzałem Twoje konto co jakiś czas. Nie wypłaciłaś nic. Jak to robisz? Czyżbyś radziła sobie aż tak dobrze? Pieniądze są dla Ciebie. Możesz je wydawać. Pamiętaj jednak, aby się rozliczyć. Chciałbym wiedzieć, że wydajesz je na słuszne cele. Druga sprawa. Twoja Matka nie jest już moją żoną jakiś czas. Poznałem nową kobietę, która ją zastąpi. Czy chciałabyś ją poznać? Czy masz może jakieś wieści od Matki? Ojciec” Ojciec jest przebiegły. Jak żmija na pustyni. Słyszałam w radiu 4, że ten rok jest rokiem węża. Czyli to będzie rok takich cwanych ludzi jak mój Ojciec. Dlatego nie odpisałam mu od razu. Za to zalogowałam się na swoje konto w banku. To, które pewnego dnia świeciło pustkami. Było pełne. Uzbierała się bardzo duża kwota. Sprawdziłam wpływy. Wpłaca mi dużo więcej niż w październiku. Przecież był czas, że zmniejszył wpłaty. Ucieszyłam się. Na razie nie ruszam tych pieniędzy. Będą dobre na czarną godzinę. A może sobie coś kupię? Za to nie mogę dojść, o co chodzi z rachunkami? Z maila wynika, że Ojciec płaci. Ja też płacę… To kolejna sprawa do wyjaśnienia. Zapisuję je na specjalnej liście. Na razie więcej przybywa niż ubywa. Dziś miałam iść do Kasi na świąteczny obiad. Pogoda śnieżna, zimna i paskudna. Wiedziałam, że Polska to zimny kraj. Jednak teraz powinna być już wiosna. Nie tego się spodziewałam. Pomyślałam sobie, że mam dużo pieniędzy. Mogłam pojechać taksówką. Po co chodzić przez takie zaspy? Spakowałam rzeczy i zamówiłam samochód. Czekałam przy oknie, aż podjedzie. Gdy go zobaczyłam, wyszłam. Schodziłam po schodach spokojnie. Nagle otworzyły się drzwi jednego mieszkania. Dosłownie wyskoczył z nich sąsiad. Zagrodził mi przejście. Wyciągnął pistolet i strzelił do mnie… wodą! Byłam i tak wystraszona. Zaczęłam krzyczeć. Złapał mnie w pół. Czułam jak obejmuje mnie w talii. Dalej psikał tą wodą. Broniłam się i krzyczałam. W końcu przestał psikać. Otarł mi dłonią twarz. „Co robisz?” „No śmigus dyngus!” „Co?” Zaniemówił. Potem zaczął przepraszać. Stałam kompletnie skołowana. Docierało do mnie co trzecie albo czwarte jego słowo. Patrzyłam na jego oczy. Zielone. Jak oczy dzikiego kota. Czułam, że mnie hipnotyzują. „… jakbyś miała ochotę, to przyjdź dziś do mnie. Tak w ramach przeprosin.” „Nie znam Cię. Nie chodzę do obcych.” „To możemy wyjść do McDonalda kiedyś.” „Raczej nie. Spieszę się.” I poszłam. Bardzo dobrze, bo taksówka miała już odjeżdżać. W ostatniej chwili udało mi się ją dogonić. W drodze do Kasi myślałam o sąsiedzie. Chciałam iść z nim do tego McDonalda. Marzyłam, żeby mnie pocałował. Dotykał… Co mnie znowu napadło? Mam przecież Tomka. Jejku, jaka ja jestem durna. Co mi po głowie chodzi! Na szczęście, szybko dojechaliśmy na miejsce. Weszłam do niej do domu. Zaczęłam jej opowiadać, o tym dziwnym oblewaniu. Kasia wybuchła śmiechem i zaczęła także mnie psikać wodą. „Przestań. To nie jest śmieszne.” „Czemu?” „Bo są miejsca, gdzie ludzie nie mają co pić. Marnuje się woda.” „To nasza tradycja.” „Bez sensu.” Wzruszyła ramionami i poszłyśmy do stołu. Było już miło i spokojnie. Kolejne ciekawe przysmaki. Ciasto makowe… Pyszne. Zjadłam pięć kawałków. Do końca dnia byłam myślami nieobecna. Błądziłam pomiędzy sąsiadem, a wodą. Po co oblewać się? No po co? Nie podoba mi się takie coś. Głupia tradycja. Woda jest do picia i mycia. Chociaż jak sąsiad psikał tym pistoletem było fajnie… Mogłam bezkarnie patrzeć mu w oczy. On mnie obejmował… Jak ja mogę tak myśleć? Dobrze, że Tomek nie zna moich myśli. Na pewno by nie chciał ze mną rozmawiać. Nie powinnam tak się zachowywać. Co jest ze mną nie tak? Przecież chcę, żeby Tomek był moim mężem. To nie mogę się spotykać z innymi. Jestem podła i straszna. A do tego głupia. I pusta. Brak powiązanych wpisów. Notka opublikowana: 01 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: namiętność, oczy, Ojciec, pieniądze, tradycja, wielkanoc   Poprzedni temat: Naznaczona Następny temat: Moja słodka tajemnica 