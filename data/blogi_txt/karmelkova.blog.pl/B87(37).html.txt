Tomek mnie zranił. Nie spodziewałam się tego. Myślałam, że mnie kocha. Nie wiem, czemu tak myślałam. Chciałam, żeby tak było. Czułam, że tak jest. Widziałam to w jego oczach. Czy on udawał? Powiedział mi dziś kilka słów. Były mocne, jak uderzenia otwartą dłonią w twarz. Bolało, jak ugryzienie pszczoły. Wczoraj byliśmy na basenie. Z samego rana. Na otwarcie. Nie chciałam iść później. Później bym się wstydziła. Czekaliśmy pod drzwiami, bo były zamknięte. Mało było osób. Sami pływacy. Tak mi się wydaje. Wskakiwali do wody i pływali długości basenu. Od jednego końca do drugiego. Cały czas. Jaką muszą mieć dobrą kondycję! Z szatni wyszłam zawinięta w ręcznik. Czułam w sobie straszny opór do wyjścia pół nago. Tak Tomek mnie jeszcze nie widział. Ale jak już przyjechaliśmy to wyszłam. Poszliśmy na basen dla dzieci. Stałam przy krawędzi i nie wiedziałam, co robić. Zawsze chciałam iść na basen. To było moje marzenie. Jak już je spełniłam, to było ciężko. Przełamać wstyd. Odwinąć ten ręcznik. „Kochanie odwiń ten ręcznik.” „Nie mogę.” „Dlaczego?” „Wstydzę się.” „Nie ma tu nikogo prawie. Pomoczy Ci się. Przecież nie będziesz pływać z ręcznikiem.” W końcu się przełamałam. Odłożyłam ręcznik obok klapek. Czułam, że jestem czerwona jak papryka. Dosłownie płonęłam. Podeszłam do krawędzi. Usiadłam i włożyłam stopy do wody. Zastygłam. Bałam się wejść do środka. „Daj rękę. Pomogę Ci.” „Boję się.” „Nie ma czego.” Dałam się jakoś przekonać. Weszłam w końcu do tej wody. Sięgała mi do pasa. Zrobiło się przyjemnie chłodno. Stałam i nie wiedziałam, co dalej. „Spokojnie. Nie martw się.” Uczył mnie pływać. Nie szło mi zbyt dobrze. Nie słyszałam, co do mnie mówił. Bałam się i wstydziłam. Za trudne to dla mnie. Tak zestresowana dawno nie byłam. Ucieszyłam się, gdy powiedział, że powinniśmy już iść. Wykąpałam się po wyjściu z basenu. Ale moja skóra dalej śmierdziała. Była sucha i nieprzyjemna. Odwiózł mnie do domu. Umówiliśmy się na wieczór. I wtedy to się stało. Leżeliśmy u niego w pokoju. Przytulił mnie. „Sara, możemy pogadać?” „Przecież cały czas gadamy.” „Ale to poważne. Tylko obiecaj, że się nie zdenerwujesz.” „Dobrze.” „Słuchaj, czy Ty kąpałaś się po basenie?” „Tak.” „A w domu? Po przyjściu.” „Nie. Bo kąpałam się na basenie. Po co dwa razy? Jestem przecież czysta.” „Właśnie. Dalej pachniesz chlorem.” „Też to czuję, ale jestem czysta.” „Hmm… Nie obraź się, ale muszę coś zapytać.” „Pytaj.” „Jak często się myjesz?” „Raz na dwa, trzy dni. Zależy od tego, czy się spocę, czy nie.” „Właśnie. To czuć. Czasem czuć od Ciebie.” „Co czuć?” „Tak niezbyt ładnie pachniesz. Mogłabyś się częściej myć.” „Nie jestem brudaską! Wodę trzeba oszczędzać, bo jest jej mało!” „U nas jest pod dostatkiem.” „Tak Ci się tylko wydaje. Są miejsca, gdzie butelka wody jest luksusem. Ja nie jestem brudaską. Wodę trzeba oszczędzać. Myję się wtedy, kiedy to potrzebne.” Zdenerwowałam się i zaczęłam się ubierać. Mówił coś do mnie. Nie chciałam go słuchać. Obraził mnie. Myję się wystarczająco często. Nie spodziewałam się tego po nim. Nie tak miało być. Myję się tyle, ile potrzeba. Za kogo on mnie ma? Brak powiązanych wpisów. Notka opublikowana: 17 lutego 2013 Autor: karme.lova@spoko.pl Znaleziono w sekcji: Bez kategorii  Tagi: basen, kłótnia, smutek, woda   Poprzedni temat: Wyjazdu nie będzie Następny temat: Pragnę zgody z Ojcem 