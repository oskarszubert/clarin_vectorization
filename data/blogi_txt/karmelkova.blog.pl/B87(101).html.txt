Wczoraj było idealnie. W końcu spotkaliśmy się z Tomkiem. Rano posprzątałam mieszkanie, a potem zrobiłam zapiekankę, którą lubi. Przyszedł do mnie punktualnie o 16.00. Rzuciłam mu się na szyję. Tak bardzo się stęskniłam! Czekałam na to tyle dni, że nie potrafiłam się powstrzymać. „Mmmm, a jakie powitanie. Z jakiej to okazji?” „Nie mogłam się doczekać spotkania z Tobą…” Widziałam, że miał dużą, kolorową torbę. Byłam strasznie ciekawa, co jest w środku. Poszliśmy do największego pokoju, gdzie wszystko było przygotowane. Porozkładałam na stole talerze i kieliszki. Nie miałam wina, ale byłam pewna, że on będzie je miał. I się nie pomyliłam. Gdy wróciłam z kuchni z zapiekanką, kończył nalewać do lampek. „Jak ładnie pachnie! Moja ulubiona zapiekanka. Jesteś cudowna.” Ucieszyłam się z tego komplementu. Właściwie, na to liczyłam. Specjalnie przygotowałam ten obiad, żeby podnieść swoje notowania. Moja Matka zawsze mówiła, że mądra kobieta, wie jak owinąć sobie mężczyznę wokół palca. Podczas jedzenia rozmawiało nam się bardzo dobrze. Nie było żadnych chwil ciszy, ani urwanych wątków. Zaproponowałam, że mogę pomóc mu w matematyce. W końcu sama rok temu się tego uczyłam. Musiałabym sobie tylko przypomnieć. „To nie jest kłopot dla Ciebie?” „Oczywiście, że nie. Przecież warto pomagać komuś, kogo…” Specjalnie zostawiłam tę myśl urwaną. Celowo nie skończyłam, mimo że patrzył na mnie w oczekiwaniu. Uśmiechnął się i dotknął mojej dłoni. Westchnęłam i odwzajemniłam uśmiech. Czułam, że wszystko jest na dobrej drodze. Gdy skończyliśmy jeść, usiedliśmy na kanapie. Zaczęliśmy się całować i nie mogliśmy oderwać ust od siebie. W pewnej chwili lekko odsunął mnie od siebie. „Czekaj, dam Ci prezent.” Poszedł po torbę i podał mi ją. „Wszystkiego najlepszego Kochanie. Przepraszam, że tak późno… Abyś zawsze była taka śliczna, jak jesteś teraz. I szczęśliwa. Znajdź w końcu to, czego w życiu szukasz.” „Dziękuję.” Zajrzałam do torby. Prezent był niesamowity! Dostałam perfumy, które kiedyś oglądaliśmy – Amor Amor. Cudowny zapach. Do tego była jeszcze srebrna bransoletka. Na dość grubym łańcuszku były założone różne zawieszki i takie jakby oczka. Każde było inne, dlatego była taka fajna. Trzecia część prezentu całkowicie mnie zaskoczyła. Właściwie poczułam się trochę zawstydzona. To był komplet bielizny. Czerwona, koronkowa, dokładnie i porządnie wykończona. Przyjrzałam jej się dokładnie i widać było, że nie jest to jakaś chińska robota. „Podoba Ci się? Nie byłem pewien rozmiaru, bo bardzo schudłaś…” Czułam się trochę onieśmielona. Takie drogie prezenty, a w szczególności ten komplet to dość niespodziewany zestaw. „Chyba nie. Nic nie mówisz…” „Nie mówię, bo jestem trochę zdziwiona… Nie spodziewałam się… Ale naprawdę mi się podoba. Wszystko jest śliczne. Dziękuję Tomeczku.” Pocałowałam go w usta. Piliśmy wino przytuleni i rozmawialiśmy. Starałam się wyczuć, co on właściwie do mnie czuje. Poza namiętnością, która wisiała dosłownie w powietrzu. Nie wychodziło mi to za bardzo, bo walczyłam ze sobą. Miałam ochotę rzucić się na niego. W wiadomym celu. W pewnej chwili zadzwonił dzwonek. „Spodziewasz się kogoś?” „Nie, no co Ty. Przecież umówiliśmy się, to nie zapraszałam nikogo.” Ktoś zaczął pukać do drzwi. Niezadowolona wstałam z kanapy. Poprawiłam bluzkę, cicho podeszłam do drzwi i spojrzałam przez wizjer. Zaklęłam w myślach. Z drugiej strony drzwi stał Marcin. Nie miał kiedy przychodzić? Tylko w takiej chwili! Nie miałam ochoty na spotkanie z nim. Spanikowałam. Nie widziałam, co robić. Nie chciałam, żeby Tomek go zobaczył. Już zaczęliśmy się znowu do siebie zbliżać. Zobaczyłby, że inny do mnie przychodzi, to byłaby katastrofa. Od razu pomyślałby sobie, że go zdradzam. Jak z Karolem. A przecież nie zdradzam! Nie mogłam dopuścić do tego. Poszłam do pokoju, a Marcin dalej dzwonił. „Wiesz co? To jakiś chyba żebrak.” „Mam go przegonić?” „Nie. Spojrzę jeszcze, czy dalej tam jest i jak nie pójdzie, to Cię zawołam.” Kiwnął głową. Podeszłam do wizjera jeszcze raz. Dalej tam stał. Przyglądałam mu się chwilę i zastanawiałam, czy słyszy, że jestem w środku. Głowiłam się, jak długo to jeszcze potrwa. I wtedy mnie olśniło. Wzięłam swój telefon i wyłączyłam dźwięki. Wystukałam szybko smsa „Cześć. Co robisz? Ja jestem u koleżanki. Powtarzamy sobie historię sztuki. Może w końcu uda mi się zaliczyć ten przedmiot.” Włożyłam telefon do kieszeni kurtki i zerknęłam znów na niechcianego gościa. Trzymał w dłoni swoją komórkę i czytał coś. Potem spojrzał na drzwi i odszedł. Kamień spadł mi z serca. Sytuacja była uratowana. ****** „No co Ty, ja nie wiem…” „Będzie super, zobaczysz. Spodoba Ci się.” Właściwie chodziłam kiedyś na masaże relaksacyjne do znajomej Matki. Podobało mi się. Wątpiłam jednak, że Tomek potrafiłby coś takiego zrobić. Albo jest się mechanikiem albo masażystą. Namawiał mnie jeszcze chwilę. W końcu uległam. Zdjęłam bluzkę. Położyłam się na brzuchu i rozpięłam stanik. Tomek zdjął bluzę i wyciągnął zza kanapy buteleczkę. „Szukałem długo i w końcu znalazłem w internecie. Taka fajna oliwka do masażu o zapachu waniliowym. Zamknij oczy i się zrelaksuj.” Faktycznie, po chwili w całym pokoju pachniało wanilią. Masaż też był bardzo przyjemny. W krótkim czasie rozmarzyłam się i zapomniałam o całym świecie. Było mi tak błogo i miło. Chciałam, żeby to trwało w nieskończoność. „Może chcesz odwrócić się na plecy?” „Chyba nie…” Nic nie powiedział, tylko masował dalej. Zastanawiałam się, co zrobić. Gdyby dotykał mnie tak jak na plecach, to byłoby nieziemsko. Ale nie chciałam pokazać od razu za dużo. Cały czas się wahałam. Chociaż byłoby tak dobrze! W końcu pokusa wygrała. Zdjęłam biustonosz i powiesiłam na oparciu kanapy. Ułożyłam się wygodnie na plecach. Spojrzałam na Tomka. Obcinał mnie wzrokiem od góry do dołu. W końcu zatrzymał wzrok na moich piersiach. Lekko przygryzł wargę. Sięgnął po oliwkę i wylał sobie trochę na dłoń. Dotknął mojego brzucha i roztarł ją delikatnym ruchem. Spojrzał mi w oczy tak, że zrobiło mi się miękko w kolanach. Podniósł buteleczkę jeszcze raz ze stołu. Znów popatrzył na mój biust i polał go oliwką. Pieścił mnie obydwiema dłońmi „Kochanie, nie mogę przestać na Ciebie patrzeć. Jesteś taka śliczna. Tak się zmieniłaś ostatnio… Jaki masz fajny, płaski brzuch. No i twoje piersi… nigdy nie widziałem tak cudownych.” Schylił się i mnie pocałował. „Nigdy nie znałem takiej dziewczyny jak Ty.” Zamknęłam oczy. Było idealnie. ******** „Czemu przestałeś?” „Bo jeszcze chwilę na Ciebie popatrzę, jeszcze raz Cię dotknę i nie wytrzymam. Rzucę się na Ciebie chyba… Wiesz co? Chodź może na spacer. Pójdziemy sobie zjeść pączka. Co Ty na to?” „Nie lubię marmolady.” „Wiem, gdzie można kupić z nadzieniem karmelowym albo czekoladowym. Idziemy?” Wstałam z kanapy i poszłam do łazienki. Wycierałam się z oliwki. Czułam się taka jakby nie przytomna. Właściwie to byłam zadowolona, że to przerwał, bo nie potrafiłabym niczego odmówić. Popatrzyłam na siebie w lustrze. Rzeczywiście wyglądam bardzo fajnie. Jestem taka szczupła, jak zawsze chciałam być! Ubrałam się i wyszliśmy. Byłam jednak taka rozmarzona i podniecona sytuacją, że nawet nie zapięłam kurtki, ani nie wzięłam szalika. Poszliśmy do kawiarni. Zajęłam stolik, a Tomek poszedł po pączki. Wrócił z sześcioma. „Kupiłem Ci dwa. Karmelowy i czekoladowy. Może być?” „Nie wiem. To znaczy, zjem tylko jednego. Muszę trzymać się swojej diety.” Uśmiechnął się. „Dziś nie. Pewnie wiesz, że dziś tłusty czwartek? Dziś każdy je pączka i najlepiej jak najwięcej. To przynosi szczęście.” Wgryzłam się w miękkie, puszyste ciasto. Smakowało obłędnie. „A czy jak zjem te dwa pączki, to będę miała szczęście?” „Na pewno, kochanie.” Uniosłam lekko brew „A czy jak jemy pączki razem, to będziemy razem dzielić to szczęście?” „To zależy od Ciebie. Jak bardzo się postarasz, to tak.”   Brak powiązanych wpisów. Notka opublikowana: 28 lutego 2014 Autor: karme.lova@spoko.pl Znaleziono w sekcji: Bez kategorii  Tagi: bielizna, dotyk, masaż, namiętność, oliwka, pączki, perfumy, piersi, pocałunek, pożądanie, prezent, randka, Tomek   Poprzedni temat: Coraz więcej wątpliwości Następny temat: Ty jednak jesteś jakaś dziwna 