Cały dzień wspomnień. Oglądania zdjęć, filmików. Na prawie żadnym nie ma mnie, bo to ja byłam fotografem. Pamiętam jak dziś dzień, w którym nie poszłam na zajęcia do medresy. Początkowo byłam dumna, że mogłam tam chodzić. Nie każdego spotykał taki przywilej. Przekonałam się, że chodzenie do prywatnej szkoły i medresy na raz nie było fajne. Na nic nie miałam czasu. Męczył mnie nawał materiału do opanowania. Nudziłam się tam. Wolałabym malować w tym czasie. W końcu powiedziałam Matce, że mam dość. „I co ja mam Ci dziecko poradzić? Musisz tam chodzić. Udajmy, że tej rozmowy nie było.” Westchnęłam i wyszłam z domu. Nana odprowadziła mnie jak zawsze. Patrzyłam na jej plecy, gdy szła ulicą. Byłam zła i wściekła. Nie podobała mi się ciągła nauka. Chciałam mieć popołudnia dla siebie. Jak Nahija. Wbijałam palce w parapet. Nakręcałam się bardziej i bardziej. Nagle mignęła mi przed oczami sylwetka Owaisa. I wtedy poczułam to. Jakby ktoś wbił mi tysiąc szpilek w brzuch. Zaczęło się mrowienie w żołądku. Wiedziałam, że muszę to zrobić. Śledzić go. Iść jego tropem. „Nastoletnia dziewczyna-detektyw Naila. Zdolna, piękna i inteligentna na tropie przeróżnych afer. Pierwsza pakistańska dziewczyna z aparatem i opasłą kartoteką rozwiązanych spraw. Pożądana przez mężczyzn. Uwielbiana przez kobiety. Wzór dla małych dziewczynek. Cały świat z biciem serca spogląda na jej poczynania. W ruchu cicha jak skradająca się pantera. W działaniu przebiegła jak wąż. Szybka jak sokół. Najtęższe głowy starały się rozwikłać te sprawy. Trudne sprawy. Na próżno. Pojawiła się ona i rozwiązała je błyskawicznie. Nasza duma Lahore!” Zawsze sobie to myślałam, gdy kogoś śledziłam. Przed zaśnięciem powtarzałam to sobie w myślach. Prawda była taka, że w swoich poczynaniach bardziej przypominałam małego szczeniaczka, który niemrawo próbuje wyjść z kojca. Ale tamtego dnia szło mi wyjątkowo dobrze. Zobaczyłam, gdzie mniej więcej idzie Kuzyn. Potem śledziłam go jeszcze kilka razy. Zaopatrzona w aparat. Czułam, że stąpam po śliskim gruncie. Zaczynało powoli wyciekać, że nie chodzę do medresy w niektóre dni. Przeczuwałam, że Ojciec wie. Nie mogłam jednak się powstrzymać. Nawet już nie czekałam, aż Nana zniknie z widoku. Wybiegałam z medresy i biegłam na Owaisem. Tamtego dnia zniknął mi za straganem z warzywami. Niespodziewanie skręcił. Dwie uliczki wcześniej niż zwykle. Biegłam, ile sił w nogach, żeby go dogonić. Żeby nie przegapić nowej trasy. Znalazłam się na placu. Jakiś bezpański pies sikał na puste skrzynki. Skórka od banana leżała niedbale rzucona na chodnik. Mężczyźni chodzili w pośpiechu. Owaisa nie było. Pomyślałam, że muszę wracać. Niepotrzebnie się zmęczyłam. Nagle zacisnęło się imadło na moim przedramieniu. Podskoczyłam ze strachu i zaczęłam krzyczeć. „Cicho!! Kuzyneczko! To ja!” Prawie usiadłam z zaskoczenia. „Eee…” „No już uspokój się. Śledziłaś mnie? Chcesz zobaczyć, gdzie chodzę?” „Tak. Bardzo…” Ledwo mówiłam z wrażenia. „Daj numer zadzwonię do Twojego Ojca, żebyś nie miała nieprzyjemności.” Zrobił, jak mówił. Skłamał, że odbierze mnie z medresy i pójdziemy do zoo. Ojciec zgodził się bez problemu. Kazał tylko mnie odprowadzić. „Kuzyneczko, tylko nic nie mów. Co byś nie myślała sobie, bądź spokojna i się nie odzywaj. Jak będziesz grzeczna i Ci się spodoba, będę zabierał Cię częściej.” To było nieprawdopodobne! Jeszcze dwie minuty temu narażałam się Rodzinie i uciekłam z medresy. Śledziłam Kuzyna z wypiekami na twarzy. A teraz szłam z nim całkiem legalnie i oficjalnie w jakieś tajemnicze miejsce. „Owais? A mogę coś zapytać? Czy od teraz mam być cicho?” „Teraz możesz.” „Mam aparat. Czy mogę robić zdjęcia? Albo kręcić filmiki?” „Masz aparat?!” Wystraszyłam się. „Tak.” „To super! To tym bardziej nic nie mów! Rób zdjęcia, kręć film, bądź jak dziennikarka.” „Dobrze.” Naprawdę nic wtedy z tego nie rozumiałam. Zaczęłam sobie tylko nieśmiało myśleć, że mogłabym być sławną dziennikarką jak Ayeda Naqvi. Niekoniecznie detektywem. Szliśmy przez nieznane mi ulice Lahore. Nigdy wcześniej nie zapuściłam się tak daleko na pieszo. Dla wielu pewnie było to śmieszne. Taka ekscytacja zwykłym spacerem. A dla mnie to była eksploracja kosmosu. Mój mały wielki wszechświat. W końcu doszliśmy na Shal Jamal. „To dla nas święte miejsce.” Owais starał się przekrzyczeć wszechobecny tętent dholi. Rozglądałam się na wszystkie strony. On ciągnął mnie za rękę, w miejsce, gdzie był umówiony ze znajomymi. Nie bardzo zwracałam uwagę na swoich towarzyszy. Nie mogłam oderwać oczu od tego co się działo. Muzyka hipnotyzowała mnie, więziła. Nie mogłam uwolnić się od wszechogarniającej chęci tańca. Powstrzymywałam się, bo patrzyłam. Na wirujących ludzi. Na ten cały tłok i ścisk. Wszechobecna radość rozlewała się po wszystkich. To było coś zupełnie innego niż nasz normalny, zwykły Pakistan. Spokojny i dostojny, poważny. Tu było na odwrót. W tej całej radości i ekstazie czułam się jak w bajce. Jakbym przekroczyła wrota do innego świata.  Czas przestał dla mnie istnieć. Liczył się tylko śpiew, który słyszałam i cała przedziwna ceremonia. Siedziałam na murku jak zahipnotyzowana kobra. Podążałam wzrokiem za wszystkim. Każdy szczegół pochłaniał moją uwagę. Kolega Owaisa podał mi skręta. Nie mogłam palić, bo Ojciec mówił, że to złe. Spojrzałam na Kuzyna. Kiwnął głową na znak przyzwolenia. Wzięłam go niepewnie i nieudolnie się zaciągnęłam. Nie umiałam określić smaku. Nie było mi to dane, bo zaczęło mnie gryźć w gardło. Odczekałam chwilę i spróbowałam jeszcze raz. Dalej nie wiedziałam co to za smak. Podałam go dalej. Siedziałam i patrzyłam. Muzyka była coraz bardziej i bardziej pulsująca. Słyszałam dźwięki jeszcze wyraźniej niż wcześniej. Miałam wrażenie, że są we mnie. W mojej głowie i sercu. A dholi i haszysz były tylko kluczami, które otworzyły odpowiednie wrota. Wrota do mojego pierwotnego i skrzętnie skrywanego ja. Ukrytego gdzieś głęboko.  Gdy wracaliśmy, byłam cała rozgorączkowana. Owais postanowił wstąpić jeszcze do kawiarenki na herbatę i słodycze. Potem odprowadził mnie do domu. Ojciec stał w drzwiach wściekły. Ale gdy zobaczył nas razem, przeszło mu. Zaprosił go do środka. Porozmawiali o czymś, a mi kazali iść spać… Potem chodziliśmy tam jeszcze wiele razy. To chyba jedyna rzecz z Lahore, za którą tęsknię. Tęsknię naprawdę mocno. Chciałabym jeszcze kiedyś tam się znaleźć. Zatańczyć razem z tym tłumem. Wirować.  Brak powiązanych wpisów. Notka opublikowana: 03 czerwca 2013 Autor: karme.lova@spoko.pl Znaleziono w sekcji: Bez kategorii  Tagi: ceremonia, haszysz, Owais, radość, tajemnica, taniec   Poprzedni temat: Czy pamiętasz jeszcze kim jesteś? Następny temat: W końcu spokojnie 