Cieszę się, że przyjechałam do Polski. Inaczej nigdy nie przekonałabym się w jak beznadziejnej Rodzinie żyję. Nie miałabym pojęcia jacy zakłamani i obłudni jesteśmy. Tacy religijni, tacy zachowawczy i tacy na medal. Każdy spoglądał na naszą Rodzinę w Lahore z uznaniem. W szczególności na Babkę i Ojca. Oraz Rodziców mojego Kuzyna. Nie raz stawiano ich za wzór. Wiele ludzi się z nimi liczyło. Często udzielali innym rad jak mają żyć i zachowywać się. Wszyscy kryształowi. Idealni! Wypełniający wszystkie obowiązki, modlący się… A tak naprawdę zepsuci od środka. Jak piękne jabłko, które gniło od wewnątrz. Jak piękne domy. Tylko od strony ulicy, bo od podwórka obrastające pleśnią i grzybem. Fasada oblepiona lukrem. Słodziutka dla tych, którzy nie posmakowali zmurszałego wnętrza… Nie byłam tego pewna na sto procent. Aż do dziś. Siedziałam wieczorem na balkonie. Słońce chyliło się ku zachodowi. Komary gryzły mnie w nagie uda. Odsłonięte drugi raz w moim życiu. Skóra chłonęła słońce. Spragniona tego ciepła. Opalałam się. Sprawiało mi to frajdę. Byłam już brązowa. Mocno opalona. Ale chciałam czuć promienie słoneczne na sobie. Skrzypnęło okno balkonowe. Klapnęły kapcie. Wiedziałam, że to Owais. Przełknęłam ślinę. Nie chciałam go w ogóle. Ani widzieć, ani słyszeć. Nie pasował do mojej wizji nowego życia. „Kuzyneczko…” „Tak?” „Chcę Ci to oznajmić.” Wydęłam wargi. „Niby co?” „Coś wspaniałego.” „Naprawdę?” Był taki jakiś oficjalny, a zarazem podniecony. „Rozmawiałem z Twoim Ojcem. O nas. Możemy zostać małżeństwem. Mamy zgody naszych rodziców.” Uśmiechnął się. Ja spojrzałam na niego niepewna tego, co słyszałam. „Zaskoczona?” Potarłam czoło i nie powiedziałam niczego. Podszedł do mnie. Położył dłoń na moim kolanie. „To jest recepta na Ciebie. Na to byś znowu była słodka i niewinna.” Zawiesił głos. „I moja. Tylko moja.” Wstałam gwałtownie. „Chyba Cię popierdoliło!” „Co zrobiło?” „Nic.” Pobiegłam do swojego pokoju. Zamknęłam się, ale on wszedł za mną. „Kocham Cię. Od zawsze kochałem. I pragnę. Mam zgodę Twego Ojca. Nie masz nic do gadania. Będziemy zawsze razem…” „Ale Owais… Jesteśmy kuzynami!” „To co z tego? Dalekimi. Możemy być rodziną. To nawet wskazane. Jesteśmy z jednego klanu.” Chciałam go bić. Chciałam go wykląć. Wiedziałam jednak, że chcę uciekać z tego domu. Miałam obiecane miejsce u Aleksa. Postanowiłam grać na czas. „Ok. Zadzwonię jutro na Skype do Ojca, aby potwierdzić Twe słowa. Do tego czasu, pozostańmy oddzielnie.” „Jak sobie życzysz. Takie masz prawo.” Oparłam się o parapet. Czułam, że pętla na mojej szyi zaciskała się coraz ciaśniej i ciaśniej. Nie miałam już wyjścia. Tylko ucieczka z tego domu i od tej Rodziny była dla mnie szansą na normalne życie. Owais pogwizdywał wesoło. Spojrzałam za okno. Słońce świeciło jak lewe złoto. Brak powiązanych wpisów. Notka opublikowana: 25 lipca 2013 Autor: karme.lova@spoko.pl Znaleziono w sekcji: Bez kategorii  Tagi: małżeństwo, Owais, plan, Rodzina, rozczarowanie, ucieczka, złość   Poprzedni temat: Jak nie ja Następny temat: Gdy nie wszystko idzie zgodnie z planem 