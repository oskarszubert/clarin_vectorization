Ślady mojej zdrady z szyi i piersi nie schodzą. Są tam i pokazują całemu światu, co zrobiłam. Ten z piersi jest pod bluzką. Na szyi jest na widoku. Oczywiście pierwsza wypatrzyła go Wiolka. I zaczęła krzyczeć na całą restaurację. „Oo!! Nasza Sarusia ma malinkę. Pewnie spotkała się z odkurzaczem.” Najbardziej śmiała się z tego sama. I jej jedna dwórka. Reszta spojrzała na to obojętnie. Szefowa przyszła i powiedziała „Idź do sklepu i kup sobie jakiś ładny szal. Masz pół godziny.” Pobiegłam szybko. Kupiłam taki z delikatnego, różowego materiału. Założyłam go i poszłam pracować. Zawołała mnie potem „To ma się więcej nie powtarzać. Jak szalejesz to tak, żeby nie było widać. Mam nadzieję, że nie jesteś w ciąży.” Wyjątkowo mi nie szło. Czułam się jak otruta. Ledwie miałam siły na uśmiech do klientów. Wiolka jak zawsze mi docinała. „O jaka Sara smutna. Pewnie straciła cnotę. Hihihi.” Nie zwracałam na nią uwagi. Jak mawia mój Ojciec „psy szczekają, karawana idzie dalej”. Na Wiolkę lepiej nie patrzeć w ogóle. Cały czas chce mi dokuczać. Mam swoje problemy. Nie będę się nią zajmowała. I tak cały dzień nie mogłam się skupić. Na przerwie poszłam na kuchnię. Wzięłam jedzenie i siadłam sobie przy stoliku. Podszedł do mnie Aleks. „Co się dzieje?” „Nic.” „Jak nic. Przecież widzę. Wyglądasz jak ostatnie nieszczęście!” „Mam tajemnicę. Gniecie mnie jak wielki kamień. Nie daję już rady…” „Chcesz pogadać?” „To długa opowieść.” „To może po pracy? Kończymy dziś równo.” „Przejdziemy się.” „O.K.” Nie wiedziałam, ile mu powiedzieć. Czułam jednak, że mogę zaufać. Czasem rozmawialiśmy o Tomku. Aleks nigdy mi się nie zwierzał. Głównie ja jemu. Zawsze podpowiedział mi coś dobrego. Do końca pracy doczekałam ledwo co. Żyłam tylko nadzieją tej rozmowy. O 16 wyszliśmy przez salę. Wiolka musiała dorzucić trochę swej „mądrości”. „Uuu! Zakochani? Aleks, to Ty tak wessałeś się w naszego pączusia?” Odpowiedział jej „To raczej Ty ssiesz każdemu facetowi, z którym wychodzisz.” Zrobiła się czerwona, jak dojrzałe wiśnie. Nic nie powiedziała. Nie oglądaliśmy się na nią. „To mów, co Cię tam gniecie.” „Zrobiłam coś strasznego.” „Co?” „Zdradziłam Tomka.” „Jak to?” Opowiedziałam mu wszystko. Kręcił tylko głową. Nie bardzo chciał uwierzyć. Na koniec powiedział „Ale syf. Czy Ty się z Wiolką na rozum pozamieniałaś?” „Nie rozumiem.” „Po niej bym się tego spodziewał. Po Tobie nie. Za to Cię właśnie lubię, że jesteś porządna.” „Aleks, nie jestem. Gdybyś wiedział, co mam na sumieniu…” „Dobra, dobra. Nie wymyślaj. Strasznie Cię lubię. Jesteś dla mnie jak moja młodsza siostra. Nawet masz dość podobny charakter. Dlatego poradzę Ci dobrze. Normalnie to bym powiedział Twojemu Tomkowi. Jednak chcę dla Ciebie jak najlepiej.” „Wiesz co mam zrobić?” „Kup sobie krem nawilżający i smaruj mocno te malinki.” „Co mam smarować?” „Te swoje ślady zbrodni. Na to mówi się malinki. Może zejdą, zanim wróci. Po drugie, nic mu nie mów.” „Jak to?” „Jak mu powiesz, to Cię rzuci. On Cię kocha. To widać. Chcesz to zepsuć?” „Już zepsułam.” „To Twoje sumienie będzie Cię gryzło do końca życia. Jeśli chcesz z nim zakładać rodzinę, nie mów mu tego. Po co? Gdyby on na wycieczce dotykał tej rudej, chciałabyś wiedzieć?” „Nie! To znaczy, nie chciałabym, żeby dotykał.” „No właśnie. Zachowaj to dla siebie. Po trzecie, nie chodź do tego całego Karola. Robi z Ciebie idiotkę. Chce Cię tylko wykorzystać. Jak on Cię nazwał? Miss egzotyki? Bajer słaby, że słów brak.” „To znaczy, że jestem brzydka?” „Jesteś ładna. Nie w moim typie, ale podobasz się wielu. Myślisz, że czemu Szefowa trzyma Cię na sali? Ładna kelnerka przyciąga klientów. Wyobraź sobie Grażkę bez zęba na sali.” Zaczęliśmy się śmiać. Pani Grażyna jest bardzo miła i dobra. Świetnie gotuje. Ale faktycznie jest brzydka. Na salę by się nie nadawała. „Wracając do tematu. Chodzi o to, że jesteś tutaj egzotyczna. I to jest oczywiste jak dwa razy dwa. Pomyśl, jakby Wiolka wyglądała w Lahore.” Zamyśliłam się. „Chyba egzotycznie?” „Właśnie! Więc on Ci zafundował najtańszy podryw na świecie. I jeszcze spił żołądkową. Wiesz co? Jak wróci Tomek, to weź z nim zrób co trzeba.” „Co to znaczy?” „Że jak masz ochotę na seks, to możecie to zrobić.” „Nie!” „Dlaczego?” „Bo on będzie miał o mnie złe zdanie.” „Dziewczyno, czy Ty siebie słyszysz? Pieprzysz trzy po trzy. Mącisz wodę strasznie. Raz taka z Ciebie cnotka, a za chwilę dajesz się dotykać sąsiadowi. Zastanów się, co gorsze. Obmacywać się z byle kim, czy robić to z kimś, kogo się kocha?” Nic już nie powiedziałam. Zostałam z tą myślą do teraz. Aleks to jednak jest świetny przyjaciel. Nigdy nie myślałam, że będę mogła rozmawiać z mężczyzną tak otwarcie! Ja już chciałam powiedzieć Tomkowi. Zniszczyłabym swoją szansę na małżeństwo. Najważniejsze, że tą rozmową otworzył mi oczy na moją głupotę. Bez sensu to wszystko. Sama sobie przeczę. W tym co myślę, mówię i robię. Dlaczego taka jestem?  Brak powiązanych wpisów. Notka opublikowana: 09 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: Aleks, przyjaźń, rozmowa   Poprzedni temat: Lubię mieć to, co mi się podoba Następny temat: Parszywy oszust i fałszywa porada 