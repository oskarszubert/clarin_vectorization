Dziś też dzień wolny. I jutro i pojutrze. Pani Kamilla powiedziała, że chyba potrzebuję odpoczynku. Pewnie miała rację. Gdy tak leniuchuję drugi dzień z rzędu, jest mi dużo lepiej. Człowiek zmęczony traci prawidłowy osąd sytuacji. I ja straciłam. Po co pisałam do Nahiji? Przecież już dawno zachowywała się nie fair. Co ja myślałam? Że ona znów mnie lubi? Że mi pomoże? Teraz chce mi się śmiać z własnej naiwności. Dzwonił dziś rano Aleks. „Hej uwodzicielko.” „Ale śmieszne! Nie mów tak do mnie!” „Dobra, przepraszam. Co u Ciebie?” „Odpoczywam. Leniuchuję. Prawie jak nigdy.” „To fajnie. Możesz sobie wszystko przemyśleć.” Rozmawialiśmy o restauracji. Śmiał się z Wiolki. Podobno jakaś kobieta naskarżyła na nią Szefowej. Podrywała jej męża. Cała Wiolka.  Za karę ma przez tydzień przymusowy urlop. I dobrze. Może też sobie przemyśli swoje zachowanie. Na koniec Aleks powiedział „Właściwie to dzwonię powiedzieć Ci kilka rzeczy. Mam nadzieję, że się nie obrazisz.” Poczułam, że to nie będzie miłe. „Sara, spójrz prawdzie w oczy. Bardzo się zmieniłaś. Przynajmniej odkąd zaczęłaś z nami pracować. Na początku byłaś taka skryta, przestraszona. Teraz jesteś pewna siebie. To dobrze, bo fajna z Ciebie osoba. Pofarbowałaś włosy, zrobiłaś kolczyk. Wyglądasz interesująco. Takie plusy. Ale wiesz co? W pewnych sprawach chyba mocno się opuściłaś. Kiedyś chodziłaś się modlić o odpowiednich godzinach. Teraz nawet nie nosisz ze sobą dywanika do modlitwy. Przecież to było dla Ciebie takie ważne! Chyba porzuciłaś wszystkie swoje zasady. Ten Karol jeszcze do tego. Ostatnio wydawało mi się, że jadłaś nawet wieprzowinę. Zastanów się nad sobą.” „Nie jadłam wieprzowiny…” Nie byłam w stanie nic już powiedzieć. Odłączyłam się. Siadłam w kuchni. Prawdę mi powiedział. Czułam się, jakbym uderzyła się mocno w głowę. Bolało. Myśli kotłowały mi się w głowie. Nie pamiętam nawet, kiedy ostatnio pomyślałam „Chcę być dobrą muzułmanką.” Cały czas pragnęłam tylko przyjemności. Żeby ładnie wyglądać. Żeby robić to, czego chciałam. Zależało mi, aby było łatwo i miło. Nie o to w życiu chodzi… Kompletnie zapomniałam, co jest dla mnie ważne. Teraz widzę, jak źle wpłynęła na mnie wolność. Nie umiem sama dobrze o sobie decydować. Nie potrafię też trzymać się swoich zasad. Nie pamiętam o najważniejszym. Nie modlę się. Nie robię niczego, co powinnam. Postępuję źle. Zniżyłam się do poziomu, którym kiedyś gardziłam. A teraz gardzę sobą. Nie potrafię sobie spojrzeć w oczy. Nie będę potrafiła spojrzeć Tomkowi w oczy…  Brak powiązanych wpisów. Notka opublikowana: 12 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: modlitwa, obrzydzenie, pogarda, religia, smutek, strach, Tomek, żal   Poprzedni temat: Wściekłość i przerażenie Następny temat: Nepal to piękny kraj 