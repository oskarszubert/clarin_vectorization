Już mi było lżej po rozmowie z Aleksem. Lżej, bo nie tłamsiłam tego w sobie. I powiedział mi, co mam robić. Zauważyłam, że często potrzebuję tego. Jak ktoś mi powie „Sara zrób tak i tak”. Wtedy jest mi łatwiej i lepiej. Lubię, gdy jest mi łatwiej. Może za dużo komplikacji już mnie spotkało? Czułam się o połowę lżejsza, gdy wyznałam Aleksowi swoje czyny. Jakby ktoś wyjął mi z plecaka większość ekwipunku. Dziś jednak się zdenerwowałam. Znalazłam w skrzynce maile od Ojca i Nahiji. Każde z nich chciało porozmawiać na Skype. Ucieszyłam się. Odpisałam ze swoją propozycją. Co chwilę podchodziłam sprawdzić, czy mam odpowiedź. Po około godzinie byłam już umówiona na rozmowy. Nie spodziewałam się takiego ich przebiegu. Najpierw rozmawiałam z Ojcem. Ciężko to szło. Jakbyśmy byli sobie obcy. Widziałam, że coś chce powiedzieć, ale się powstrzymuje. Dziwne. Nie próbowałam zbytnio naciskać. Znam go i wiem, że przejdziemy do sedna, gdy zechce. Już mieliśmy kończyć, gdy przypomniała mi się kwestia czynszu. Okazało się, że Ojciec wszystko płaci. Przez chwilę nie płacił, ale żeby mnie nastraszyć. Potem skontaktował się z Właścicielem i uregulował z nawiązką. Nigdy nie chciał, żeby mnie wyrzucić z domu. Kilka razy upewniałam się, czy to prawda. W końcu powiedziałam Ojcu, że od naszej kłótni płacę za mieszkanie sama. Nawet spłacałam rzekome długi. Ojciec się wściekł. Ja też. Powiedział, że przemyśli jak ukarać oszusta. Tak się nie godzi! Wiedział, że jestem tu sama. Przestraszona i niezbyt zorientowana. Gdybym nie miała Tomka i Kasi, załamałabym się. Naprawdę. Myślałam kilka razy, żeby się zabić. Wydawało mi się, że nie ma wyjścia z tej sytuacji. A ten parszywy szczur tak mnie oszukał! Wykorzystał. Ukradł moje pieniądze. Ośmieszył mnie i mojego Ojca. Nie można mu tego darować. Dlatego zgodził się, żebym została z Muezzi. Jak tylko zorientował się, że płaci Ojciec i ja! Niby był dla mnie łaskawy. „Dzień dobroci dla zwierząt”. Raczej dzień wyzyskiwania obcokrajowców. Nienawidzę go! Niech mu zgnije ręka, którą liczył moje pieniądze. Potem zdenerwowałam się jeszcze bardziej. Nahija mnie wyprowadziła z równowagi. Kiedyś moja przyjaciółka. Ratowała mnie z wielkich opresji. Pomogła jak mało kto! Potem odwróciła się nie wiadomo, dlaczego. Bo Babka coś powiedziała? A może nie Babka wtedy rozpuściła te plotki? Może to kto inny. Zrozumiałam, że jak nie ma mnie w Lahore, to nie wiem nic. Tam rzeczy toczą się swoim torem. Jak nie uczestniczę w nich sama, to mam fałszywy obraz spraw. W dzisiejszej rozmowie spostrzegłam, że Nahija już nie traktuje mnie poważnie. Po przywitaniach i grzecznościowych pytaniach zaczęłyśmy „szczerą” rozmowę. Ja byłam szczera. Wyznałam o Karolu i Tomku jeszcze raz. Ona odpowiedziała mi tak, że zwyzywałam ją i wyłączyłam Skype. „Sara, Ty możesz sypiać z kim chcesz. Zeszmaciłaś się już raz w Lahore. Teraz to nie ma już różnicy. U nas męża nie znajdziesz. Podejrzewam, że nie jesteś na tyle głupia, by tu wrócić. Nic dobrego Cię tu nie spotka. Musisz zostać w Polsce. Pobierzecie się z Tomkiem. Przecież nie powiesz mu o swoim pierwszym, co? O Karolu możesz też mu nie mówić. Zrób to z jednym i drugim. Przecież to lubisz. Hahaha.” Dłużej tego słuchać nie mogłam. I zrobiłam, jak napisałam wcześniej. Dlaczego mam słuchać takich rzeczy? Widzę wyraźnie, że ona ze mnie kpi. Rozumiem, że może nie chcieć mnie znać. Nie musi być dla mnie tak okrutna. Nigdy nie zrobiłam jej nic złego. Jak mogłam, pomagałam jej. Odrabiałam nawet jej prace domowe! Był czas, że byłyśmy nierozłączne. Życie sprawiło, że nas rozdzielono. Przyjaźń też gdzieś się ulotniła. Nie powinna jednak dokładać się do mojego nieszczęścia. Zamiast radzić źle, powinna milczeć. Ja dla niej zamilknę już na zawsze. Nie chcę takiej znajomości.  Brak powiązanych wpisów. Notka opublikowana: 10 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: czynsz, Ojciec, oszustwo, pieniądze, przyjaźń, rozczarowanie, rozmowa Poprzedni temat: Aleks Następny temat: Wściekłość i przerażenie 