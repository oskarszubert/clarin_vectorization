Wydaje mi się, że nikt znajomy nie widział mnie w drogerii. To znaczy nikt mi o tym nie powiedział. Karnet na zakupy sprzedałam Jowicie. Ja już nigdy więcej tam nie pójdę. Nie chcę, żeby ta kasjerka znów coś na mnie wymyśliła. A dwieście złotych to żadna nagroda za wstyd, którego się najadłam. Jak tylko sobie to przypominam, to robię się zła. Chyba nigdy mi nie przejdzie… Za to wczorajszy wieczór był bardzo udany. Po pracy poszłam do fryzjera. Od jakiegoś czasu nie nosiłam już turbanu, ale moja fryzura była żałosna. Nie raz słyszałam w autobusie, jak ktoś mówił „O! A ta to chyba nigdy grzebienia nie widziała.” Tylko jakoś do tej pory mi nie przeszkadzało, że wyglądałam beznadziejnie. Dopiero na zakupach zauważyłam, że sterczące we wszystkie strony włosy nie dodawały mi uroku. Jedne dłuższe, drugie krótsze. Ojciec z Babką na fryzjerów i stylistów z pewnością by się nie nadawali. W piątek ubrałam się ładnie na zajęcia. Chyba pierwszy raz w życiu byłam modna. Nawet pani od rysunku powiedziała „No Sara, jaka metamorfoza. Bardzo fajnie się ubrałaś. Tylko fryzurę masz dalej jak szalona artystka.” Co z tego, że miałam nowe buty, spodnie i sweterek, jak głowa nie pasowała do tego wszystkiego? Potargany kołtun. W końcu Jowita umówiła mnie do swojego fryzjera. Byłam dość niezadowolona, że to mężczyzna. „Słuchaj, kto ma najlepiej wiedzieć w czym kobieta dobrze wygląda, jak nie facet? Zobacz jak ja fajnie wyglądam” Coś w tym było – Jowita miała zawsze fajną fryzurę. Na umówioną godzinę szłam nieco niepewna. W sumie jednak nie było czego się bać. Salon okazał się ładnym i przestronnym miejscem. Fryzjer przedstawił się i kazał mi usiąść na krzesełku. „A więc, skąd miałaś pomysł na taką stylizację?” W sekundę zrobiłam się purpurowa. „Babka z Ojcem mnie tak obcięli.” Zaśmiał się. „Nie lepiej było tu od razu przyjść? Do mnie?” „Bo im się nie podobało, że pofarbowałam włosy. I mi tak zrobili. Za karę.” Uniósł brwi do góry i przez chwilę nic nie mówił.  „Mhmm… no dobrze. A co teraz byś chciała?” „Nie wiem. Obojętnie co, żebym ładnie wyglądała. Jowita mówiła, że pan na pewno coś wymyśli.” Wziął głęboki wdech i wydech. Poszedł do stoiska z gazetami. Po chwili wrócił i pokazał mi Rihannę w krótkiej fryzurce. W zasadzie na chłopaka, tylko z długą grzywką. „Podoba Ci się?” „Chyba tak… To znaczy tak. Ale ja nie będę umiała się tak uczesać.” „Spokojnie. Jak będę modelował, to wszystko po kolei Ci wytłumaczę.” I faktycznie tak było. Krok po kroku powiedział mi, jak mam się obchodzić z fryzurą. Od razu kupiłam też szczotkę do modelowania i kosmetyki. W sumie w salonie zostawiłam prawie 300 zł, ale byłam bardzo zadowolona. Zupełnie mnie odmienił. Spojrzałam na nową osobę. Nie mogłam się przyzwyczaić. Zawsze myślałam, że w krótkich włosach kobieta wygląda źle i tylko długie są ozdobą. A teraz okazało się, że jest zupełnie inaczej. Zaczesana na bok, opadająca grzywka sprawiła, że wyglądałam tajemniczo. Od razu pomyślałam, że muszę zrobić sobie hennę. Gdy przyszłam do domu, to była moja pierwsza czynność. W końcu zaczęłam się sama sobie podobać. Kasia przyszła po mnie około dwudziestej i zaniemówiła. W końcu powiedziała, że wyglądam ekstra. Komplementowała mnie prawie bez przerwy. Jadłyśmy moje ulubione pierniki i oglądałyśmy film. Jednak w sumie to nam się nudziło. Zaproponowałam, żeby gdzieś pójść. „Ale gdzie?” „Nie wiem… Tak jemy te pierniki, to może gdzieś, gdzie będą też pierniki?” Kasia zamyśliła się. „A może piwo piernikowe? Piłaś kiedyś?” „Nigdy nie piłam, ale nie za bardzo mogę…” „Słuchaj, ja po tym naszym wyjeździe do Mielna też mam nieciekawie. Wiesz, że muszę chodzić do AN. Ale nikt nam nie karze pić nie wiadomo ile. Pamiętasz jak kiedyś spotykałyśmy się na wino? Było miło i fajnie. Póki nie zaczęłyśmy przeginać ze wszystkim.” Zamyśliłam się. W zasadzie, to miała rację. Wszystko było OK, póki znałyśmy umiar. Później zaczęły się kłopoty. „W sumie masz rację. Idziemy.” Ubrałyśmy się i wyszłyśmy. Poszłyśmy do mini browaru. Był blisko mojego mieszkania. Bardzo mi się tam podobało. Stoliki przypominały wielkie beczki. Usiadłyśmy sobie w środku. Zrobiło się miło i przytulnie. Niby byłyśmy w lokalu, a atmosfera była intymna. Postanowiłyśmy zacząć spokojnie. Zamówiłyśmy sobie naleśniki ze szpinakiem. A potem jeszcze po sałatce. Dopiero, gdy byłyśmy dobrze najedzone zamówiłyśmy po piwie. Mimo, że latem piłam na umór, czułam się dziwnie czekając na trunek. Tak jak przed pierwszym alkoholem. Sama nie wiedziałam czego oczekiwać. Może bardziej bałam się konsekwencji? Byłam zestresowana. I akurat, gdy kelnerka przyniosła piwo i odeszła od nas, usłyszałam zdecydowane puknięcie w naszą beczkę. „Dobry wieczór, komenda miejska policji, czy mają panie jakieś kradzione telefony?” Aż podskoczyłam. Wtedy usłyszałam śmiech. Spojrzałam na Kasię. Ona też się śmiała. Spojrzałam w lewo. Zobaczyłam Marcina i jeszcze jakiegoś faceta. „To jak dziewczyny? Możemy się przysiąść?” Chociaż chciałam powiedzieć, że nie, powiedziałam, że tak. I tym sposobem spędziłyśmy wieczór z dwoma panami policjantami. Dziwne tylko, że Marcin pierwszy raz mnie nie denerwował. Rozmawialiśmy, piliśmy i jedliśmy. Ja poprzestałam na dwóch piwach. Potem przerzuciłam się na wodę. Trochę było mi głupio, ale w końcu zapytałam, co z Tomkiem. „Nic ciekawego. Przyznał się w końcu, że chciał się zemścić.” „Mówił za co?” „Powiedział tylko, że złamałaś mu serce. I że żałuje, że Cię poznał.” No i tak od słowa, do słowa musiałam opowiadać o sobie. O Lahore, o mojej Matce, Ojcu, Babce i Kuzynie. Nie lubię tego, ale już się przyzwyczaiłam, że każdy o to pyta. W końcu podeszła do nas kelnerka i powiedziała, że zamykają. Ubraliśmy się i wyszliśmy. Nowi koledzy odprowadzili nas do mnie pod klatkę. Wypiłyśmy po herbatce i poszłyśmy spać. Byłam bardzo zmęczona, ale zanim zasnęłam pomyślałam sobie, że to był wspaniały dzień. Że wreszcie mi się układa. Jest tak jak kiedyś. Uczę się, pracuję, mam przyjaciół, mieszkanie, ubieram się jak chcę i ładnie wyglądam. W końcu nie jestem pulpetem. Nie jestem szczupła, ale nie jestem też takim klockiem jak kiedyś. JESTEM SZCZĘŚLIWA. Czego chcieć więcej?  Brak powiązanych wpisów. Notka opublikowana: 15 grudnia 2013 Autor: karme.lova@spoko.pl Znaleziono w sekcji: Bez kategorii  Tagi: alkohol, fryzjer, fryzura, jedzenie, Kasia, Marcin, pierniki, piwo, radość, Rihanna, spotkanie, stylizacja, szczęście, wieczór, zadowolenie Poprzedni temat: Nieprzyjemna przygoda na zakupach Następny temat: Zaszczyt 