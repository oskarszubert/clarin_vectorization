Jedni mówią, że najważniejsze to pięknie wyglądać. Według nich modne ubrania, ładne ciało i perfekcyjna fryzura ułatwiają wiele. Nawet zwykłe sprawy dnia codziennego wydają się prostsze. Inni twierdzą, że piękno jest w środku. Że to wnętrze i dusza pozwalają nam świecić ukrytym na pozór blaskiem. Kiedyś regularnie czytałam Koran. Teraz nie robię tego w ogóle. Nawet nie pamiętam, gdzie leży. A obiecałam sobie, że będę tam zaglądać… Zawsze, gdy czułam się źle, bo ktoś mi dokuczał lub śmiał się ze mnie, szłam do domu z myślą, by jak najszybciej go otworzyć. Szybko znajdywałam sobie odpowiednie wersety. Myślałam sobie „Koran mówi, że to uczynki są ważne. Może nie jestem śliczna jak aktorka, ale jestem dobra. Wydaje mi się, że mam czyste serce. Jestem piękna w środku.” Szczególnie po przyjeździe do Polski starałam się wierzyć, że to inni są źli, a ja dobra. Każde niepowodzenie kładłam na karb tego, że „wyglądam inaczej”. Coś w tym może było, ale nie na taką skalę, jak mi się wydawało. Aż w końcu zmieniłam swój wygląd. Nie wiem, czy uwierzyłam w siebie, bo lepiej wyglądam? A może przestałam się tak bardzo rzucać w oczy? Czuję się jednak swobodniej i wydaje mi się, że wiele rzeczy idzie mi łatwiej. W tym tygodniu utwierdziłam się w tym przekonaniu. Poszliśmy z Marcinem do kina. Seans był w 3D i cały film obejrzałam z zapartym tchem. Nigdy nie czytałam wcześniej takich książek, ani nie oglądałam filmów w tym stylu. Pierwszej części też nie widziałam. A mimo to, pochłonęło mnie. Przeżyłam chyba wszystko w trakcie tych ponad dwóch godzin! I bałam się, i śmiałam, i niepokoiłam o Pana Bagginsa i jego towarzyszy. Zafascynował mnie świat Elfów. Jakie one są piękne. Doskonałość w czystej postaci. Taka esencja. Nawet ich język jest cudowny. Chciałoby się go cały czas słuchać. Marcin mówi, że są jeszcze cztery zekranizowane części tej historii. Koniecznie musimy je obejrzeć. Chcę usłyszeć elfy jeszcze raz. Muszę. Oprócz tego, na filmie było bardzo, ale to bardzo sympatycznie. Marcin nie próbował mnie ani dotykać, ani obejmować. Nie musiałam się tym stresować i mogłam skupić się na oglądaniu. Gdy wyszliśmy z sali, zapytał mnie „Jak Ci się podobało?” „Było super! Świetnie! Nigdy nie oglądałam takich filmów. Cieszę się, że mnie tam zabrałeś.” Potem zaproponował kawę i ciastko. Poszliśmy w moje ulubione miejsce. I tak byłam zamyślona, bo sercem zostałam w filmie. „O czym tak myślisz? Czemu nic nie mówisz?” Westchnęłam i nerwowo zamieszałam łyżeczką w kawie. „No powiedz. Przecież nie będę się śmiał.” „Na pewno?” Kiwnął głową. „Ten film zabrał część mnie. Sprawił, że nie mogę wrócić do rzeczywistości.” „Co masz na myśli?” „Chciałabym wrócić na tę salę i przez ekran wejść do tego filmu… Jak na to patrzyłam, to czułam się jak ponad rok temu, gdy tu przyjechałam. Wszystko było dla mnie nowe. Takie kuszące i wspaniałe. I mogłam tylko popatrzeć… Ojciec tak bardzo mnie kontrolował! Nawet będąc tyle setek kilometrów stąd. Ja nie umiałam sama podjąć żadnej decyzji. Ani o zakupie szalika, ani o kupnie spodni. Zerkałam na swobodne życie swoich koleżanek. I wiesz co? Czułam, że się duszę. Jakby ktoś zamknął mnie w brudnym, śmierdzącym kontenerze na śmieci i zrobił w nim malutką dziurkę. Taką na pół centymetra. Żebym mogła tylko widzieć ten lepszy świat. I żeby nie zabrakło mi powietrza. Czułam powiew świeżości. Ale smród i tak w większości go przytłaczał. Czułam, że coś tak wspaniałego jest na wyciągnięcie ręki, ale nigdy tego nie dostanę. Gdy obejrzałam ten film, poczułam to samo!” Uniósł brew. „To znaczy, że Twoje życie Ci się nie podoba? Chciałabyś być tam w Śródziemiu? Biegać po lesie jako efia dziewczyna i strzelać z łuku do orków?” Spojrzałam mu prosto w oczy i kiwnęłam głową. Wtedy złapał mnie za ramię i potrząsnął. „Obudź się dziewczyno! Ile Ty masz lat? To tylko bajka, to nie istnieje. A Ciebie nigdy tam nie będzie. Ty jesteś tu, czy Ci się to podoba, czy nie. Masz takie życie. Tylko jedno. Krótkie. A po śmierci nic nie ma! Nic kompletnie! Rozumiesz? Przestań chodzić z głową w chmurach i żałować, że nie masz szpiczastych uszu. Póki tego nie zrozumiesz, zawsze będziesz nieszczęśliwa.” Przez długi czas nie mówiłam nic. Jego szczerość była mocniejsza niż najtęższy mróz. Poczułam jednocześnie zawstydzenie, jak rozczarowanie. Nie do końca umiem nazwać, co wtedy czułam. Ale nie było to miło. Poliki mnie paliły. „Słuchaj nie obrażaj się. Nie chciałem Cię urazić, ale też nie chcę Ci słodzić. To jest prawda. Okropna, ale trzeba ją przyjąć. Ciesz się życiem, bo z dnia na dzień możesz stracić wszystko.” „Co masz na myśli?” „Przyjdź do mnie kiedyś. Poznasz mojego Ojca. I wtedy zrozumiesz wszystko, co do Ciebie dziś powiedziałem. Jest chory. Ale nie pojmiesz tego, póki go nie poznasz.” Potem z wielkimi trudami wróciliśmy do lżejszych tematów. Zaczynając oczywiście od pogody. Uniwersalny sposób na ciszę i zboczenie z trudnych dyskusji podziałał. Powoli atmosfera przerzedziła się i rozmawialiśmy o muzyce, o kawie, o moich obrazach. Wtedy usłyszałam znajomy głos. „Przepraszam, Sara?” Odwróciłam głowę i prawie oplułam się kawą. Obok mnie stał mój Wuj. Ten sam, który u mnie się najadł, po czym zerwał wszelkie kontakty. „O. Wujek. Poznajesz mnie?” „Tak. Czy mogę się do Was dosiąść?” Nic nie odpowiedziałam. Za to Marcin odsunął dla niego krzesło i pozwolił mu usiąść. Westchnęłam i przedstawiłam ich sobie. W jednej chwili fajne popołudnie stało się kiepskie. Delikatnie mówiąc. Długi czas siedzieliśmy jak kukły. Nikt nic nie mówił. Wuj sypał cukier do kawy. W sumie wyszło pięć łyżeczek. Wreszcie przemówił. „Widzę, że w końcu popracowałaś nad sobą. Wyglądasz jak kobieta z klasą. Nie masz też już tego nieobecnego spojrzenia. Mam na myśli, że nie masz już obłędu w oczach. No i widzę, ze spotykasz się z rozsądnym kawalerem.” Skierował wzrok w stronę Marcina. „Przepraszam, że będę tak bezceremonialny, ale czym się Pan zajmuje?” „Jestem policjantem.” „To się chwali. Służba dobru innych. Piękny zawód.” Potem zwrócił się znów do mnie. „Zapewne dziwi Cię moja zmiana frontu. Jednak początkowo nie chciałem mieć z Tobą nic wspólnego, ponieważ widziałem w Tobie to samo, co kiedyś w Twojej Matce. Czy Ty wiesz, że ona jest psychicznie chora? Zwykle odmawiała leczenia. Nie ważne. Dostałem od niej list. Pomijam jej nowego kochanka. Jakiegoś tam Jensa, czy Henka. Zwał jak zwał! Porąbało ją, przepraszam za kolokwializm, do reszty. Przypomniałem sobie o Tobie. Pomyślałem sobie, że na Matkę nie możesz liczyć. Szkoda mi się Ciebie zrobiło! Właśnie tak myślałem, a tu patrzę i zmaterializowałaś mi się w kawiarni. Wyglądasz porządnie! I nie prowadzasz się z tym kudłatym mechanikiem. Chciałbym Ci jakoś pomóc w kwestii uregulowania Twojego prawa pobytu tutaj.” „Jaki masz w tym interes?” Wziął duży łyk kawy. Po czym zaczął znów sypać cukier. „Mój psychoanalityk mówi, że winię się za to, że nie mam w sobie zbyt wiele empatii. Chciałbym teraz komuś pomóc. Po co daleko szukać? To jak? Weź wszystkie dokumenty, jakie masz i przyjdź do mnie w następną sobotę o 13. Z panem Marcinem przyjdźcie. Pasuje Wam?” „Mi średnio, mam służbę wtedy.” Wuj westchnął. Wyjął długopis z kieszeni i napisał na serwetce adres. Przesunął ją w moją stronę. Potem wypił kawę do końca. „Tu masz adres, gdybyś zapomniała. A Pan, niech zamieni się z kolegą na służbę i tyle. To do zobaczenia w sobotę.” I zanim zdążyliśmy zaprotestować, wstał i poszedł. Marcin powiedział, że wygląda i zachowuje się jak Agent Smith z Matrixa. Ja nie chciałam iść. „Pójdziemy. Jest dziwny, ale jak ma Ci pomóc w zdobyciu obywatelstwa, to warto iść.” A więc pójdziemy jutro do niego. Z całej tej rozmowy wyciągnęłam jeden wniosek. Wyglądam zwyczajnie. Marcin także. Dlatego mój Wuj, chce mi pomóc. Gdybym była z Tomkiem, niemodnie ubrana, udałby, że mnie nie widzi? I jednak wygląd jest ważny. Nie ma co się oszukiwać. Jesteśmy jak jak jabłka w koszu na targu. Każdy wybiera te piękne i błyszczące. Mimo, że te obite często okazują się słodsze…   Brak powiązanych wpisów. Notka opublikowana: 31 stycznia 2014 Autor: karme.lova@spoko.pl Znaleziono w sekcji: Bez kategorii  Tagi: ciastko, hobbit, kawa, kino, popołudnie, prawda, rozmowa, spotkanie, szczerość, tęsknota, wujek, zaskoczenie   Poprzedni temat: Czuję się dobrze dziś Następny temat: Męczy mnie dziwny sen 