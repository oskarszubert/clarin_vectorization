Dziś zrobiłam coś szalonego. Jak na mnie. Zaczęło się od tego, że wstałam rano do pracy wcześniej niż zawsze. Obudziła mnie Muezzi. Skrobała pazurkami w szybę. Podeszłam się przyjrzeć. Nic nie widziałam interesującego. Na zegarku była 5.45. Postanowiłam wykąpać się i pójść na pieszo do pracy. To była świetna decyzja. Poczułam, że na dworze jest inaczej niż wcześniej. Powietrze jest bardziej świeże i jakby czymś pachniało. Nie kwiatami, nie owocami. Po prostu świeżością. Taki zapach, który sprawia, że chce się żyć. Szłam sobie powoli i spokojnie. Patrzyłam na ludzi, którzy spieszyli się do pracy. Ciekawe, czy w ogóle wiedzą, że mieszkają w takim pięknym miejscu? Czy mieli rano świadomość cudowności tego dnia? Patrzyłam na witryny sklepowe. Pogrążone jeszcze we śnie. Bary i puby też pozamykane. Miasto budziło się do życia. Tak jakoś spiesznie i niespójnie z uroczą pogodą. A może takie piękne poranki tutaj to norma? I nikt ich nie zauważa? W Lahore miałam wrażenie, że wszystkie poranki są jasno szare, beżowe. Tutaj widzę błękit i zieleń. Poranne słońce jest też ostre… Jest ślicznie. Chcę tu być. W pracy było jak zawsze. Wiolka robiła wyniosłą minę przechodząc koło mnie. Czasem prychała znacząco. Po co ona tak się zachowuje? Ja i tak nie zwracam na to uwagi. Dziś zamówień było mało. Za to miałam doskonały humor. Większość zwrotów, które czytałam w domu, sprawdzały się. Wpadały mi napiwki. Od każdego gościa. Czasem 2 zł, czasem nawet 8 zł. Jednak cały czas moje myśli uciekały na dwór. W końcu poszłam do Szefowej i zapytałam się, czy dziś mogę wyjść szybciej. „Co się stało?” „Muszę coś pilnie załatwić.” Pozwoliła mi ze względu na mały ruch. Szybko przebrałam się i zadzwoniłam do Tomka. Zdziwił się. „Pracujesz przecież.” „Zwolniłam się wcześniej. Wiem, że masz dziś wolne. To dzwonię.” „Coś się stało?” „Nie. Chodźmy gdzieś?” „Gdzie?” „Nie wiem. Gdzieś, gdzie jest fajnie. Przyjedziesz po mnie?” „OK.” Pojechaliśmy nad rzekę. W takie miejsce, gdzie było widać budowę nowego mostu. Rozmawialiśmy o planach na weekend. W pewnej chwili zapatrzyłam się na tę budowę. Widziałam te wszystkie samochody, maszyny, przęsła i inne elementy. Zrozumiałam, że to nie dla mnie. Oddychałam tym cudownym, świeżym powietrzem. O zapachu, którego nie umiałam nazwać. Nie chcę studiować dalej tego budownictwa. Męczę się tam strasznie. Większości nie rozumiem. Po co mi to? „Tomek, muszę Ci coś powiedzieć.” „Co?” „Chcę zrezygnować z tych studiów.” „Dlaczego?” „Bo patrzę jak oni budują ten most. Nie mam o tym pojęcia. I nie chcę mieć.” „Po to jesteś na studiach, żeby się nauczyć.” „Ja ich sobie nie wybrałam.” „Jak nie chcesz tego studiować, to nie studiuj. Tylko co będziesz robiła?” „Chcę studiować sztukę.” „Nie będziesz miała pracy po sztuce.” „Nie ważne. Pojedźmy na uczelnię.” „Jak uważasz. Nie będę do tego Cię zmuszać.” Pocałował mnie i pojechaliśmy do dziekanatu. Pani była bardzo zdziwiona. Nie robiła dużych problemów. Dała mi druk do wypełnienia. Potem dała mi drugi. To była karta obiegowa. Mam jak najszybciej zebrać wszystkie pieczątki i oddać. „Nie szkoda pani? Dość dobrze pani szło.” „Mnie to wcale nie interesuje. Nie chcę tego studiować.” „Pani decyzja. Do widzenia.” „Do widzenia.” Gdy wyszliśmy z uczelni, zatrzymałam się. Odwróciłam się i spojrzałam na budynek. Już nigdy nie będę musiała tam chodzić. Czułam, że uśmiecham się szeroko. To było, jakby ktoś zdjął mi z barków ciężki plecak po całym dniu wędrówki. Tomek zapytał „Co czujesz? Jesteś taka uśmiechnięta.” „Szczęście i radość. Z tego powodu, że sama mogłam podjąć tę decyzję. Satysfakcję, że zrobiłam to, co chciałam.” Nie musiałam mieć niczyjej zgody. Pani w dziekanacie nawet nie wspomniała o Ojcu. Bo tu po prostu nie jest mi on potrzebny. Mogę robić, co chcę. Już wiem, czym pachniał dzisiejszy dzień. WOLNOŚCIĄ. Tak pachnie właśnie wolność.  Brak powiązanych wpisów. Notka opublikowana: 05 marca 2013 Autor: karme.lova@spoko.pl Znaleziono w sekcji: Bez kategorii  Tagi: decyzja, rezygnacja, studia, wiosna, wolność   Poprzedni temat: Nie podglądaj Następny temat: Zdziwiona 