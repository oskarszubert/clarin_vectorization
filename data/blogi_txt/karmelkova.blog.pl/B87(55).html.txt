Dobrze, że posłuchałam Moniki, żeby włączyć telefon. Wydarzenia potoczyły się błyskawicznie.  Całe mnóstwo wiadomości na moim telefonie. Zaczęłam czytać wszystkie po kolei. Włos zjeżył mi się na głowie. Owais napisał sms, że będą w sobotę, bo mają drobne komplikacje. Całkiem zapomniałam o ich przyjeździe! Gdyby nie Monika, doprowadziłabym do katastrofy. Jak dobrze, że ona do mnie przyszła. Wyciągnęła mnie z barłogu. Siedziałam w domu brudna, zaniedbana, nawet rolet ani zasłon nie odsłaniałam na dzień. Odcięłam się od świata. Telefon miałam wyłączony i nie wiedziałam, co się działo. Tomek jednak miał rację. Upatruję zła i podłości w każdym. Nawet w najbliższych mi ludziach. Ratowali mnie nieraz z opresji. Pomogli się przystosować po przyjeździe do Polski. Ja się od nich odwróciłam. Bo miałam swoje domysły. Poparte niczym konkretnym. Jestem jednak okropną dziewuchą. Niby nienawidzę swojej Babki, a coraz częściej myślę, że dobrze mnie oceniła. Gdy przeczytałam wiadomości poczułam się podle. Z trudem przełykałam ślinę. Pomyślałam, że to ostatnia chwila na reakcję. Zadzwoniłam najpierw do Pani Kamilli. Rozmowa była ciężka. Głównie przepraszałam ja. Za nieodbieranie telefonów i niewyjaśnienie swojej sytuacji. W końcu pozwoliła mi przyjść do pracy. Tylko na dni, które opuściłam mam wziąć bezpłatny urlop. Dostanę mniej pieniędzy w wypłatę i nie będzie premii. Ale cieszę się, że mam gdzie wrócić. Lubię swoją pracę. Szczególnie, gdy goście są zadowoleni. Pisałam też do Aleksa. Żeby przestał się o mnie martwić. Ucieszył się, że wracam do pracy. Zadzwoniłam do Kasi. Od niej miałam 23 smsy i kilka nieodebranych połączeń. Na początku rozmowy była bardzo chłodna. Czułam jej złość i niechęć. W końcu udało mi się z nią umówić. Długo ją przepraszałam. W końcu wyrzuciłam ją z domu. Potem ignorowałam. Powoli, powoli dogadałyśmy się. Każda powiedziała, co leży jej na sercu. Okazało się, że Kasia zna Martę jeszcze z gimnazjum. Bardzo słabo, ale ta kiedyś zaprosiła ją do znajomych. Sama też przyjmowałam zaproszenia od koleżanek ze szkolnego korytarza. Cały sekret się wyjaśnił! Mogłam zapytać ją o to od razu. Tak snułam domysły i podejrzewałam ją o najgorsze. Kasia dała mi na zakończenie spotkania krótki liścik. „Byłam zła na Ciebie za to, co zrobiłaś Tomkowi. Wiem, jak bardzo Cię kocha. Myśli o Tobie poważnie, a Ty zachowałaś się jak zwykła szmata. Wiem, że ja zrobiłam tak samo z Karolem. Ale ja jestem singielką. Ty masz kogoś, kto by oddał wszystko dla Ciebie. Sama z tym kimś chciałam być. Bardzo. I dlatego tak mnie wkurzyło, co zrobiłaś. Nawet się ucieszyłam, gdy zobaczyłam te zdjęcia na FB. Chciałam, żebyś cierpiała i miała za swoje. Po tym jak wyrzuciłaś mnie z domu i nie odzywałaś się obraziłam się. Potem doszłam do wniosku, że sama też może źle zrobiłam pokazując Ci te zdjęcia. Pomyślałam sobie, że lepiej nie wtykać nosa w cudze sprawy. Wy jesteście parą, to sobie to wszystko wyjaśnijcie. Gdy zadzwoniłaś, napisałam ten list naprędce. Chciałabym, żebyśmy dalej przyjaźniły się tak, jak wcześniej. Kasia.” Na sam koniec postanowiłam wyjaśnić wszystko z Tomkiem. Przyszedł do mnie niedługo po moim telefonie. Miał zmieszaną minę. Widziałam, że nie wiedział, jak się zachować. Ja tak samo. Usiedliśmy w kuchni. Prowadziliśmy grzecznościową rozmowę przy kawie. Jak dwójka obcych ludzi. Czasem były długie chwile ciszy. Po dziesięć, piętnaście minut. To było zupełnie nierealne. Jak sen. Czas dłużył się niemiłosiernie. Myślałam, że zestarzejemy się w tej kuchni i zjedzą nas pająki. W końcu wszystko sobie wyjaśniliśmy. Znowu poczułam, że jestem wielką kretynką. Marta to Tomka daleka kuzynka. Określił ją „siódma woda po kisielu”. Widują się rzadko, bo po liceum wyjechała do Norwegii. Przyjechała na dwa miesiące do Polski. Postanowili pojechać sobie razem na tę wycieczkę. Gdy słuchałam tego, piekła mnie ze wstydu cała twarz, szyja i dekolt. Miałam ochotę zrosnąć się z krzesłem. Na imprezę wyciągnęła go także Marta. Wyjście było spontaniczne. Chciał mi o nim powiedzieć. Potem ja przestałam się odzywać. Wyłączyłam telefon i napisałam sms, że chcę się rozstać. Poszedł do Kasi zapytać się, czy coś wie. Ta w końcu przyznała się, że pokazała mi zdjęcia na FB. Nie wiedział, jak się ze mną skontaktować. Znalazł Monikę i przysłał ją do mnie. Czułam się tak okropnie winna, że prawie opowiedziałam mu o Karolu. Powstrzymałam się w ostatniej chwili. Pomyślałam, że lepiej nic nie mówić. Już prawie zepsułam to wszystko. Nie chciałam powtórzyć tego błędu. Skoro mogę mieć męża, którego kocham, zostawię ten sekret dla siebie. Zrozumiałam, że moje posądzanie innych o złe intencje sprowadzi mnie kiedyś na dno. To samo z moją skłonnością do mężczyzn. Trudno mi to przyznać, nawet przed sobą. Jednak muszę. Jestem chyba łatwą dziewczyną. Nietrudno mnie omotać, naobiecywać i wykorzystać. Tak jak zrobił Karol. Wystarczyło tylko, że chwilę Tomka nie było. Miałam gorszy humor. I już wskoczyłam w jego ramiona. Jestem głupia. Mój Ojciec miał rację, że kobieta powinna w domu siedzieć i zawsze wychodzić z mężczyzną. Wtedy przynajmniej, wie jak ma się zachować.  Brak powiązanych wpisów. Notka opublikowana: 01 maja 2013 Autor: karme.lova@spoko.pl Znaleziono w sekcji: Bez kategorii  Tagi: Kasia, oczyszczenie, praca, przyjaźń, toksyczna, Tomek   Poprzedni temat: Niespodziewana wizyta Następny temat: Przeprosiny 