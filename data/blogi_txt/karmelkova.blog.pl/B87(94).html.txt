No i byliśmy u Wuja. Poczęstował nas herbatą i ciastkami. Chyba były już długo wcześniej otwarte, bo zdążyły przejść aromatem przypraw, której trzymał w tej samej szafie. „Dzień dobry. Jestem sam. Kazałem wszystkim opuścić mieszkanie na tę okoliczność.” Nawet nie zdążyłam się rozejrzeć dobrze, ani napić tej herbaty. Zebrał moje „papiery”, spisał coś na kartce. Potem pochwalił się znajomościami ze świetnymi prawnikami. „Rozeznam się w temacie i za około półtora tygodnia się odezwę. Czy macie jeszcze jakieś pytania?” Nim zdążyliśmy się odezwać, wyprosił nas z domu. Już nawet nie byłam załamana. Zastanawiałam się tylko, czego się po tym człowieku wcześniej spodziewałam. „Przepraszam Cię za niego. On jest… jest…” Zastanawiałam się co powiedzieć? Zasadniczy? Bezpośredni? „Jest burakiem. Masz Wuja buraka. No cóż, rodziny się nie wybiera.” „Niestety. Bo chyba bym swojej nie wybrała.” Poklepał mnie po ramieniu i powiedział, że chyba jeszcze jego rodziny nie widziałam. Kręciliśmy się po mieście bez celu. Zahaczyliśmy gofry i przeszliśmy się po parku. Po pewnym czasie zaproponował, żeby pójść do jego Rodziców. Nie do końca miałam na to ochotę, ale i tak nie było co robić. Teraz wiem, że lepiej byłoby pochodzić jeszcze trochę. Albo nawet do końca dnia. Szliśmy dość długo, w końcu dotarliśmy do budynków z drewna i cegły. Okolica była niezbyt ładna. Wokół nich leżało pełno poniszczonych przedmiotów. Przydomowe mikro ogródki sklecone z byle czego i jakby w pośpiechu. „Ty tu mieszkasz?” Zapytałam. Nawet nie udało mi ukryć zdegustowania okolicą. „Nie. Co Ty. Ale moi Rodzice tak.” W końcu weszliśmy na klatkę. Śmierdziało okropnie, było ciemno i wilgotno. Zrezygnowana weszłam na pierwsze piętro za Marcinem. Zapukał do drzwi. Po jakiejś chwili dało się słyszeć gmeranie w zamku. W końcu drzwi otworzyła niska kobieta. Tak zniszczona i zaniedbana, że nie mogłam ocenić jej wieku. Czy miała czterdzieści czy sześćdziesiąt lat? Nie wiem, bo nie zapytałam. Mieszkanie było małe, skromne, ale czyste. Marcin przedstawił mnie swojej Mamie. Była bardzo sympatyczna. „Pójdziecie najpierw do Taty, czy chcecie ciasta wcześniej?” „Do Taty… Ciasto zjemy później.” Powiedział i wziął ode mnie płaszcz. Wieszał go nieporadnie. Raz nawet wyśliznął mu się z rąk. Czułam i widziałam po nim, że coś jest nie tak. Później walczył ze swoją kurtką. Wyciągał jakieś słodycze z kieszeni. W końcu zapytał „Gotowa?” „Ja tak. To na Ciebie czekam.” Westchnął. „No chodź…” Położył rękę na klamce i szepnął mi do ucha „Tylko się nie przestrasz, ani nie śmiej.” Kompletnie nie wiedziałam, czego się spodziewać. Zobaczyłam nieduży pokoik. Ze starymi meblami, z częściowo startą politurą. Na komodzie leżała serwetka, a na niej stały poukładane ramki ze zdjęciami. Przy oknie siedział drobny, siwy mężczyzna. Ubrany był w garnitur, a w dłoni trzymał jakąś starą maskotkę. Zwrócił się do nas „Dzień dobry państwu. W czym mogę pomóc?” Otworzyłam szeroko oczy. Nie wiedziałam, o co w tym wszystkim chodziło. „Dzień dobry. Mam czekoladę z orzechami.” „To bardzo dobrze. Żona mi mówiła, że dziś odwiedzi mnie mój syn. Bardzo lubi tę czekoladę. No i mam jego ulubionego misia. Może mijaliście go państwo po drodze? Mam tu jego zdjęcie.” Wskazał dłonią na jedną z ramek. Podniosłam ją ostrożnie z komody. Na zdjęciu był Marcin młodszy o jakieś dwanaście lat. Spojrzałam z przerażeniem na niego. Dopiero wtedy zrozumiałam, że on nie poznawał własnego syna! Nie wiedziałam, jak mam się zachować. „Czy możemy usiąść?” „Tak. A może napijecie się państwo herbaty? Mam tu w dzbanku. Wcześniej zrobiłem, na wypadek gdyby przyszedł.” Czułam się okropnie. Niezręcznie i paskudnie. Miałam ochotę wstać i wyjść, ale wiedziałam, że tak nie wypada. „Nie poznajesz mnie?” „A miałbym? Spotkaliśmy się kiedyś wcześniej?” Nastąpiła długa cisza. Marcin wziął ode mnie zdjęcie i kucnął przed swoim Ojcem. „Przecież to ja, Marcin. Twój syn.” I zrobiło się jeszcze ciszej. Na dłużej. „Ale…” „Naprawdę, przyjrzyj się.” Łzy popłynęły mi same. Starałam się być cicho i nie pociągać nosem. Rozmawiali, a ja ich nie słuchałam. Nie mogłam tego znieść. To była jedna z najsmutniejszych scen jakie widziałam. Marcin przytaczał sytuacje z dzieciństwa. Za wszelką cenę starał się udowodnić, że jest tym kim jest. Jego Ojciec płakał i patrzył na niego ze zwątpieniem. Nie pamiętam, jak długo to trwało. W końcu dał się przekonać. Wyglądał, jakby doznał nagłego olśnienia. Przytulili się do siebie. Marcin pomógł Ojcu wstać i poszliśmy do kuchni. Jedliśmy ciasto. Nie odzywałam się. Patrzyłam na ponury kuchenny obrazek. Miałam wrażenie, że ta scenka była już odgrywana tysiące razy. Marcin i jego Matka mieli miny, które zdradzały, że na ten moment długo czekali i chcieliby, aby trwał jak najdłużej. W końcu jego Ojciec zwrócił się do mnie „A Ty panienko, czemu płaczesz?” Przełknęłam ślinę. „Bo za kimś tęsknię.” „Za kim?” „Za rodziną.” Skłamałam. Tak naprawdę tęskniłam za kimś, z kim miałam stworzyć rodzinę… I to popsułam. Do teraz nie mogę przeżyć tej wizyty. Poruszyło mnie to do granic możliwości. Takich relacji nigdy nie widziałam u siebie w domu. Taka właśnie wydawała mi się idealna rodzina. Nieważne, że żyjąca w biedzie, ale kochająca się. Mój Ojciec miał pieniądze i chorą psychicznie żonę. Sam miał marmurowe podłogi w swoim domu i kilka apartamentów, a ciepła rodzinnego zaznał mniej niż jest wartościowych przedmiotów w domu Marcina. Zawsze powtarzał, że to pieniądze są ważne w budowaniu szczęścia. Ja nie wiem, czy oni są szczęśliwi. Wiem za to, że ja nie chcę być wiecznie samotna. Też chcę mieć swoją rodzinę. Swoją szansę na to już straciłam…  Brak powiązanych wpisów. Notka opublikowana: 10 lutego 2014 Autor: karme.lova@spoko.pl Znaleziono w sekcji: Bez kategorii  Tagi: Rodzina, smutek, spotkanie, Tomek, wizyta, wspomnienia   Poprzedni temat: Męczy mnie dziwny sen Następny temat: Teraz już wiesz 