Nie mogę uwierzyć, jakie miałam dziś szczęście! Po prostu niesamowite! Nareszcie udało mi się znaleźć mieszkanie. Zupełnie się nie spodziewałam, że to się uda. Znalazłam kartkę na tablicy na uczelni. „Wynajmę mieszkanie w centrum. Stare budownictwo, 3 pokoje, kuchnia, łazienka. Umeblowane, możliwość podłączenia internetu. Tanio.” Zadzwoniłam. Odebrała jakaś kobieta. „Słucham?” „Witam. Dzwonię w sprawie ogłoszenia. Czy aktualne?” „Tak.” „A ile kosztuje za miesiąc?” „Właściwie to tylko czynsz do wspólnoty i opłaty.” „A dla pani za wynajem, ile?” „Dla mnie nic.” „Jak to?” „To mieszkanie mojego dziadka. Zmarł niedawno. Chcę je tylko wynająć. Nie mieszkam w kraju, a nie chcę, żeby mieszkanie stało długo puste.” „A czy mogłabym zobaczyć mieszkanie? Podpiszemy umowę? Ja bym chciała długo mieszkać. Mam pracę i będę płacić.” „Jasne. Proszę się tak nie tłumaczyć. Może być o 17?” „Tak. Poproszę adres.” Oferta mi się spodobała, więc zabrałam kartkę. Żeby przypadkiem nikt mi takiej okazji nie odebrał. I czekałam niespokojnie do końca zajęć. Obejrzeć stancję poszłam z Jowitą i Kasią. Tak na wszelki wypadek. Żeby się lepiej przyjrzeć. Gdy szłyśmy tam, dziewczyny były zdziwione. „Słuchaj, coś za tanio. Przecież to same centrum! Starówka!” Ja byłam zachwycona okolicą. Do pracy miałabym niecałe pięć minut drogi. Na klatce było tak sobie. Trochę duszno, ciemnawo, czuć było chłodne, wilgotne powietrze. Mieszkanie było na drugim piętrze. Właścicielka już na nas czekała. „O witam. A to będziecie trzy mieszkały?” „Dzień dobry. Ja raczej sama będę mieszkać.” „Mhm. To proszę oglądać i pytać. Mam przy sobie umowę. Na wypadek, gdyby się spodobało. Niedługo wyjeżdżam, więc zależy mi na czasie.” „Mi też.” Od razu zakochałam się w tym domu. Było jakoś tak staromodnie. I spokojnie. Wszędzie leżały dywany we wzorki. A ściany obite były drewnianymi panelami. Nasze rozmowy stawały się melodyjne i jakby przygaszone. Pokoje były w pełni umeblowane. Drewniane szafy, lampy, żyrandole. Jak to powiedziały dziewczyny „Jak u babci”. Bardzo mi się podobało, że ciepło i domowo. Zaczarowały mnie miodowe kotary. I obrazki na ścianach… W kuchni stał duży stół, a nim mozaikowy wazon. W każdym pomieszczeniu okna były duże, dawały sporo światła. Najlepsza była jednak łazienka ze sporą emaliowaną wanną. Nigdy nie mieszkałam w takim domu, ale od razu poczułam się jak u siebie. Usiadłam na krześle i stwierdziłam, że nie chcę wychodzić. Zapytałam „To od kiedy mogę zamieszkać?” „Nawet od jutra. Tylko jest taki problem, że jeszcze nie wywiozłam wszystkich rzeczy Dziadka.” Zaproponowałam pomoc. Chciałam jak najszybciej opróżnić to miejsce i wprowadzić się. Dziewczyna zgodziła się. Podpisałyśmy umowę. Dała mi wszystkie klucze i książeczki do robienia opłat. Poprosiła o przesyłanie dowodów wpłat na maila. Umówiłyśmy się na jutro na 16. Dostałam nawet swój komplet kluczy. Jestem taka szczęśliwa! W końcu mogę zamieszkać sama. Nie będę czuła się skrępowana Aleksem. Muezzi też będzie miała się gdzie wybiegać. Zamknięta w jednym pokoju była nieszczęśliwa. Chodziła po pokoju w kółko i miauczała. Dziewczyny pomogły mi się spakować. Rozliczyłam się z Aleksem zaraz po powrocie. Był trochę zdziwiony, ale w sumie ucieszył się, bo jego dziewczyna miała wrócić na dniach… Wreszcie znowu czuję się niezależna. Będę mieszkać na swoim. Już jutro. Położę się w swoim łóżku. Ale wcześniej zaproszę znajomych na imprezę. Mnóstwo znajomych! Wreszcie urządzę spotkania, za którymi tak tęskniłam… Nie mogłam zapraszać wielu ludzi nie do siebie. Dzwoniłam już chyba do wszystkich. Będzie około dwudziestu osób. Cieszę się i nie mogę doczekać. To jest w końcu pozytywny znak. Wreszcie coś zaczyna iść po mojej myśli. Brak powiązanych wpisów. Notka opublikowana: 13 listopada 2013 Autor: karme.lova@spoko.pl Znaleziono w sekcji: Bez kategorii  Tagi: mieszkanie, przeprowadzka, stancja, szczęście, umowa   Poprzedni temat: Jesteś przecież gwiazdą internetu! Następny temat: To jest kradziony telefon 