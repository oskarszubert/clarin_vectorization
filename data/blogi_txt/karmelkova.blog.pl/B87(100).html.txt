Już sama nie wiem, co myśleć! Był dziś Wuj na chwilę u mnie. Wziął ode mnie zdjęcia do dokumentów. Dał mi kolejne oświadczenia i wnioski do podpisania. „Wiesz, znajomości dużo znaczą. Kolega popytał tu i tam.” „I co?” „Coś się rusza powoli. Co nie zmienia faktu, że najlepiej by było, gdybyś wyszła za mąż.” „Też bym chciała.” „O! A gdzie Marcin?” „Pokłóciliśmy się. To znaczy… ja się obraziłam.” „Za co?” Opowiedziałam o wyjeździe, pomijając kwestię łóżka. Wuj stwierdził, że przesadzam! Według niego w wypiciu kilku kieliszków nie ma nic złego. To podobno normalne przy spotkaniach z kolegami. O wyglądzie nic nie powiedział. Na to pewnie nie miał pomysłu. Jak mówiłam o pieniądzach, to stwierdził, że to nie moja rzecz „liczyć cudze talary”. „Powinnaś temu swojemu Allahowi dziękować, że taki ktoś się Tobą zainteresował.” Jowita powiedziała to samo co Wuj! Jeszcze wymyśliła, że tatuaże to nic złego. „Co Ci to przeszkadza? Albo to, że byli łysi i dobrze zbudowani? Czy Ty przypadkiem nie oceniasz po wyglądzie? Miło Ci było, jak Ciebie ktoś tak ocenił?” Nie odpowiedziałam. To oczywiste, że było mi bardzo przykro. I to nie raz. Tak naprawdę nie to chciałam usłyszeć. W moim przypadku było trochę inaczej. Mnie się nikt nie bał. Za to tych facetów ja się bałam. Chociaż w sumie źle się nie zachowywali. Oprócz tego, że mówili na mnie „dupeczka” i „towarek”. W nocy miałam wątpliwości, czy nie przesadziłam z tym obrażaniem się. Bo właściwie to co złego on zrobił? Zabrał mnie na wycieczkę w ładne miejsce do drogiego hotelu. Kupił ubranie na dyskotekę. No faktycznie, nie upił się aż tak bardzo. Ale musiałam go prowadzić. Nie próbował się do mnie dobierać. W zasadzie ani razu nie dotknął mnie jakoś niewłaściwie. Był cały czas miły i uprzejmy… To ja się zachowywałam raczej nieprzyjemnie. Ciągle mi coś nie pasowało i było nie po mojej myśli. Może upił się dlatego, że ja byłam taka niedobra? Bo jeśli to jest tak, jak mówi Jowita i on się zakochał? I miał na coś nadzieję? A ja udawałam księżniczkę… Może się zraził do mnie? Mogło tak być, bo się wcale do mnie nie odzywa od niedzieli. A jak już nie chce mnie znać? Co wtedy? Z drugiej strony policzyłam sobie wszystko. Ile ten wyjazd mógł kosztować. Skąd on miał pieniądze na niego? Bo chyba nie z pensji policjanta. Sprawdziłam, że mógłby zarabiać około 2400 zł. Mówił, że pomaga Rodzicom. To jakim sposobem go stać na takie atrakcje? Wiem przecież, co ile kosztuje. Sama zarabiam i płacę swoje rachunki. Nie zostaje mi wiele, odkąd nie jestem kelnerką. Może on zna jakąś metodę na dodatkowe pieniądze? W takim razie chętnie poznam. Zastanawiam się jeszcze, jak wygląda jego mieszkanie. Nigdy u niego nie byłam. Nigdy nie zaprosił mnie do siebie. Do swoich Rodziców owszem… Zawsze przychodzi do mnie. Nie wiem nawet, gdzie mieszka. Muszę się tego dowiedzieć. Z ciekawości. Chcę zobaczyć, ile ma pokoi i jak są urządzone. Bo nic nie rozumiem. Dlaczego zaprasza mnie do Rodziców, a do siebie nie? Tomek zapraszał mnie prawie od początku do siebie. I nie było problemu. Może Marcin coś ukrywa? Albo znowu mi się wydaje. Myślałam, że go znam trochę i wiem, czego się spodziewać. Teraz nie jestem niczego pewna… Oprócz tego, że potrzebuję męża.   Brak powiązanych wpisów. Notka opublikowana: 25 lutego 2014 Autor: karme.lova@spoko.pl Znaleziono w sekcji: Bez kategorii  Tagi: Marcin, marzenia, małżeństwo, niepewność, pieniądze, problemy, przemyślenia, rozmowa, wuj   Poprzedni temat: Czasem i weekend to za dużo Następny temat: Twoje szczęście zależy od Ciebie 