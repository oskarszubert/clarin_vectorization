Dzisiaj stał się cud. Oddali nam kolokwium z matematyki. Jestem najlepsza w grupie. Nigdy nie byłam zbyt dobra z tego przedmiotu. Teraz bardzo dużo się uczyłam. Cieszę się. Pierwszy raz jestem z czegokolwiek najlepsza. To takie dziwne uczucie. Miłe. Kasia zrobiła zdjęcie mojej pracy. Wyślę Ojcu. Pewnie się ucieszy. Miałam 29/30 punktów. Wczoraj otworzyłam skrzyneczkę od Tomka. Były tam kolczyki. Widać, że są ręcznie robione. Śliczne. Czerwone róże. Bardzo mi się podobają. Długo zastanawiałam się, czy mogę je założyć. Założyłam na próbę. Tak przed lustrem. Pasują do mojej karnacji. Nie odważyłam się wyjść w nich z domu. Do tego był mały liścik „To za to, że Cię lubię.” Jak miło! Ktoś mi napisał, że mnie lubi. Wreszcie. Boję się tylko, czy to nie jakiś podstęp. W końcu Tomek jest mężczyzną. Może chce coś więcej? I co na to Aldona? Że daje prezenty innym dziewczynom? Dziwne to wszystko. Po zajęciach byłyśmy znowu w szpitalu. Nie lubię tego miejsca. Zapach wchodzi do nosa. Pozostaje długo po wyjściu. Atmosfera też nie jest przyjemna. Zawsze robi mi się tam słabo. Dziś widziałam, jak wieźli wózek. Cały przykryty prześcieradłem. Pod spodem ktoś leżał. Jakie to straszne… Prawie zemdlałam. I martwiłam się, czy to nie Tomek. Na szczęście to nie był on. Czuje się już całkiem dobrze. Jutro wychodzi do domu. Dostał jeszcze tydzień zwolnienia. Ze szczęścia, że się obudził nie spałam prawie dziś. I na wizycie głowa opadała mi. Sama. Chociaż starałam się wytrzymać. Kasia poszła po kawę. Wtedy Tomek zapytał, czy otworzyłam prezent. „Tak.” „Nie podoba Ci się?” „Bardzo mi się podoba.” „To czemu nie ubrałaś?” „Nie miałam tyle odwagi. I raczej nie wypada. W ogóle nie powinnam tego brać.” „Czasem Cię nie rozumiem. Mam nadzieję, że nie oddasz?” „Chyba nie. A ten list… Bardzo mi miło. Miło być lubianą. Dziękuję.” „Nie ma za co.” Wyciągnęłam z torby prezent, który zrobiłam dla niego. Ciasteczka czekoladowe. Ucieszył się. Po powrocie do domu sprawdzałam maila. Dalej nic. Na Skype też żadnych powiadomień. Telefon mam odebrać jutro. Dziś zabrał go kolega Tomka. Mam nadzieję, że Ojciec nie dzwonił kontrolnie. Postanowiłam napisać maila pierwsza. Opisałam wyjście na naleśniki i przesłałam zdjęcie kolokwium. Pytałam też o podróż, święto i Matkę. Czekam na odpowiedź i się boję. Nie wiem, co się dzieje…  Czuję, że niczego nie dowiem się. Same odpowiedzi nie przyjdą. Muszę rozwiązać te zagadki.  Brak powiązanych wpisów. Notka opublikowana: 08 listopada 2012 Autor: karme.lova@spoko.pl Znaleziono w sekcji: Bez kategorii  Tagi: kolczyki, radość, szpital, zagadki   Poprzedni temat: Obudził się Następny temat: Jesteś dziwką 