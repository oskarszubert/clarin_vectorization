Postanowiłam przeczytać maile, które wczoraj dostałam. Kiedyś trzeba. Podejrzewałam, że to coś ważnego. Nie pomyliłam się. Najpierw przeczytałam, co napisał Owais. „Witaj Kuzyneczko! Jak Ci w tej Polsce? Nie tęsknisz za nami? Za naszymi wyjściami w weekend? Mi Ciebie brakuje. Trochę dziwnie wyszło z Twoim kontem na FB. W te plotki uwierzyli ci, co Cię nie znali. Większość naszych znajomych pyta mnie, co u Ciebie. A ja nic nie wiem. Zmieniłaś numer, usunęłaś konto, na maile nie odpisywałaś… Dopiero Twój Ojciec dał mi nowy adres. Chodzimy dalej na rynek Szkoda, że nie ma Cię już z nami. Właściwie to nie wiem, co pisać. O co pytać? Tak dawno się nie widzieliśmy! Malujesz dalej? Pewnie nie, bo wszystko zostało w Lahore. Ale… Przyjadę do Ciebie za dwa tygodnie. To Ci przywiozę! Mam nadzieję, że odpiszesz. Kuzyn” Super! Kiedyś Ojciec pisał, że Owais będzie tutaj. Potem sprawa ucichła. Myślałam, że coś nie wyszło. A tu taka niespodzianka! Jak ja się cieszę! Już nie mogę się doczekać. No i przywiezie mi moje farby, pędzle, płótna… Co za szczęście! I poznam Owaisa z Tomkiem. Jeśli, jeszcze będziemy razem. Owais ma inne poglądy na sprawy damsko męskie niż Ojciec. Zawsze mówił, że żonę chciałby poznać sam. I nie chce tej, którą znaleźli mu Rodzice. Mi też powtarzał, że powinnam sama znaleźć sobie męża. Na pewno ma rację. Zawsze był bystrzejszy ode mnie. Wyjaśniał mi dużo rzeczy. Jak tęskniłam za nim! A teraz przyjeżdża. Jestem podekscytowana. Potem wiadomość od Ojca. Gorsze na koniec. „Witaj Córko, Dziś krótko. Kontaktowałem się z Właścicielem. Twierdzi, że nic mu nie płacisz. Czy masz dowody, że mu wpłacałaś? Nie mogłem się z nim dogadać. Zapowiedział jeszcze podwyżkę czynszu. Twierdzi, że Twój kot bardzo zniszczył mieszkanie. Czy to prawda? Jeśli nie potrafisz się opiekować kotem, po co go wzięłaś? Może zapominasz go karmić? Sprawy zaszły za daleko. Muszę Cię odwiedzić. Jest ku temu dobra okazja. Jak pisałem, Owais ma jechać na studia. Może się zatrzymać u Ciebie na chwilę. Ja przyjadę z nim. Wyjaśnimy sobie pewne sprawy. Mam jeszcze jedną sprawę w Polsce związaną ze ślubem. Oczekuj więc na wiadomości ode mnie. Przekażę Ci szczegóły. Ojciec.” Radość po mailu Kuzyna ulotniła się. W jednej sekundzie. Jak tu się radować przy takich wieściach? Że Ojciec przyjeżdża? W ogóle nie jestem z tego zadowolona. Jestem przerażona. Niby nie boję się już Ojca. Ale myślałam też, że nigdy go już nie zobaczę. Nie boję się, gdy jest daleko. On będzie tutaj. Obok. W moim mieszkaniu! Co będzie, jak spotka Karola? Karol jest nienormalny! Nieobliczalny! Jak mu powie, co zrobiłam? Ojciec mnie rozszarpie. Nawet Owais mi nie pomoże. Tego Ojciec nie popuści. Patrzył na mnie podejrzliwie nawet jak rozmawiałam z kuzynami. Potem wypytywał. Ja nie chcę, żeby on tu przyjeżdżał. Jest mi dobrze tak, jak jest. Jeszcze napisał „wyjaśnimy sobie pewne sprawy”. To nigdy nie zwiastowało niczego dobrego. Raz dał mi pieniądze na zakupy. Schowałam je rano do szkoły. Miałam kupić po szkole kilka rzeczy. Bawiłyśmy się na każdej przerwie. Rzucałam torbę to tu, to tam. I zgubiłam pieniądze. Nie zrobiłam zakupów. Przyszłam do domu i schowałam się w pokoju. Po około godzinie Ojciec mnie zawołał. „Naila! Chodź tu szybko. Wyjaśnimy sobie pewne sprawy.” I wyjaśniliśmy. Nie było to miłe. Zawsze, jak coś źle zrobiłam, wołał mnie w ten sposób. Ciekawe, co teraz chce wyjaśniać.  Brak powiązanych wpisów.                                             Notka opublikowana: 14 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: mail, niepewność, Ojciec, Owais, radość, wiadomość   Poprzedni temat: Nie wierzę Następny temat: Wypowiedzenie 