Czy ja tak będę całe życie się ukrywać? Najpierw udawać odważną i wyzwoloną, rzucać się na czyny, o które bym sama siebie nie podejrzewała. A potem najzwyczajniej w świecie się bać. Tak bardzo, żeby nie spać w nocy. Trząść się w dzień. Podskakiwać na dźwięk telefonu. Przełykać głośno ślinę na widok nowego maila w skrzynce. A może będę wiecznie zakładać nowe konta i kupować nowe numery? Kasia powiedziała, że to głupie. Jak ktoś będzie chciał mnie znaleźć, to i tak znajdzie. To jak mam się ukryć? Jak mam uciec przed złością tego świata? Przed Ojcem? Wpadł w furię. Teraz to dopiero dostał szału. Nawet mi tego nie obwieścił. To Roksana napisała mi maila. „Cześć Sara. Był moment, że Cię znienawidziłam. Nie przypuszczałam, że potrafisz być tak fałszywa. Zrozumiałam, że sama byłam nie lepsza. Nie powinnam na Ciebie donosić. I tak Ci nie było tu lekko. Teraz mi nie jest łatwo… W zasadzie to siedzę cały czas w domu. Znalazłam pamiętnik Twojej Matki. Chciałam Ci wysłać, ale dowiedziałam się, co za numer wykręciłaś! Nieźle. Teraz mogę go wysłać Kaśce, bo nowego adresu pewnie mi nie podasz… Poza tym nie mam dla Ciebie dobrych wiadomości. Twój Ojciec klnie na czym świat stoi. Jest wściekły na Ciebie. Lepiej uważaj. I odezwij się czasem. Naprawdę żałuję tego, co między nami zaszło. Pozdrawiam Roxy” O wściekłości Ojca nie musiała mi pisać. I bez tego wiedziałam, co się stanie po mojej wyprowadzce. Owais dzwonił kilka razy. Odebrałam dopiero, gdy Aleks powiedział, że i tak trzeba odwiedzić znów to mieszkanie. Przecież trzeba posprzątać, wziąć pieniądze za fotel. Jak mogłam o tym zapomnieć?! Przez ostatni czas zrobiło się tam zwyczajnie brudno. Sprzątałam dzieła Kuzyna, ale na mycie okien nie miałam siły. W szafkach też nie czyściłam. Nasza rozmowa przebiegła ciężko. Płakałam. Ten głos w słuchawce był nie do zniesienia. Zadziwiająco spokojny i opanowany. Za to ja krzycząca jak wariatka. „Zrobiłam to, bo Cię nienawidzę! Bo mnie skrzywdziłeś! Ja Ci ufałam! Przeżyliśmy tyle miłych chwil razem! A Ty wszystko zgniotłeś jak starą kartkę papieru… Zaplanowałeś wszystko za moimi plecami. Chwaliłeś się koledze, jak mnie urządzisz! Że mnie złamiesz!” „Bo ja się zakochałem. Już dawno. Tego dnia, kiedy poszłaś za mną pierwszy raz…” „I tak mnie chciałeś zdobywać?! Podstępem, przymusem, szantażem?!” „Nie mogłem tego przełknąć. Tego, że zakochałaś się w kimś innym. I odrzucenia… Mi się nie odmawia.” „Wiesz, co boli najbardziej? Że już nigdy nie będzie między nami tego co było. Już nigdy nie zadzwonię do Ciebie. Nie napiszę maila. Bo się zwyczajnie Tobą brzydzę. I tym jak chciałeś, żebym się rozebrała. I tym, że czytałeś mój pamiętnik.” „Nie czytałem. To znaczy przeczytałem trochę. Ale potem pomyślałem sobie, że wolę nie wiedzieć wszystkiego.” Zamyśliłam się na chwilę. „Kiedy wyjeżdżasz? Kiedy opuszczasz to mieszkanie?” „Za tydzień. Tak, jak planowo miałem jechać… A… Ty… masz…?” „Tak mam ten film. Więc nie próbuj żadnych numerów. Nie szukaj mnie.” „Chciałbym Cię zobaczyć ostatni raz.” „To spójrz na jakieś zdjęcie. Klucz wrzuć do skrzynki.” I odłączyłam się. Czuję się z tym okropnie. Właśnie straciłam kolejnego przyjaciela. Nasze drogi rozeszły się już kilka tygodni temu, ale teraz pożegnaliśmy się definitywnie. Co ja robię nie tak? Po co tu przyjechałam?! To wszystko od tego się zaczęło. Moja Matka zgotowała mi piekło. Dała mi wolność, której nie umiem wykorzystać do niczego innego niż niszczenie siebie. Zamiast czerpać garściami ja kisnę jak szczur w ciasnej rurze. Z własnej woli wlazłam do tej rury i moje łapska oblepiły się jakąś lepką mazią. Już nie przeżywam wszystkiego jak dziesięć miesięcy temu. Już nie analizuję, nie poznaję, nie degustuję. Płynę tylko z prądem syfu, do którego się przykleiłam. Nic mnie już nie dziwi, nie zaskakuje pozytywnie. Wydarzenia przelatują mi przed oczami. Czasem myślę, że to musiało mi się tylko śnić. I wtedy budzę się. Patrzę w różowy sufit pokoju, który odstąpił mi Aleks. Patrzę na swoje odbicie w lustrze. Dziewczyny ponad dziesięć kilo chudszej. I dziesięć razy nieszczęśliwszej. Aleks mówi, żebym się nie martwiła, bo nie stoi prawdziwie ten, kto nie upadł. Ale ja wcale nie wstaję. Upadam coraz niżej. Brzydzę się sobą.  Brak powiązanych wpisów. Notka opublikowana: 18 sierpnia 2013 Autor: karme.lova@spoko.pl Znaleziono w sekcji: Bez kategorii  Tagi: Aleks, cierpienie, obrzydzenie, Owais, pożegnanie, przemyślenia, rozstanie, strach Poprzedni temat: Upokarzająca wyprowadzka Następny temat: A miało być tak pięknie… 