Strasznie jestem przygnębiona sytuacją z Tomkiem. Dzwoni do mnie i pisze. Nie odbieram i nie odpisuję. Zawiodłam się. Nawet jeśli śmierdzę, to mógł to inaczej mi powiedzieć. Kasia mówi, że nie czuła. Potem dodała, że nie siedzi ze mną tak blisko. To może nie czuje. Nie wierzę. Gdybym śmierdziała, to by czuła. Może nie chce mi powiedzieć? Boi się, że się obrażę jak na Tomka? A jeśli nawet śmierdzę, to czemu dopiero mi to mówi? Tyle czasu chodziłam śmierdząca? Śmiał się ze mnie? Jest moją najbliższą osobą tutaj. I patrzył, jak chodzę sobie tak po prostu. Śmierdziało jemu. Więc i innym na pewno też. Musiał wiedzieć o tym. To dlaczego mi nie powiedział? Tak mnie lubi, a pozwolił, żebym innym śmierdziała? Powinien mi to powiedzieć! Wściekła jestem. Cały dzień spędziłam sama. Poczułam, jaka jestem tu samotna. Nie mam Matki, której mogę się zwierzyć. Ojciec już nie wspiera mnie radą. W ogóle mnie nie wspiera. Straciłam swoje poprzednie życie. Mam nowe. Nie jest łatwo oddzielić to co było wcześniej, od tego co jest teraz. To są dwa różne światy. Moje życie w Lahore i tutaj. Tam było spokojniej. Mimo wszystko. Tutaj mam co dzień nowe wrażenia. Muszę sama ze wszystkim sobie radzić. Nie potrafię. Większość rzeczy robię niezgodnie ze swoimi zasadami i wychowaniem. Dlatego potrzebuję porady. Nikt nie poradzi mi tak jak Ojciec. Odcięłam się od niego. Bardzo mi go brakuje. Rozmyślam o liście od niego. Nawet Tomek powiedział, że zbyt często podejrzewam innych o złe intencje. Może Ojciec faktycznie wyciągnął rękę na zgodę? Długo o tym myślałam. Postanowiłam do niego napisać. Co mi szkodzi się pogodzić? Nie chcę już żyć, jak mi każe. Możemy jednak rozmawiać. Mogę starać się udowodnić mu, że jestem porządną dziewczyną. Córką, której nie musi się wstydzić. Nieposłuszeństwo to straszna potwarz dla niego. Sam jednak je na mnie sprowadził. Skoro wiedział, że jestem słaba, po co mnie tu przysłał? Napisałam krótką wiadomość. Przypomniałam mu o bracie, którego potraktował zupełnie inaczej niż mnie. „Witaj Ojcze. Nie odzywamy się do siebie. Może czas się pogodzić? Nie zrobiłam nic złego. Ty przestałeś płacić za moje utrzymanie. Ja sobie radzę. Pracuję i uczę się. Nie robię nic złego. Wysłałeś mi akt. I chciałeś się pogodzić. Jeśli to dalej aktualne, daj znać. Ja także chcę się pogodzić. Nie musisz dawać mi pieniędzy, jeśli uważasz, że nie zasługuję. Posłuż mi jedynie swą mądrością, wiedzą i doświadczeniem. Czasem potrzebuję Twojej rady. Na pewno Cię zawiodłam. Okazałam się nieposłuszna. Powinna mnie spotkać za to kara. I spotkała. Tak długo ze mną nie rozmawiasz. To bardzo boli. Tęsknię. Pamiętasz Altafa? Mojego Brata, a Twojego syna? Mówimy wszyscy, że dla nas nie żyje i go nie ma. Pomogłeś mu jednak po tym wszystkim co zrobił.  Popełnił tyle strasznych rzeczy i przebaczyłeś mu. Dałeś mu pieniądze na wyjazd za granicę. Utrzymywałeś go przez cztery lata jego pobytu tam… Moje przewinienia są o wiele mniejsze. Czy jest szansa na zgodę? Bardzo Cię o to proszę Ojcze. Twoja córka Naila.” Z bijącym sercem to wysłałam. Mam nadzieję, że pomoże to nam. Marzę o tym, żeby odpisał, że się pogodzimy. Pozostaje mi tylko modlić się za to. Chcę mieć kontakt ze swoją Rodziną. Może nie z Babką, ale z Ojcem. Rodzina to rodzina. Tomek jeszcze moim mężem nie jest. Jak ma nim zostać bez omówienia tego z Ojcem? Myślałam, że potrafię wybrać sobie sama męża. Myliłam się. Nie potrafię. Jestem za głupia i za mało doświadczona, żeby ocenić wartość mężczyzny sama. Potrzebuję Ojca do tego. On powinien porozmawiać z jego Rodziną i z nim. Dać mi zgodę. Wtedy będę czuła, że to wszystko jest, jak być powinno. Jeszcze nie wiem, jak mu przedstawię Tomka. Jak mu wyjaśnię, że chcę, aby go ocenił. Ale to on musi wyrazić na to zgodę. Inaczej nigdy nie będę miała pewności, że to dobry wybór.  Brak powiązanych wpisów. Notka opublikowana: 18 lutego 2013 Autor: karme.lova@spoko.pl Znaleziono w sekcji: Bez kategorii  Tagi: małżeństwo, niepewność, Ojciec, Rodzina, zgoda, życie   Poprzedni temat: Mogłabyś się częściej myć Następny temat: Odpowiedź od Ojca 