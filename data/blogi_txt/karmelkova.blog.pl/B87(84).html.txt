Dziś po południu byłam z Kasią w galerii na zakupach. Wypłaciłam z banku dużą część swoich oszczędności i zaszalałam. Kupiłam sobie dosłownie wszystko, czego potrzebowałam. Tym razem słuchałam przyjaciółki wybierając ubrania.  Szukałyśmy wyprzedaży. Dzięki temu mam kilka par fajnych jeansów i leginsów. Kupiłam też sobie ładne koszulki, bluzki i sweterki. I jedne kozaki na obcasie. Są nawet wygodne. Wiem, bo przebrałam je od razu. Stare i tak już prawie się przetarły. Byłam bardzo zadowolona z zakupów, bo oprócz ubrań znalazłam też tani telefon. Nie jest to smartfon z wieloma funkcjami. Ale do utrzymywania kontaktu ze znajomymi wystarczy. Spędziłyśmy naprawdę fajny dzień. Zupełnie zapomniałam o całym świecie. Zaproponowałam, żeby iść do kawiarni na lody i kawę. Chciałam się jakoś odwdzięczyć za pomoc. Sama bym tylu rzeczy nie kupiła. Siedziałyśmy razem chyba z godzinę. Było super. Kawa i deser lodowy jak zawsze smaczne. Aż poprosiłyśmy dokładkę. W pewnym momencie Kasia zaproponowała, żeby iść jeszcze kupić kosmetyki. „Przecież Ci brakuje wielu rzeczy. Nie masz odżywki do włosów, ani tuszu do rzęs, czy szminki. Chodź coś Ci kupimy.” „No nie wiem…” „Przecież Twój Ojciec już Cię raczej nie odwiedzi. To czego się obawiasz?” „Masz rację chodźmy.” Moje przeczucia znowu się sprawdziły. Wizyta w drogerii zepsuła mi całą przyjemność. Na początku wszystko szło dobrze. Wybrałyśmy dla mnie pomadki w cielistym kolorze, puder, kredki do oczu i cienie.  Znalazłam nawet świetną wodę toaletową o zapachu zielonej herbaty. Poszłyśmy jeszcze po kremy i balsamy. Akurat była promocja. Przy zakupie kremu antycellulitowego dostawało się peeling. Trzeba było zapłacić i podejść z paragonem do hostessy, aby odebrać prezent. Dużo schudłam ostatnio, ale cellulit nie ustąpił. Stwierdziłam więc, że to okazja dla mnie. Poszłyśmy do kasy zapłacić. Kasjerka spojrzała na mnie wrogo. „Razem będzie 286 zł. Czy znajdzie się taka kwota, czy od razu mam anulować transakcję?” Nie odpowiedziałam nic, tylko podałam banknoty. Wzięłyśmy paragon i obładowane zaczęłyśmy przepychać się na stoisko. Była już godzina 16, więc ludzi kręciło się sporo. Hostessa właśnie miała iść do domu, ale dała mi obiecany gratis. Ucieszyłam się, bo był naprawdę duży. Wrzuciłam go do torby z zakupami. I wtedy się zaczęło. Przechodziłyśmy obok kas. Wtedy dziewczyna, która mnie obsługiwała pokazała na mnie palcem. Zanim zorientowałam się komu mnie wskazała, poczułam że ktoś łapie mnie za ramię. Usłyszałam męski głos „Dziewczyno pozwól ze mną. Zdaje się, że coś ukradłaś.” Od razu zrobiło mi się gorąco. „Nic nie ukradłam!” „A my widzieliśmy, że masz coś, czego nie ma na paragonie!” Wyrwał mi torby z zakupami i przy wszystkich zaczął wysypywać moje rzeczy na podłogę. Byłam cała czerwona, zdenerwowana i upokorzona. Straciłam głos. Nie wiedziałam co mam mówić. Ludzie stali na około i się patrzyli. Niektórzy kręcili głową z dezaprobatą i komentowali. W końcu Kasia powiedziała „Bez przesady, przecież jest monitoring!” Ochroniarz zwątpił na chwilę. Wtedy włączyła się kasjerka. „Ale nie obejmuje całego sklepu. A ja widziałam peeling, którego na pewno nie ma na paragonie. Widziałam, jak ta złodziejka chowa go do torby akurat tam, gdzie nie sięgają kamery!” Popłakałam się. Taki wstyd! Jąkałam się, nie mogłam wydusić poprawnie zdania. „A hostessa…?” „Jaka hostessa?!” No tak, chwilę wcześniej poszła do domu. Dlatego ta dwójka śmiała mi się w twarz. Machali mi paragonem przed nosem, a mojego świadka nie było nigdzie. Spanikowałam. Nie miałam pojęcia, co dalej. Na około było coraz więcej gapiów. Modliłam się w duchu, aby nikt nie kręcił tego telefonem. Dostałam prezent w promocji, którego nie było na paragonie. A hostessy nie było już. Czułam, że niczego nie mogę zrobić. Na szczęście była przy mnie Kasia. „W takim razie, chcemy rozmawiać z kierownikiem! Dostałyśmy to na promocji, a wy nic o tym nie wiecie? Nie macie pojęcia, co się dzieje w waszym sklepie? I proponuję zadzwonić po policję! Przeszukaliście rzeczy mojej koleżanki! A to może zrobić tylko policja! Sama zadzwonię!” I wyciągnęła telefon. „Sara zbieraj swoje rzeczy. Jest monitoring na tę część sali. Nie wykręcą się.” Ochroniarz i kasjerka patrzyli się na siebie. Byli cali czerwoni. Po jakiejś chwili przyszła kierowniczka. „Co się tu dzieje?” Zaczęłam się jąkać, ale jakoś wydusiłam z siebie wszystko. Westchnęła, pokręciła głową i zaczęła mnie przepraszać. Pomogła mi zebrać zakupy i zaprosiła nas na zaplecze. Przepraszała nas chyba z kwadrans. Obiecywała, że ukarze pracowników. Wręczyła nam bony na zakupy. Dla mnie dwieście złotych i pięćdziesiąt dla Kasi. Ale ja już chyba tam nie pójdę. Na zawsze ten sklep będzie mi się źle kojarzył. Jak można tak kogoś potraktować?! Oskarżyć o kradzież? Bez dowodów i niesłusznie. Gdybym była sama, chyba bym tam ze wstydu umarła. A i tak tylu ludzi mnie widziało! Nie każdy został wysłuchać sprawy do końca. Dla niektórych będę już złodziejką na zawsze. Spotkają mnie na ulicy i będą pogardliwie patrzeć. Albo podam im obiad w restauracji a oni powiedzą swoim znajomym „Chowaj portfel, ona kradnie kosmetyki w drogerii. Widziałem.” Tylko dlatego, że się nie spodobałam kasjerce. Przecież ja naprawdę nic im złego nie zrobiłam!  Brak powiązanych wpisów. Notka opublikowana: 11 grudnia 2013 Autor: karme.lova@spoko.pl Znaleziono w sekcji: Bez kategorii  Tagi: kawa, kosmetyki, kradzież, nieprzyjemności, ochroniarz, oskarżenia, popołudnie, zakupy, złość   Poprzedni temat: Wiem, co on tam robi Następny temat: Nowa fryzura i piernikowy wieczór 