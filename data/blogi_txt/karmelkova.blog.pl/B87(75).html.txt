W szpitalu wiele sobie przemyślałam. Na początek zrozumiałam, że walką z całym światem nic nie wskóram. Zaczęłam podchodzić do wszystkiego na spokojnie. Przede wszystkim do rozmów z innymi. Dotarło do mnie, że nie ma żadnego spisku. Otworzyłam się przed Panią Doktor. Czym więcej jej opowiadałam, tym więcej mi się przypominało. W końcu poskładałam wszystko w pamięci. Teraz już wiem, że nie wypiję nigdy więcej alkoholu. Jest zwyczajnie zły i mój Ojciec miał rację w tej kwestii. Zaczęło się od jednego wina. Skończyło się zachowaniem rynsztokowej lafiryndy. I pobytem w szpitalu na oddziale psychiatrycznym. Szpital opuściłam trzeciego października. Całe szczęście, na początku zajęć. Nie ominęło mnie nic. Poznałam swoją nową grupę. Jest świetnie. Odnajduję się tu doskonale. Co prawda, z nikim nie złapałam takiego kontaktu jak z Kasią. Ale to nie ważne, bo tutaj każdy mnie akceptuje. Dla nikogo nie jestem dziwna. Prawie każdy czymś się wyróżnia. W zasadzie jestem tutaj zupełnie przeciętna. I dobrze mi z tym. Nowe zajęcia uwielbiam! Nie męczą mnie tak jak mechanika, czy matematyka. Z uczelni wychodzę pełna energii i zapału do życia. Szkoda, że na pozostałych frontach jest raczej kiepsko. Pani Kamilla była niezbyt zadowolona, gdy zobaczyła moje zwolnienie. „Na co jesteś chora?” „Na nic. Po prostu straciłam pamięć po pobiciu.” „No nie wiem. W każdym bądź razie wracasz na kuchnię. Nie potrzebuję niepoczytalnej kelnerki.” Zabolało mnie to bardzo. Poczułam nieprzyjemne ukłucie w żołądku. Nie chodzi o to, że wstydzę się pracować na kuchni. W żadnym wypadku! Przecież zaczynałam zmywając naczynia i obierając warzywa. Smutno mi, że tak mnie skreśliła. Może nie zachowywałam się ostatnio wzorowo… Ale nie jestem na nic chora. Tak bardzo potrzebuję tej pracy i tych napiwków. Widzę z jaką rezerwą odnosi się do mnie Szefowa. Jakbym była trędowata. Widzę, że mnie już nie chce w swojej restauracji. Nie mogłoby mi się zdarzyć nic gorszego niż stracić pracę! Muszę zacisnąć zęby i udowodnić jej, że jestem zdrowa na umyśle. Dziś Aleks wszedł do mojego pokoju, akurat gdy przeglądałam atlas anatomii. I zakomunikował mi, że za miesiąc wraca jego dziewczyna z Norwegii. Dlatego muszę znaleźć sobie nowe mieszkanie. Nie dyskutowałam. W końcu pod moją obecność zaopiekował się Muezzi. Nie wyrzucił jej. Nawet ją karmił za swoje pieniądze! Oczywiście wszystko mu oddałam. Dobrze, że powiedział mi wcześniej. Dał mi czas na poszukiwania. Czuję, że nie będzie łatwo, ale wyjścia nie ma. I tak nie czułam się swobodnie będąc na jego łasce. Jestem teraz jakaś taka spokojna. Może to leki, które biorę? A może zrozumienie siebie? Wyznaczyłam sobie nowe cele. Jest ich sporo, ale myśl o nich daje mi siłę. Po pierwsze, chcę odzyskać Tomka. Po drugie, skończyć studia. Po trzecie, odwiedzić Matkę albo przynajmniej kontaktować się z nią regularnie. Po czwarte, nie pić alkoholu. Po piąte, być znów porządną dziewczyną. Postanowiłam się tego trzymać. Są dla mnie jak drogowskazy i znaki na niebie. Raz już pobłądziłam i nie chcę więcej. Chcę iść własną drogą. Dobrą drogą.  Brak powiązanych wpisów. Notka opublikowana: 17 października 2013 Autor: karme.lova@spoko.pl Znaleziono w sekcji: Bez kategorii  Tagi: postanowienia, przemyślenia, spokój, studia, szczęście, życie   Poprzedni temat: Wspomnienia wracają Następny temat: Będziemy pracować nad moim wyglądem 