Stałam zmęczona po pracy i sprzątaniu mieszkania cichutko w łazience. Nagle usłyszałam głos Owaisa. Szeptał, rozmawiał z kimś. „… kąpie się. Na pewno nie usłyszy…” Pokręciłam głową. Jaki on jest beznadziejny! A jeszcze miesiąc temu był dla mnie wzorem. Wydawał się taki cudowny! Otworzyłam delikatnie drzwi. Wyszłam na korytarz. Gdy tylko usłyszałam znowu jego głos, podkradłam się cicho w jego kierunku. Siedział w salonie na kanapie. Prawie leżał. Przy uchu trzymał swój telefon. „Niedługo się zgodzi. Mam na nią tyle haczyków. Jest na skraju wyczerpania. Zmęczy się tym i ulegnie. Nie jest zbyt twarda.” Jakie haczyki miał na myśli? „Tak. Chodzi do pracy. Szedłem za nią nieraz. Więc wiem, że nie kłamie. Długo pracuje. Jak przychodzi musi sprzątać. Urządzam jej tu piekło.” Głupkowaty śmiech. Więc nawet mnie śledził! Do czego jeszcze jest zdolny?! „Zmięknie. Mówię Ci. Gdy powiem jej, co wiem. Zesra się z wrażenia.” Z kim rozmawiał? Z nikim z Rodziny. Nie śmiałby odzywać się w taki sposób… Może z jakimś kolegą? I wtedy dostałam obuchem w głowę. Każde jego słowo było jak kolejne, mocniejsze uderzenie. „Czytałem jej pamiętnik.” Niemożliwe. „Powiedziała mi coś, co mi się nie spodobało. Jak poszła do pracy wziąłem się za jej komputer.” Nie! „Wiesz, jaka ona głupiutka. Hasło zgadłem za drugim podejściem. A potem znalazłem ten plik.” Wszystko tylko nie to. Przechwala się i zmyśla. „Pisze po polsku. Ale co z tego? Wrzuciłem w translator. Kopia? Nie mam. Zrobię jutro. Wtedy już mi nie odmówi.” Tyle mi wystarczyło. Byłam przerażona. Nogi same niosły mnie do łazienki. Najgorszy koszmar. Jest ktoś, kto wie wszystko. Zupełnie wszystko. Każdy wiedział o mnie trochę. Ale zupełnie nikt zupełnie wszystkiego. A teraz ta wiedza była w rękach mojego Kuzyna… Strach pomyśleć, do czego może jej użyć! Włożyłam dłoń do kieszeni. Komórka była na miejscu. Zaczęłam napuszczać wodę do wanny. Zamknęłam się w środku. Jedyne co czułam to panika. W końcu napisałam do Kasi i Aleksa. Taką samą wiadomość. „Owais czytał mój pamiętnik. Muszę jeszcze dziś uciekać. Nie wiem jak.” Rozebrałam się i weszłam do wody. Po pół godzinie dostałam odpowiedź od Kasi. „Wiesz, że bardzo chciałabym, żebyś u mnie mieszkała, ale na razie nie możesz. U Aleksa aktualne?” „Wczoraj mówił, że tak. Ma większość moich rzeczy. Z tym co zostało, nie uda mi się wyjść. Muszę wziąć kota przecież. Zorientuje się!” „Przyjdę do Ciebie i pomogę Ci.” „Jak?” „Przyniosę dwa wina i wódkę. Upijemy go i zaśnie. Spakujemy Twoje rzeczy i uciekniemy. Udawaj miłą dla niego.” Cały pomysł wydawał mi się głupi i bez sensu. Nie podobał mi się ani trochę. Miałam być miła dla Owaisa? Po tym wszystkim?! Dla tego psychopaty?! Ostatnie, czego chciałam. Ale nie miałam wyjścia. To ostatnia szansa. Znak, że trzeba uciekać, bo inaczej będzie źle. Co za paskudny obrót spraw. Wszystko powoli zaczynało się sypać. Mogłam się słuchać Matki i uważać na Ojca. Teraz mogę słuchać się tylko Kasi i liczyć na to, że Aleks dotrzyma słowa. Napisałam mu wiadomość, jaki jest plan i modliłam się w duchu, żeby miał dla mnie czas.  Brak powiązanych wpisów. Notka opublikowana: 08 sierpnia 2013 Autor: karme.lova@spoko.pl Znaleziono w sekcji: Bez kategorii  Tagi: Aleks, Kasia, pamiętnik, pomoc, przyjaciele, stres, ucieczka   Poprzedni temat: Gdy nie wszystko idzie zgodnie z planem Następny temat: Upokarzająca wyprowadzka 