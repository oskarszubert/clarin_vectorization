Byłam wczoraj u Kasi. Jaki wielki dom mają jej Rodzice! Można się pogubić we wszystkich pokojach. Siedzieliśmy w jej pokoju. Na strychu. Też duży, było ze dwadzieścia osób. A na dole jej Rodzice. Ojca to bardzo uspokoiło. Dziewczyny fajnie przystroiły strych. Nietoperze z papieru, dynie ze świeczkami, inne ozdoby. I paliły się tylko świeczki. Przyniosłam do jedzenia ciasto czekoladowe. Matka pokazała mi jak zrobić. Wszystkim smakowało. A mi smakowały koreczki. Takie malutkie kawałki sera, ogórka, papryki i malutkich cebulek na wykałaczce. Mniam! Oglądaliśmy filmy, graliśmy w różne gry. Była jedna najśmieszniejsza gra Twister. Nie grałam w to wcześniej. Trzeba postawić rękę albo nogę na kółku. Kolor i część ciała losuje ktoś. I nie można się wywrócić. Dużo śmiechu przy tym było. Dziewczyny piły wino i piwo. Ja nie. Ojciec zakazał, więc tego usłuchałam. Ja i tak nie potrzebuję alkoholu. Obecność fajnych ludzi mi wystarcza. Roksana przebrała się za pielęgniarkę. Taką uwodzicielkę. Kasia była diabełkiem. Oprócz niej było jeszcze 5 diabełków i 2 aniołki. I ja. Śmiałyśmy się, że nie muszę się przebierać. Po jakimś czasie przyszedł Tomek z Piotrkiem i jeszcze dwoma kolegami. Powiedzieli, że specjalnie przyszli po mnie, żeby mój Ojciec ich nie widział. Miło z ich strony. Oglądaliśmy straszny film. Gdy robiłam herbatę w kuchni Kasi (ma swoją oddzielną kuchnię! niesamowite), podszedł do mnie Tomek. „Myślałem, że jesteś na mnie za coś zła.” „Nie mam za co.” „Kasia mi powiedziała o co chodzi z Twoim Ojcem. W pewnym sensie Ci współczuję.” „Daj spokój, nie ma czego. I tak mam bardzo łaskawego Ojca. Pozwolił mi tu przyjechać. Kupił mi płaszcz, pralkę i inne ubrania.” „No tak niesamowite, Mała.” „Mała? Czemu tak na mnie mówisz?” Zaczął się śmiać. „Tak po prostu. Mam coś dla Ciebie.” Dał mi małą skrzyneczkę. Mieszczącą się w dłoni. „Otwórz w domu.” „Dziękuję. Ale ja nie mam dla Ciebie, żadnego podarunku.” „Nie szkodzi.” Potem oglądaliśmy filmy. Nagle zadzwonił dzwonek. Myśleliśmy, że to moi Rodzice. Chłopaki schowali się do szafy. A to była Aldona. W błyszczącej spódnicy. Tak krótkiej, że ledwo zakrywała pośladki. Nie rozumiem, jak ona w tym wyszła na ulicę. Czy chce, aby ją mężczyźni zaczepiali? Siadła na kanapie z winem i zapytała „Gdzie Tomuś?” Wtedy wyszedł z szafy. „Czemu chowasz się w szafie?” Monika wyjaśniła jej o co chodzi. „Żałosne. Ale masz przesrane Sara. No chyba zaraz pęknę ze śmiechu.” I śmiała się. Było mi przykro, ale nie dałam po sobie poznać. „Tomuś, no siądź koło mnie…” I usiadł. Nie wyglądał na szczęśliwego. W końcu to jego dziewczyna. Tak ubrana. Pewnie na to był zły. Później wyciągnęła mały woreczek z jakimiś tabletkami. „Kto chce? Trzeba jakoś rozkręcić tą imprezę!” Zapytałam co to. „Jezu, jaka ty jesteś zacofana czasem. Aż głowa boli. Pigułki szczęścia… Może chcesz jedną? Zobaczysz, będzie ci fajnie. Kolorowo.” „Nie dziękuję. To niezgodne z moimi zasadami.” „Nie dość, że zacofana to jeszcze nudna.” Od tego momentu impreza już mi się nie podobała. Siedziała obok Tomka i wyglądała dziwnie. Oczy jej się dziwnie błyszczały i były całe czarne. Wyglądała strasznie. Nie musiała się przebierać. Okropne. Jakieś pigułki. Fe! Kładła się na Tomku cały czas. Podstawiała mu biust pod twarz „Zobacz, jaki mam fajny stanik.” „Przestań! Dziewczyno, co ty wyrabiasz. Skąd wiedziałaś, gdzie jestem?” „Zapytałam Twojej starszej. No co myślałeś, że Twoja Aldoncia cię nie znajdzie?” Wstałam i poszłam do łazienki. Chciało mi się płakać. Zadzwoniłam do Matki. Powiedziałam, że chcę już wracać, bo jestem śpiąca. I przyjechali. Chłopaki schowali się w szafie. Aldona na szczęście była w łazience. Podobno kąpała się. Nie rozumiem. Nie ma wody w domu? Po co kąpać się u kogoś na przyjęciu? Wracając Ojciec powiedział, że musi sprawdzić, czy nie piłam alkoholu. Pojechaliśmy na komisariat. Na badanie alkomatem. Wyszło mi zero koma zero. „Jestem z Ciebie dumny. Udowodniłaś właśnie, że możesz tu zostać dalej. Cieszę się, że jesteś rozsądną dziewczyną.” Jestem zadowolona, że poszłam na to przyjęcie. Było miło. Dopóki nie przyszła Aldona. Czemu ona jest dla mnie taka niemiła? Niczego złego jej nigdy nie zrobiłam. Zawsze byłam miła. Jestem bardzo ciekawa co jest w malutkiej skrzyneczce od Tomka. Otworzę to jak pojedzie Ojciec. Na razie zostało u Kasi. Powiedziała, że mi przechowa. Jest kochana. Moi Rodzice też. Pozwolili przeżyć mi pierwszy raz taką imprezę. Było świetnie. Długo nie mogłam zasnąć. Myślałam o tym, jak Tomek na mnie patrzył. Nie liczyłam, ile razy. Uśmiechał się do mnie. Pięknie. I te jego oczy… Mogłabym pływać w tym kolorze. I mówił do mnie MAŁA. M A Ł A. Mała to ja. Robi mi się miękko w kolanach, jak sobie przypominam naszą rozmowę w kuchni. W blasku świec…  Brak powiązanych wpisów. Notka opublikowana: 01 listopada 2012 Autor: karme.lova@spoko.pl Znaleziono w sekcji: Bez kategorii  Tagi: Aldona, halloween, impreza, oczy, szczęście, Tomek   Poprzedni temat: Zaskoczeń i niespodzianek ciąg dalszy. Następny temat: Tajemnica rodzinna 