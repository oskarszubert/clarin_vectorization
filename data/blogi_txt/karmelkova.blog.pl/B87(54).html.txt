Wstałam dziś bardzo późno. Po 10! Śniły mi się koszmary. Karol był moim mężem. Przyprowadzał do naszego domu różne kobiety. Potem uprawiał z nimi seks na moich oczach. Była Kasia, Roksana, Nahija, nawet moja Mama. Najobrzydliwszy sen, jaki miałam. Cieszyłam się, że się obudziłam. Błąkałam się po domu bez sensu. Od paru dni kompletnie o siebie nie dbałam. Nie kąpałam się nawet. Włosy miałam polepione. Wyglądam teraz jak prawdziwa brudaska. Ale nic mi się nie chce. Nie mam po co o siebie dbać. I tak nie wychodzę nigdzie. Nikogo do siebie nie zapraszam. Jest tak samo cicho i smutno jak na początku. Czuję się tak samo wyobcowana. Samotna. Zabrałam się za robienie śniadania. Zadzwonił dzwonek. Podeszłam do wizjera i spojrzałam. Stała tam Monika. Nie wiedziałam, czy otworzyć. Patrzyłam na nią. Zastygłam. Nie chciałam się ruszać. Po co miała do mnie przychodzić? W pewnej chwili usłyszałam, jak mówiła „Sara! Otwieraj! Wiem, że jesteś w środku. Patrzysz na mnie przez wizjer. Otwieraj!” Westchnęłam. Przekręciłam powoli klucz w zamku i otworzyłam drzwi. „Hej Monika. Wejdź.” „Cześć.” Zaprosiłam ją do pokoju. „Mogłabyś tu trochę przewietrzyć. Otworzę okno, co? Ciepło jest.” „Jak chcesz. Masz ochotę na kawę?” „Chodź zrobimy razem.” Poszłyśmy do kuchni. Byłam cicha. Nie zaczynałam rozmowy. Czułam się bardzo niepewnie. W końcu Monika to córka mojej szefowej! Załatwiła mi tę pracę. I wyszły takie problemy. „Sara… co się dzieje?” „Dużo. Nie wiem, co powiedzieć.” „Widzę, że kiepsko z Tobą. Może opowiem Ci co u nas w grupie słychać?” „Jak chcesz.” Nie wiedziałam, do czego zmierzała. Słuchałam uważnie. Zaczęłam żałować, że rzuciłam studia. Na uczelni było dość fajnie. Zawsze były jakieś spotkania, imprezy. Piłyśmy kawę, a ja słuchałam. Na koniec zaskoczyła mnie „Może się trochę doprowadzisz do porządku i pójdziemy na spacer?” To był dobry pomysł. Dawno nie wychodziłam. Szybko się ogarnęłam i poszłyśmy. Chodziłyśmy trochę po mieście i sklepach. Potem usiadłyśmy nad rzeką. „Jesteś w ciąży?” „Nie!” „Jak to nie?” „No nie. Wiolka to zmyśliła. Uwzięła się na mnie…” „Naprawdę?” „Tak.” „To czemu nie chodzisz do pracy?” „Bo mnie Twoja Matka chciała zwolnić. Nie uwierzyła mi, że nie jestem w ciąży. Zawsze byłam dobrym pracownikiem. I tak mnie obraziła. Przecież bym jej powiedziała. Nie chcę już tam iść! Po co? Żeby znowu mi kazała podpisywać ten papier?” „O kurczę. Pogadam z Mamą. Jakby dało się to wyjaśnić, to pójdziesz do pracy?” „Chyba tak…” Wstałyśmy i poszłyśmy dalej. Na shake’a. Zamówiłam waniliowego. Jedyny jaki mi smakował. Uwielbiam ten delikatny mleczny smak. Jeszcze nie koktajl. Już nie lody. Monika jadła hamburgera. Gdy skończyła, zaczęła o Tomku. Było mi głupio. Rzadko rozmawiałyśmy aż tak szczerze. Opowiedziałam jej, że jestem wściekła za Martę. I te zdjęcia, jego wyjście na imprezę. Miał być wtedy w domu. Monika podsumowała to krótko „Sara, coś mi tu śmierdzi. Nic mi nie pasuje. Włącz telefon. Musisz z nim pogadać.” „Niby dlaczego? On już mnie nie chce.” „On Cię szukał w restauracji. Podobno był u Ciebie i nie otwierasz. Telefon masz wyłączony. Szukał Cię nawet po szpitalach! I u mnie był wczoraj.” Myślałam, że się przesłyszałam. Włączyłam telefon. SMSy przychodziły jak szalone. Powiadomienia o nieodebranych połączeniach. Jeden za drugim. Napisałam tylko jedną wiadomość do Tomka „Nic mi nie jest. Jestem zdrowa. Nie chcę Cię znać. Jak mogłeś mnie zdradzić? Nie pisz do mnie.”  Brak powiązanych wpisów. Notka opublikowana: 25 kwietnia 2013 Autor: karme.lova@spoko.pl Znaleziono w sekcji: Bez kategorii  Tagi: rozmowa, spacer, wiadomość, wizyta   Poprzedni temat: Nie rozmawiam Następny temat: Wszystko wyjaśnione 