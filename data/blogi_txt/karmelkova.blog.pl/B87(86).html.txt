Dziś wróciłam zaszokowana z uczelni. Moja praca będzie na wystawie!! Jak ja się cieszę! Mam ochotę mówić to każdemu. Chwalić się wszystkim wokół. Wreszcie jakiś sukces! I to jaki! Jestem bardzo, bardzo, bardzo szczęśliwa.W moim życiu rozpoczęła się dobra passa. Czy to za sprawą mieszkania? A może nowego wyglądu? Nie mam pojęcia. Ale odkąd tu zamieszkałam, wszystko układa się idealnie. Spotykają mnie nawet niespodzianki, o których nie marzyłam. Nadal trudno mi uwierzyć, że to moja praca zostanie wysłana na wystawę. Będzie wisiała w niedużej galerii w Amsterdamie. Pani Profesor przez cały semestr powtarzała nam, że ma jakiegoś kolegę, który co jakiś czas bierze od niej obrazy. Wystawia i sprzedaje. „Nie są to duże kwoty, ale czasami ten znajomy prosi o kolejne prace. Dla Was to szansa. Może ktoś Was dostrzeże?” Na zajęciach robiłam swoje. Nie pasjonowałam się nimi specjalnie. Łączenie technik w tak dziwny sposób, jakiego wymagała od nas Pani Profesor, zupełnie do mnie nie trafiało. Ludzie przyklejali gąbki na płótno albo inne głupoty. Byłam zmieszana tak samo jak na mechanice technicznej. Coś robiłam, ale nie do końca wiedziałam co. Nigdy nie usłyszałam słowa pochwały. Wiele osób się starało. Zachęcała ich perspektywa wystawy. A ja właśnie odwrotnie. Pomyślałam sobie, że taki zaszczyt nigdy mnie nie spotka. Bo niby czemu? Niektórzy byli kilkukrotnie zdolniejsi ode mnie. Ostatnio dostaliśmy temat pt. „Koszmar minionego lata”. Przez dwa zajęcia nie ruszyłam do przodu ani trochę. Każdy coś robił. Jowita mówiła, że kojarzy jej się to z filmem o takim tytule. A mi kojarzyło się tylko i wyłącznie ze mną. W końcu pomyślałam, że oddam namalowaną ramę na płótnie. Szkoda mi było trochę płótna, bo było dobre. Tymczasem pomysł wpadł mi do głowy przypadkiem. Przechodziłam obok sklepu z bielizną i zobaczyłam plakat reklamowy. Dziewczyna wyglądała jak prostytutka. Prychnęłam pod nosem. Wtedy zapaliła mi się w głowie lampka. Zawróciłam i weszłam do tego sklepu. Kupiłam skąpe stringi i wyżebrałam ten plakat. Potem jakoś samo poszło. Działałam jak w transie. Najpierw namalowałam czarne tło, czasem przechodzące w głęboką purpurę lub granat. Wycięłam z plakatu kobietę. Nakleiłam ją na płótno pod spodem wypychając starymi rajstopami. Chciałam, żeby trochę wystawała. Nie czekałam, aż farba wyschnie i pomazałam „prostytutkę”. Przypadkiem wyszło fajnie – była brudna. Jakby gdzieś usmarowała się mimochodem. Na jedną z czerwonych plam przyczepiłam kupione stringi. Tak jakby jej wypadły. Twarz i całą głowę pozaklejałam pudełkami po swoich tabletkach. Z białego prześcieradła wycięłam prostokąty, na których napisałam czerwoną farbą „wyprzedaż”. I nakleiłam jej na biust oraz na biodra. Nie byłam z tego szczególnie dumna i zadowolona. Ale to był mój koszmar. Tak przedstawiał mi się w głowie. Nie interesowało mnie, czy ktokolwiek to zrozumie i czy się spodoba. Nawet wstydziłam się pokazać przed zajęciami znajomym. Byli bardzo ciekawi, ale ja odmawiałam. Wyciągnęłam to na zajęciach dopiero, gdy każdy zajął się sobą. Czym dłużej patrzyłam na swoje dzieło, tym mniej mi się podobało. Pocieszałam się, że przynajmniej zaliczę. Gdy Pani Profesor zaczęła mówić, że wie czyją pracę wyśle znajomemu, przestałam słuchać. Pisałam sms do Kasi. Zastanawiałam się jak wprowadzić nowe słowo do słownika, gdy nagle usłyszałam brawa. A potem słowa Pani Profesor „Pani Saro, pochwali się pani później. Proszę jeszcze chwilę się wstrzymać z telefonowaniem.” Myślałam, że się przesłyszałam. Ale nie. Stałam jak słup z otwartymi ustami i nic nie mówiłam. Do tej pory ciężko mi uwierzyć, że to mnie spotkał taki zaszczyt. Moją pracę będą ludzie oglądać. Czy będzie się podobała? A może kogoś zdenerwuje? Czy ktoś kupi? Nie ważne. Ważne, że moje imię i nazwisko będzie znane w końcu z czegoś dobrego. Jestem z siebie dumna. Pierwszy raz od dawna. Brak powiązanych wpisów. Notka opublikowana: 20 grudnia 2013 Autor: karme.lova@spoko.pl Znaleziono w sekcji: Bez kategorii  Tagi: duma, euforia, instalacja, natchnienie, radość, studia, wystawa, zajęcia, zaszczyt   Poprzedni temat: Nowa fryzura i piernikowy wieczór Następny temat: Słodko gorzkie konsekwencje 