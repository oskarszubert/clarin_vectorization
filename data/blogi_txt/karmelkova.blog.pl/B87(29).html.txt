Miałam chwile zwątpienia w słowa Proroka. Raz nawet pomyślałam, że  kobieta jest równa mężczyźnie. Tylko, dlatego że jestem samodzielna.  Znalazłam pracę. Właściwie to Monika mi znalazła. Ja głupia, poczułam  się wspaniała. Niezależna i samodzielna. Myślałam, że mogę tutaj to samo  co mężczyzna. Nie wiem, jak tak mogłam. Jest mi teraz źle. Poczułam, że  nie powinnam unosić się pychą. Nie wiem, jak to odpokutuję. Poszłam  wczoraj z Tomkiem do Urzędu. Załatwione już WSZYSTKO. Sama chodziłam  prawie co dzień. Nie udało mi się nic. Usiedliśmy razem przy stoliku. „Ten pan jest z panią?” „Tak.” „Kim jest dla pani?” Nie odpowiedziałam.  Nie wiedziałam co powiedzieć. Patrzyłam się na Urzędniczkę. Ona na mnie.  „Jestem jej narzeczonym.” Zdziwiłam się. Myślałam, że się  przesłyszałam. Postanowiłam nic nie mówić. Lepiej się nie wtrącać, jak  mężczyzna coś załatwia. Pewnie wie, co robi. „Ale to wam nie pomoże.  Pani musi być jego żoną.” Łzy zbierały mi się w oczach. Miałam już dość  tego pokoju. Tej kobiety i niepewności. W dodatku w domu czekał Muezzi.  Spieszyłam się do niego. Wtedy Tomek się odezwał „Wie pani co? Pani  chyba nie wie po co ta dziewczyna tu przyszła.” „Po obywatelstwo.”  „Świetnie. Ile czasu tu chodzi? Ponad miesiąc. Albo coś około. Co  załatwiła? Nic! Czy pani wie jak ona żyje? Jak bardzo boi się Ojca? Co  na nią czeka w tym Pakistanie? A może pani pojedzie za nią? Ma prawo tu  być. A pani nic nie zrobiła. Dlaczego nie chcecie uznać jej paszportu?” „Bo najlepszy jest akt urodzenia.” „Wie pani, że akt będzie po pakistańsku? Nie po polsku. Będzie potrzebne pewnie jakieś tłumaczenie… Zresztą to nie ważne! Jej Ojciec nie da jej tego aktu.  Obiecał. A teraz nie da. Wie pani dlaczego?” „Nie wiem.” „Bo kupiła  sobie jeansy. On myśli, że ona jest tutaj prostytutką. Nie daje jej  pieniędzy na życie. Za dwie pary spodni! Czy pani może sobie wyobrazić  takie życie?!” „Niech pan nie krzyczy.” „Niech pani idzie do tego  waszego prawnika, czy kierownika i załatwi to. Przecież paszport  potwierdzi wam ambasada. Jaki to jest problem? Czy pani się zwróciła do ambasady Pakistanu o jej akt urodzenia?” „Nie.” „Dlaczego?” Cisza. Nie  odpowiedziała. „Nie wierzę. Załamany jestem. Niech pani pisze na  komputerze podanie, które ona podpisze.” „Grzeczniej. Niczego nie muszę  pisać.” „Mamy iść do gazety?” Nastąpiła cisza. Kobieta była czerwona.  Chyba ze złości. „Dobrze. Wróćcie za pół godziny.” „Wszystko będzie  gotowe?” „Tak.” Poszliśmy w tym czasie się przejść. Bardzo się  bałam. Złości tej kobiety. Że z zemsty nic nie załatwi. Albo zadzwoni do  mojego Ojca. „Tomek, a jak ona się zemści?” „Niby jak? Powinnaś skargę  złożyć. Nawet jeśli to jej obowiązek Ci pomóc. Powinna wysłać Cię tam,  gdzie Ci pomogą. Nie martw się. Zobaczysz będzie dobrze.” Nie uspokoiło  mnie to. Dopóki nie dostanę polskich dokumentów nie będę spokojna.  Opowiedziałam Tomkowi swój sen. Śmiał się z niego. W pewnym momencie  zamyślił się. W końcu powiedział „Jak bardzo Ty musisz się bać… Zawsze myślałem, że przesadzasz. Ale Ty faktycznie bardzo się boisz. Nie  musisz. Załatwimy to.” Miał rację. W końcu jest mężczyzną. Jak ja mogłam  zwątpić w to, że będzie jak mówił… Weszliśmy tam po pół godziny.  Podanie było przygotowane. Przeczytaliśmy. Nie rozumiałam wiele z tych paragrafów. „Ja  chyba muszę to przetłumaczyć w domu. Nie rozumiem tego zbytnio.” „Sara podpisz, jest OK.” Podpisałam. Uwierzyłam Tomkowi na słowo. Odbyło się  komisyjne oglądanie mojego paszportu. Skanowali, kserowali mimo że już kiedyś to zrobili. „Kiedy  sprawa będzie załatwiona?” Zapytał Tomek. „Będziemy starać się jak najszybciej. Chcemy, aby ambasada Pakistanu potwierdziła autentyczność  dokumentu. Wydadzą akt urodzenia. My zajmiemy się resztą. Myślę, że  szybko otrzyma pani te dokumenty. Do tego czasu będzie pani miała  zezwolenie na pobyt tymczasowy na okres pół roku. Prosimy przyjść  dopełnić formalności za tydzień.” „Bardzo Państwu dziękuję!” W tej  jednej chwili zostałam uszczęśliwiona. Tak jakby na ciemnym niebie  rozbłysły miliony gwiazd. Mój wewnętrzny świat zrobił się jasny,  kolorowy i błyszczący. Uśmiech nie schodzi mi z twarzy. Dopiero teraz poczułam radość ze zdanych egzaminów. Teraz wiem, że warto. Wyszliśmy  z Urzędu. Trzymaliśmy się za ręce. Z radości nogi same niosły mnie do  samochodu. Pojechaliśmy do mnie. „Masz w co schować sierściucha?” „Co  schować?” „Kota. Przecież nie weźmiesz go do kieszeni.” „Może do torby?”  „Nasika Ci na pewno.” „To upiorę.” „Jak chcesz.” Weszliśmy do domu.  Muezzi wyglądał kiepsko. Leżał w przedpokoju. Prawie się nie ruszał. Piszczał cichutko. Oczka miał otwarte do połowy. Nic nie zjadł. Włożyłam  go do czapki. Bardzo delikatnie zasłoniłam kurtką. W jednej chwili cała  radość uciekła. Kotek był ze mną niecały dzień. A ja bardzo go  polubiłam. Nie chciałam, żeby coś mu się stało. „Sara, to nie wygląda  dobrze. Chodź szybko.” Weterynarz powiedział od razu „Koci katar.  Dobrze, że przyjechaliście. U takich małych kotów to kwestia  niedługiego czasu.” „Uda się go wyleczyć?” „Po pierwsze, to ona. Po  drugie, uda się. Musi zostać na parę dni. Pani jest u nas pierwszy raz. Musi pani wpłacić zaliczkę.” „Ile?” „Sto złotych.” Wystraszyłam się. Nie miałam przy sobie tylu pieniędzy. „Poczekaj. Przyniosę z bankomatu.” Tomek na szczęście miał ze sobą kartę. Po chwili przyniósł. Ja w tym czasie dowiedziałam się, jak opiekować się kotem. Wszystko notowałam w zeszycie. Weterynarz nakazał przyjść dowiedzieć się o kota w sobotę. Nie mogę się doczekać. Mam nadzieję, że będzie czuć się lepiej. I coś jeść…  Brak powiązanych wpisów. Notka opublikowana: 18 stycznia 2013 Autor: karme.lova@spoko.pl Znaleziono w sekcji: Bez kategorii  Tagi: choroba, dokumenty, kot, Muezzi, obywatelstwo, radość, Tomek   Poprzedni temat: Muezzi Następny temat: Świętowanie 