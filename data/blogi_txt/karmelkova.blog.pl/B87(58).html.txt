Takie to wszystko dziwne. Jak sen. Nie zdążyliśmy się z Tomkiem sobą nacieszyć. Praktycznie od tygodnia nie rozmawiamy ze sobą i nie widujemy się. Zostawiam mu wiadomości u Aleksa. On je nosi jemu i przynosi mi do restauracji odpowiedzi. Cały mój czas wygląda tak, że chodzę do pracy, a potem prosto do domu. Czasem przychodzą do mnie dziewczyny. Ja nie wychodzę nigdzie… W niedzielę rano usłyszałam pukanie do drzwi. Było charakterystyczne. Rozpoznam je zawsze i wszędzie. Obudziłam się od razu. W zasadzie to podskoczyłam na łóżku. Tak puka tylko mój Ojciec. Szybko pobiegłam do drzwi otworzyć. Całe szczęście byłam sama. Bez nikogo. I miałam posprzątane w mieszkaniu. Wiedziałam, że mają przyjechać – byłam przygotowana. Wszystkie rzeczy, które mogłyby się Ojcu nie spodobać schowałam do jednego pudełka. Wzięłam głęboki oddech. Przekręciłam klucz i otworzyłam drzwi. Myślałam, że zemdleję. Oprócz Owaisa i Ojca przyjechała też Babka. Po co ją brali ze sobą? Tak się cieszyłam, że spotkam się z kuzynem. A ona wszystko mi zepsuła. Nie chciałam jej oglądać. Przywitałam się najpierw z Ojcem. Potem z kuzynem. Najchętniej pominęłabym Babkę. Nie mogłam. Musiałam okazać jej szacunek jako starszej ode mnie. Na swoje przywitanie usłyszałam „Wyglądasz w tych włosach, jak wywłoka. Ciekawe jak się prowadzisz.” Nic nie odpowiedziałam. Zaproponowałam im jedzenie i herbatę. Gdy usiedliśmy do stołu, Ojciec wypytał mnie o wszystko. Co robię, kiedy i jak. Dlaczego mam ten kolczyk. Z jakiej przyczyny schudłam. Gdzie mam swoje tradycyjne ubrania. Czemu w nich nie chodzę? O to był zdenerwowany. Dobrze, że Owais wstawił się za mną. Wytłumaczył mu, że lepiej jak chodzę ubrana jak wszyscy. Później oglądał moje ubrania. Trzy swetry zabrał mi od razu. Za krótkie i za obcisłe. W duchu cieszyłam się, że schowałam swoje rzeczy do pływania. Dostałby szału. Zrewidował cały mój pokój. „Nie piszesz pamiętnika?” „Nie.” „To będę musiał z Tobą porozmawiać. Tak kazałbym Ci go oddać. Wszystko bym przeczytał.” Pytał o Tomka. Wiedział o nim. Był pewien, że się spotykamy. Myślałam, że blefuje. Ale opisał go. To tak jak mówiła Kasia. Ktoś z naszych znajomych był w kontakcie z Ojcem. Stwierdziłam, że skłamię. I tak w oczach Rodziny byłam skończona. „Spotykałam się z nim. To był błąd. Ale przepędziłam go. Nie akceptował mojej religii. Śmiał się z tego.” Nie wiem, czy uwierzył. Powiedział tajemniczo „Mam nadzieję, że tak jest. Już nigdy więcej go nie zobaczysz.” Nie wiem, co miał na myśli. Boję się tego. Boję się, że całe moje życie będzie dalej wyglądało, jak w tym tygodniu. Oni tu przyjechali i nic nie robią. To znaczy Owais z Ojcem czasem gdzieś wychodzą. Nie biorą mnie i Babki ze sobą. Ja chodzę do pracy. Potem robię zakupy i noszę wielkie torby zakupów. Potem sprzątam, piorę i gotuję. Usługuję im cały czas. Odzwyczaiłam się od takiego życia. I bardzo mnie się ono nie podoba.  Brak powiązanych wpisów. Notka opublikowana: 11 maja 2013 Autor: karme.lova@spoko.pl Znaleziono w sekcji: Bez kategorii  Tagi: babka, Ojciec, Owais, praca, Rodzina, tęsknota   Poprzedni temat: Na Wieży Ratuszowej Następny temat: Włosy 