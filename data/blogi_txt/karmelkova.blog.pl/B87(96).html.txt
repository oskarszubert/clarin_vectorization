W tym roku Dzień Zakochanych spędziłam wspaniale. Nie przypuszczałam, że jest jeszcze szansa na taki obrót spraw. Dostałam wolny piątek, sobotę i niedzielę. Zdziwiłam się, bo w Walentynki na pewno mieliśmy większy ruch. Ale nie żałowałam. Odkąd nie jestem kelnerką i nie mam napiwków, obojętne mi jaką dostaję zmianę. Najlepiej, jak nie muszę pracować w weekend. Po co mam się męczyć? Wypłata i tak jest taka sama. Nie miałam z kim spędzić tego dnia, ani nie obchodzę tego święta. Dla mnie jest ono bez sensu. Chciałam posiedzieć w domu z kotem. Poleżeć w wannie, a potem wcześnie iść spać i w sobotę rano robić projekt. A potem znów nic nie robić. Pić w samotności herbatę i oglądać filmy wieczorem pod kocem. Jednak wyszło inaczej. Około 16 zadzwoniła Kasia. Powiedziała, że ma dla mnie doskonałą okazję, żeby dorobić. Nie miałam ochoty wychodzić z domu, ale zapytałam co to za oferta. Okazało się, że chodzi o sprzedaż róż zakochanym. Trochę się wahałam, ale przekonały mnie warunki finansowe. I jeszcze prośby Kasi. Poznała niedawno jakiegoś chłopaka. Zaprosił ją niespodziewanie na randkę. Żeby iść, musiała znaleźć zastępstwo za siebie. Skontaktowałam się z kobietą, która miała mi tego dnia dać kosz z różami i zapłacić. Wszystko mi wytłumaczyła. Stwierdziłam, że nie będzie to trudny zarobek. Ubrałam się ładnie i zrobiłam staranny makijaż. Przez moment chciałam założyć buty na obcasie. Dobrze jednak, że tego nie zrobiłam, bo było dużo chodzenia. Miałam umówione z Szefową, gdzie i za ile mam sprzedawać kwiaty, które mi dała. Trochę się zaniepokoiłam, bo nie miała żadnej umowy z właścicielami restauracji, kawiarni i pubów. „Liczę na Twoją inwencję. Im więcej sprzedajesz, tym więcej zarabiasz. Nie wejdziesz, nie sprzedaż, nie zarobisz. Proste.” W większości przypadków nie miałam problemów. Podchodziłam najpierw do kelnerki i pytałam, czy mogę się przejść z różami. Z reguły każda mówiła, że tak. Czasem pytały kierownika. Miałam dużo szczęścia. W trzeciej restauracji miałam już 3/4 kosza sprzedane. Pomyślałam sobie, że skoro nie ma żadnej umowy między Szefową, a właścicielami, mogę sprzedawać kwiaty za ile chcę. I różnicę wziąć dla siebie.  Na początku trochę się bałam. Przy czwartym kwiatku już mi przeszły wszystkie opory. W sumie sprzedałam cztery kosze i zarobiłam więcej niż przewidywała to umowa z Szefową. Dużo więcej. Ale nie to było najlepsze. Przy ostatnich kilku kwiatkach, postanowiłam wejść do pubu, który uwielbiałam odwiedzać z Tomkiem. Pomyślałam sobie, że czas przestać bać się tego miejsca. Nie wiem, na co liczyłam. Niepewnie zeszłam na dół. W środku było pełno dymu i ludzi. Jego nie zastałam. Ulżyło mi. Tak w głębi duszy nie chciałam go widzieć. Sprzedałam tam ostatnie róże. Podziękowałam obsłudze i wyszłam. Na dworze wzięłam głęboki oddech. Cudowne było to świeże powietrze. Spojrzałam na zegarek. Była prawie północ. Nawet nie wiedziałam, kiedy minęło mi ponad sześć godzin. Bolały mnie nogi i wtedy doceniłam swoje płaskie buty. Wyciągnęłam telefon i napisałam sms do Szefowej, że chcę oddać ostatni kosz. Przeliczyłam i schowałam do drugiej kieszeni swoje „dodatkowe” pieniądze. Wtedy usłyszałam „Cześć.” Odwróciłam się i zobaczyłam Go. Nieraz marzyłam o taki spotkaniu, żebym mogła jeszcze coś mu powiedzieć i może byśmy spróbowali jeszcze raz. Spodziewałam się eksplozji uczuć. Gdy takie spotkanie doszło do skutku, nie poczułam nic. Tylko mu odpowiedziałam. Był z dwoma kolegami. „Co robisz?” Zapytał jeden z nich. „Pracowałam i właśnie idę oddać kosz i po wypłatę.” „A potem?” „Idę do domu spać. Zmęczona jestem.” I nagle Tomek powiedział coś takiego, że w pierwszej chwili nie uwierzyłam. „Może jak odniesiesz kosz, to przyjdziesz do nas? Napijemy się piwa razem? Pogadamy, jak za starych czasów. Co Ty na to?” Patrzyłam na zdarte czubki swoich butów. Nic nie mówiłam. W końcu wydusiłam z siebie „Nie wiem. Ja… nie mogę pić.” „To napijemy się soku. Zapalimy shishę. To chyba możesz? No chyba, że ktoś w domu na Ciebie czeka?” „Tylko kot.” Jego koledzy też zaczęli mnie namawiać. „Raczej nie. Dzięki.” I poszłam do Szefowej. Całą drogę myślałam o tej propozycji. Tyle o tym marzyłam, a gdy nadarzyła się okazja, uciekłam. Miałam iść do domu, ale przeszłam się na starówkę. Cały czas wmawiałam sobie, że nie wejdę tam. W końcu przeszłam tamtędy ze trzy razy. Za czwartym stwierdziłam, że nie będę sama siebie oszukiwać i weszłam do środka. Byłam dziwnie spokojna. Nawet nie bałam się tego, że już poszli albo będą z jakimiś dziewczynami. Po prostu zeszłam na dół i odszukałam ich wzrokiem. Potem zamówiłam sobie wodę. Gdy podeszłam do ich stolika, byli zdziwieni. „Jednak się zdecydowałaś?” „Miałam iść do domu, ale nie mogłam.” „Siadaj.” Zdjęłam buty i usiadłam razem z nimi. Było mi bardzo dziwnie. Nagle zegarek zaczął kręcić wskazówkami do tyłu. Zniknęła zima, jesień i lato. Zniknął Karol. Znów był luty 2013. Tak się czułam. Jakby to wszystko było wytworem mojej chorej głowy. Nigdy nie zdradziłam Tomka i nigdy nie pojechałam do Mielna. Tak bardzo chciałam w to wierzyć. Było mi z nimi tak dobrze, że pozwoliłam sobie w to wierzyć. Chociaż na chwilę. Chociaż tylko wtedy. Siedzieliśmy wygodnie, rozmawialiśmy, paliliśmy. Oni pili piwo, ja wodę. Siedziałam obok Tomka, w odległości 20-30 cm. Z jednej strony blisko, a z drugiej nieskończenie daleko. Miałam ochotę się przysunąć. Cały czas o tym myślałam. Gdy opowiadałam o swojej pracy, która zostanie wystawiona. Gdy opowiadałam o degradacji w pracy i nowym mieszkaniu. Ale nie mogłam tego zrobić. Nie mogłam się przysunąć. Bo nie było już nas. Ale i tak cieszyłam się, że mogę chociaż siedzieć obok niego. W końcu podeszła do nas kelnerka i powiedziała, że przykro jej, ale zaraz zamykają. Myślałam, że się popłaczę. To już był koniec tego spotkania. Te kilka godzin, było najwspanialszymi, jakie mnie spotkały ostatnio. I miały swój kres. Jak wszystko, co dobre. Leniwie zebraliśmy się do wyjścia. Na dworze szliśmy kawałek razem. Przyszedł mi nagle do głowy genialny pomysł. „Wiecie co? Mam ciastka takie migdałowe. I sos warzywny na jutro. Może wpadniemy do mnie, posiedzieć jeszcze trochę?” Spojrzeli na siebie. „No spoko. Tylko zajdziemy jeszcze do sklepu po jakieś browary?” Zgodziłam się. Po wycieczce do monopolu, trafiliśmy do mnie. Włączyłam muzykę, którą wiedziałam, że Tomek lubi. Czas mijał szybko, w końcu zrobiło się jasno na dworze. Jeden z kolegów Tomka, poszedł do domu. Siedzieliśmy w trójkę i oglądaliśmy na komputerze dziki film – Las Vegas Parano. Nie do końca zrozumiałam, o co w nim chodziło, ale przypominał mi moje wakacje. Gdy film się skończył, drugi kolega też zaczął zbierać się do wyjścia. Wcześniej poszedł do toalety. Liczyłam, że może Tomek zostanie ze mną. Ale on założył buty i sięgnął po kurtkę. „Zostań. Proszę.” Spojrzał na mnie. „Jesteś pewna, że tego chcesz?” „Tak…” I został. Na długo. Najpierw nie mówiliśmy nic. Potem się przytuliliśmy do siebie. To było coś, za czym tęskniłam niewypowiedzianie przez długi czas. Nigdy jeszcze nie byłam tak szczęśliwa, że mogę leżeć koło kogoś, wtulona w jego ramiona. Zaczęłam opowiadać, jak bardzo żałuję. Przerwał mi z prośbą, abym nic nie mówiła. Leżeliśmy jeszcze jakiś czas. W końcu zasnęliśmy. Nawet nie wiem, kiedy. Gdy się obudziliśmy, było już po piętnastej. „Co chcesz robić?” Zapytał. Nic nie odpowiedziałam. „Mam zostać? Idziesz do pracy?” Nic nie mówiłam przez dłuższą chwilę. „Nie idę do pracy ani dziś, ani jutro. Mam wolne. Zostań, jak długo możesz.” Został. Było bardzo, bardzo namiętnie. Delikatnie i tak, jak sobie to wyobrażałam. Spędziliśmy ze sobą cały weekend.  Telefon mi dzwonił, ale nie odbierałam. On poszedł przed chwilą, a ja jestem najszczęśliwsza na świecie. Znów jesteśmy razem.   Brak powiązanych wpisów. Notka opublikowana: 16 lutego 2014 Autor: karme.lova@spoko.pl Znaleziono w sekcji: Bez kategorii  Tagi: film, miłość, pub, radość, shisha, spotkanie, szczęście, Tomek, walentynki, weekend, wizyta, związek   Poprzedni temat: Teraz już wiesz Następny temat: Dlaczego nie odbierasz? 