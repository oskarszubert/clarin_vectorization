Ten weekend był wyjątkowy. Przestałam się bać Ojca. Zmieniłam adres mailowy i skasowałam konto na Facebook. Nie chcę czytać wiadomości od niego. Nie chcę czytać obelg od kuzynów, które piszą na mojej ścianie. Moja przyjaciółka z Lahore i koleżanki piszą to samo. Nie rozumiem, dlaczego tak się odwróciły. Długo cierpiałam z tego powodu. Lepiej tego nie czytać. Dołączało się do tej nagonki coraz więcej osób. Koledzy ze szkoły podstawowej. Koledzy kolegów. W piątek wieczorem w godzinę przybyło 328 wpisów. Nie miałam już na to siły. Skasowałam. Nie potrzebuję FB, by żyć. Miałam go, aby utrzymać kontakt ze znajomymi z Lahore. Takiego kontaktu nie chcę. „Niewierna suka powinna zginąć.” „Przynosi wstyd Pakistańskim dziewczynom.” „Odciąć jej głowę i postawić jako ostrzeżenie na rynku.” „Brzydzę się, że się przyjaźniłam z taką wywłoką.” „Wracaj do Lahore dostaniesz to na co zasługujesz.” „Zbieramy pieniądze na bilet do Polski. Dorwiemy Cię.” Przyjaciele… Tomek dawno mówił „Skasuj to. Po co to czytasz? Oni są chorzy.” I żałuję, że nie skasowałam wcześniej. Tyle nocy przez to płakałam. Boję się, że faktycznie tu przyjadą. Pakistański mężczyzna okryty hańbą zrobi wszystko, by ją zmyć. Jeżeli powie to tak, że inni usłyszą, zrobi to. Na wszelki wypadek wydrukowałam wszystko. Kasia mówi, że mogę iść z tym na policję. Wątpię, że przyjadą szybko. Bilet jest drogi. Ale kiedyś przyjadą na pewno. Za to sobota bez tych maili i wiadomości była miła. Czemu wcześniej nie pomyślałam o nowej skrzynce? Żadnych wyzwisk od Ojca. Pakistańska kobieta jest zawsze zależna od mężczyzny. Nie uwolni się od niego. Zwykle nie pracuje. Jedyne pieniądze dostaje od Ojca/Męża. Musi się z nich skrupulatnie rozliczyć. Jak idzie do pracy to kogoś z rodziny. Albo do znajomego Ojca/Męża. Jest cały czas kontrolowana. Pieniądze musi oddać Mężowi. On jej wydziela. Jak nie oddaje, to i tak się rozlicza. Prowadziłam kiedyś na zajęciach prezentację o Pakistanie. Jedna dziewczyna powiedziała „Macie tak bo same chcecie.” Nie chcemy. Zapytałam jej „Wyobraź sobie, że od zawsze ktoś mówi ci co masz robić. Zanim zjesz pomidora, pytasz Ojca o zgodę. Dla każdego powinno tak być. Za nieposłuszeństwo jesteś karana. Jak uciec? Gdzie znajdziesz pracę? Szef pyta a masz zgodę Ojca/Męża? Przyjdź z nim. Na 90% zadzwoni do Twego Ojca i powie, co chciałaś zrobić. Powiedz mi jak być niezależną.” Nie odpowiedziała nic. Nikt już nie zadał mi pytania. Żadnego. Co najwyżej o zabytki. O szkoły. O zoo w Lahore. Staram się, o tym nie myśleć. Jest mi ciężko. Dopiero nasze wieczorne spotkanie mnie uspokoiło. Było nas łącznie 17 osób. Opowiadałam o swoich „przyjaciołach” z Lahore. Nie mogli w to uwierzyć. „Co im do tego? To twoje życie.” Kasi kolega Michał powiedział „Sorry, że to mówię. To są skurwysyny. Dlatego nie lubię Arabów. Ciebie lubię, ale nie ich.” „Jesteśmy normalnymi ludźmi.” „Normalni ludzie nie traktują swoich bliskich jak rzeczy.” „Moja wiara nakazuje posłuszeństwo.” „To pokaż mi gdzie jest napisane, że można kogoś tak obrażać?” „Jeżeli kobieta jest winna. Można ją ukarać.” „A jesteś winna? Mówią, że jesteś dziwką. Spałaś tu z kimś?” „Nie.” „To dlaczego to robią? Nie wiedzą. Jaki mają dowód twojej winy?” „Kupiłam sobie jeansy.” „O Boże. Uważasz, że zrobiłaś coś złego? Czy w Koranie, gdzieś napisano, że kobieta nie może kupować ubrań?” „Nie może się stroić, by uwodzić.” „Chciałaś kogoś uwieść?” „Nie. Było mi zimno w moich spodniach.” „A dla nich jesteś dziwką. Bo nie chciałaś marznąć. Żałośni ludzie.” Nic nie powiedziałam. On mają rację. Nie zrobiłam nic złego. Potem nie rozmawialiśmy już o mnie. Było bardzo fajnie. Wypiłam trzy kieliszki wina. Dużo się śmialiśmy. Kasia powiedziała „To idziemy na tą imprezę?” „Jaką imprezę?” „Chcieliśmy Cię wyciągnąć do klubu. Wiedzieliśmy, że będziesz się wykręcać.” „Ja nie wiem, czy mogę. Nie bardzo, żebym szła w swoich ubraniach.” „Mam w torbie dla Ciebie kilka do wyboru.” „Skąd? Jestem grubsza od Ciebie.” „Nie ważne. Przymierz.” W końcu wybrałam jedną bluzkę w kolorze czerwonym. Nie była w żaden sposób nieprzyzwoita, więc nie wstydziłam się jej założyć. Około 24 wyszliśmy ode mnie i pojechaliśmy na imprezę. Dla mnie to był szok. Tak dużo ludzi na ulicach w nocy. Dziewczyny same i w grupach. Z chłopakami. Nikt tu się nie przejmuje, że ktoś zobaczy. Ludzie całowali się w klubie i na ulicach. I nawet więcej. Sam klub spodobał mi się bardzo. Nie do końca pamiętam, gdzie to było. Pamiętam fajną muzykę, dużo ludzi i świateł. Nigdy czegoś takiego nie widziałam. Tańczyłam chyba cały czas. Tomkowi nie chciało się tyle tańczyć. Często siedział przy stoliku ze znajomymi. Ja nie mogłam wysiedzieć. Nikt obcy nie zwracał na mnie uwagi. Więc nie robiłam nic złego. Widziałam dziewczyny tańczące, pijące wódkę, całujące się z chłopakami. Jedna para stała na środku parkietu. Całowali się bardzo długo. Mieli zamknięte oczy. Włosy opadały jej na ramionach i plecach. Nie mogłam oderwać od nich wzroku. Patrzyłam się i nie mogłam mrugnąć. Wyglądali jak nie z tego świata. Pięknie. Miałam wrażenie, że są tylko oni. Cały świat się zatrzymał. Zmienił się w kolory. Kolory przenikały się z muzyką. Zmieniały się z każdym ich ruchem. Delikatnie wibrowały i pulsowały. Oni byli wyraźni. A czas i przestrzeń płynęły. Kompletnie rozmyte, omijając ich. Poczułam uderzenie pod żebrem i okropny ból przeszywający mi stopę. Jakaś dziewczyna wpadła na mnie. Potem zataczała się  i wywróciła się pod ich stopami. Kopnęła nogą chłopaka. Przestali się całować. Cała magia prysnęła jak bańka mydlana. Muzyka oddzieliła się od dźwięku. Światła migały. Głośnik dudnił. Odeszli. Nie chciało mi się już tańczyć. Poszłam do stolika. Tomek siedział sam. Pił sok. „Już się wytańczyłaś?” „Tak.” „Czekam na Ciebie od godziny. Jest po czwartej. Niedługo zamykają. Nie czujesz się zmęczona?” „Właściwie to bardzo. Możemy iść? Albo wypiję wodę i wtedy?” „OK.” Wypiłam wodę. Wyszliśmy. Opowiadałam co widziałam. „Masz duszę artystki. Co Ty robisz na tym budownictwie?” „Nie wiem. Ojciec kazał.” „Już nie musisz robić tego, co Ojciec chce.” „Racja. Mam problem z dokumentami. Może lepiej jak studiuję?” „Tak. To trzeba wyjaśnić. Nic tu się nie zgadza.” „Masz rację. Ja nie umiem. Pomożesz mi?” „Tak. Podobało Ci się to, co widziałaś tam?” „Bardzo. Chciałabym zobaczyć to jeszcze kiedyś.” „Możesz, kiedy zechcesz.” „Jak?” „Zamknij oczy i się nie bój.” Wiedziałam do czego to zmierza. Ale zamknęłam oczy. Pocałował mnie. Delikatnie. Ledwo poczułam jego usta na moich. Tak jakby kilka kropel deszczu spadło. I to było wszystko. W kolanach miałam miękko. Serce uderzało bardzo szybko. Zaczęłam się bać. Nie wiem, czego. Przypomniał mi się mój pierwszy „chłopak”. Odsunęłam się. „Co się stało?” „Nie wiem. Boję się, że będzie źle. To nie skończy się dla mnie dobrze.” „Nic na siłę.” Odprowadził mnie do domu. Przytuliliśmy się na pożegnanie. Wychodząc powiedział „Nie jestem na Ciebie zły. Wyśpij się.” Jak to dobrze. Tak bardzo bym chciała to powtórzyć. Bardziej się boję konsekwencji. Raz dostałam nauczkę. Nie popełnię tego błędu drugi raz. Tak Allah karze dziewczyny takie jak ja. Wieczna męka niespełnionej miłości. Dziś dostałam odpowiedź od Wuja. „Nie mam wiele pieniędzy. Nie pomogę Ci. Twoja Matka odeszła. My nie mamy Twoich dokumentów. Nie chcę Cię poznawać ze swoimi dziećmi. Nie niszcz naszego życia. Są instytucje, które pomagają samotnym kobietom. Idź do nich. Albo do PCK.” To wszystko. Czułam, że nic z tego nie wyjdzie. Tylko bardzo mi smutno. Dlaczego nie chcą mnie zobaczyć. Nie prosiłam ich o pomoc. Nie chcę, żeby mnie utrzymywali. Sama sobie poradzę. Co za rodzina mi się trafiła. Allah mnie ukarze za to co napiszę. Lepiej mi bez nich niż z nimi.  Brak powiązanych wpisów. Notka opublikowana: 14 stycznia 2013 Autor: karme.lova@spoko.pl Znaleziono w sekcji: Bez kategorii  Tagi: cierpienie, facebook, grzech, impreza, kara, nieszczęśliwa, pocałunek, prześladowanie, Rodzina   Poprzedni temat: Kobieta sukcesu Następny temat: Pierwszy egzamin i sukces 