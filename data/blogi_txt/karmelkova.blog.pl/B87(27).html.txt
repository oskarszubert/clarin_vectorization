Dziś miałam swój pierwszy egzamin. Bałam się. Bo nie wiedziałam, jak wypadnę. Zaczynał się o 7.30 rano. Straszny ścisk był pod salą. Nikt nie ustawił się w kolejce. Każdy pchał się. Przyszłam o 6.45 razem z Kasią i Moniką. Dlatego weszłyśmy pierwsze. Profesor zadawał dziwne pytania. Nie było o tym mowy na wykładach. W książce też. Nawet w opracowanych pytaniach na ksero. „Pamiętajcie. Na pytanie odpowiadacie wszystkie trzy. Oceniam też umiejętność pracy w zespole. Inżynierowie pracują w grupach projektowych.” Rozmawiałyśmy między sobą i odpowiadałyśmy. Było ciężko. „No nie najgorzej wam idzie. Teraz każda z osobna. Już tak z ciekawości. Nie liczy się to do oceny.” Ja byłam na koniec. „Pani Saro, jakie są najpopularniejsze techniki wykopów w Pakistanie?” „Nie mam pojęcia…” „Żartowałem. Chciałem, żeby się pani uspokoiła. Wyniki ogłoszę jak przepytam wszystkich.” Czekałyśmy do 12.30. „Uwaga! Teraz przeczytam wyniki. Tylko pierwsza grupa wykazała się zdolnością logicznego myślenia. Zadawałem takie pytania specjalnie. Chciałem sprawdzić, czy umiecie wykorzystać informacje. Dziewczyny z pierwszej grupy dostają 5…” Potem czytał dalsze wyniki. A mi świat zawirował z radości. Tylko my dostałyśmy piątki. Trzech chłopaków czwórki. Reszta trójki i sporo do poprawki. Między innymi „koleżanki” z poprzedniej grupy. Trochę mi smutno. Odniosłam sukces na studiach. Zupełnie się na nie nie nadaję. Ale dużo się uczę i zaliczam. Chciałam się komuś pochwalić… Ojcu nie chcę. Nie chcę mieć z nim kontaktu. Matka przepadła jak kamień w wodę. Wujka nie obchodzę. Powiem Tomkowi, jak będzie odbierać mnie z pracy. Wczoraj stwierdziłam, że nie poddam się. Muszę spotkać się z Wujem. Skoro odpisał to odpisze jeszcze raz. Przekonam go do swego. Napisałam list: „Witaj Wuju, Nie chcę pieniędzy. Radzę sobie. Chcę pomocy w odnalezieniu Matki. Potrzebuję pomocy w Urzędzie. Mam problem z dokumentami. Przeczytaj proszę wszystko do końca. Ponad dwa miesiące temu byli tu Rodzice. Byłam z Matką na cmentarzu. W Pakistanie nie czcimy zmarłych. Ojciec bardzo się tym zdenerwował. Groził Matce. Potem wrócili do Lahore. Matka zostawiła mi list. Wyjawiła wiele rzeczy, które mnie zdziwiły. Byłam na nią zła. Opowiedziałam wszystko Ojcu. Zapowiedział zemstę. Potem Matka uciekła od niego. Nie mam z nią kontaktu. Boję się, że już nie żyje. Ojciec ma duży interes. I duże pieniądze i wpływy w Pakistanie. Może już ją znalazł? Chcę dostać polskie obywatelstwo i dowód. W tym potrzebuję pomocy. Może Matka Wam przesłała kiedyś mój akt urodzenia? Chociaż kopię? Ojciec miał wysłać, ale zerwałam z nim kontakt. Powiedział, że jestem dziwką. Bo kupiłam sobie spodnie. Przestał płacić za mieszkanie. Ale pracuję w restauracji. Szefowa jest ze mnie bardzo zadowolona. Studiuję budownictwo. Idzie mi średnio. Chyba zaliczę ten semestr. Wynajmuję mieszkanie. Mam chłopaka. Mam nadzieję, że zostanę jego żoną. Naprawdę radzę sobie. Ćwiczę z koleżanką wymowę po polsku. Z tyłu koperty masz mój adres i telefon. Przyjdź sam. Nie mów nic swojej rodzinie. Nie chcę niszczyć Waszego życia. Poznajmy się. Teraz nie mam już nikogo prócz Was. Zadzwoń wcześniej. Ugotuję dobry obiad. Pozdrawiam Sara” Wysłałam. Mam nadzieję, że to go przekona. Chciałabym od czasu do czasu się z nimi spotkać. Poznać ich. Byłoby miło. Po co mi ich pieniądze? Sama o siebie zadbam. Dwa miesiące temu nie uwierzyłabym w to. Teraz wiem, że sobie poradzę. Jutro mam kolejny egzamin. Dostaliśmy wcześniej listę pytań. Będzie łatwo. Napisałam odpowiedzi i nauczyłam się. Wstanę wcześniej i powtórzę. Potem idziemy z Tomkiem do Urzędu. Mam nadzieję, że coś wreszcie załatwimy. Chcę być pewna czegokolwiek. Chociaż tego, że mnie nie odeślą do Ojca. Kasia mówi, że mogliby na pierwszej wizycie mnie odesłać. Skoro nie odesłali – mam prawo tu być. Ciągle czegoś się boję. Urzędu. Swoich znajomych z Lahore. Ojca. O Matkę. Budzę się w nocy spocona. Śni mi się, że policja zabiera mnie z pracy. Jedziemy na lotnisko. Zakładają mi torbę płócienną na głowę. Zamykają w jakiejś skrzyni. Po długim czasie skrzynię otwiera Ojciec. Prowadzą mnie na środek ogrodu i przykuwają łańcuchem do drzewa. Później przychodzi mój narzeczony. Ślina cieknie mu z ust. Oblizuje się i głośno sapie. Ubranie prawie pęka na jego brzuchu. Podchodzi do mnie. Wtedy zawsze się budzę. Śni mi się to co noc. Tylko po dyskotece mi się nie śniło. Chyba byłam zbyt zmęczona. W pracy odniosłam sukces. Pani Kamilla wprowadzi do menu moje samosy. Monika opowiadała jej o nich. Wczoraj był mały ruch. Kazała mi zrobić kilka. Wszystkim smakowały. Będą trzy rodzaje. Tylko pikantne nadzienie zostaje tak jak zrobiłam. Pozostałe dwa wymyśliła ona. Ziemniaki, szpinak i czosnek. A drugie to mielona wołowina z cebulą, papryką i marchewką. To danie mogę robić tylko ja. Jestem trochę zawstydzona. Podobno nikt tak szybko nie awansował. Uwielbiam gotować. Może to dlatego tak dobrze mi to wychodzi. Powiedziała nawet do mnie „Nadia załatw sobie te dokumenty. Nie chcę, żeby tu wpadła inspekcja pracy. Będą kłopoty.” „Jaka inspekcja?” „Pracy. Sprawdzają, czy pracownicy pracują legalnie. Ty nie masz umowy.” „W czwartek idę z Tomkiem do Urzędu.” „Mam nadzieję, że to szybko załatwisz. Potem musisz zrobić książeczkę zdrowia. Bo jeszcze jest sanepid.” Teraz boję się jeszcze inspekcji pracy i sanepidu. Dziwny kraj. Tyle różnych służb… Czuję, że muszę mieć ten dowód. Inaczej nie zaznam spokoju. Gdy wracałam z uczelni, widziałam coś dziwnego. Sąsiadka z góry niosła torbę na śmietnik. „Dzień dobry.” „Dzień dobry.” Torba dziwnie piszczała. „Przepraszam, czemu pani torba tak piszczy?” „Mam tu niepotrzebne zabawki. Wyrzucam.” „Aha. Przepraszam. Do widzenia.” „Do widzenia. Miłego dnia.” Potem wrzuciła torbę do śmietnika. Zamknęła klapę. Nie daje mi to spokoju. Jak będę szła do pracy, zajrzę tam. Może można je naprawić? Wtedy można dać potrzebującym. W naszej szkole w Lahore był taki kosz. Wrzucaliśmy tam niepotrzebne rzeczy. Raz w tygodniu przyjeżdżał samochód Czerwonego Półksiężyca i zabierał. Może tutaj też jest coś takiego? Zapytam pani Kamilli.  Brak powiązanych wpisów. Notka opublikowana: 16 stycznia 2013 Autor: karme.lova@spoko.pl Znaleziono w sekcji: Bez kategorii  Tagi: Czerwony Półksiężyc, egzamin, samosy, sukces, zabawki   Poprzedni temat: Pierwsza dyskoteka. Rodzina? Przyjaciele? Następny temat: Muezzi 