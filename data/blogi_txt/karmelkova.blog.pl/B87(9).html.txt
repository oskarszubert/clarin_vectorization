Dziś jest dzień wyjścia do kina. Jestem bardzo podekscytowana. Na zajęciach nie mogłam się skupić. Cały czas myślałam, jak to będzie wieczorem. To będzie moja pierwsza wyprawa gdziekolwiek. Odkąd przyjechałam jeżdżę tylko na uczelnię. Albo do sklepu. I to wszystko. A teraz będziemy jechać 40 km! Nie mogę się doczekać. Cieszę się, że filmy są z napisami. Angielski łatwiej mi zrozumieć. Po polsku jest trudniej. Szczególnie, gdy ktoś szybko mówi. W nowej grupie jest fajnie. Jak przychodzę każdy odpowiada „cześć”. Siedzimy razem i nikt mnie nie przegania. Emocje już opadły i wszyscy traktują mnie normalnie. Czasem spotykam dziewczyny ze starej grupy. Wtedy patrzą się na mnie i coś mówią. Ale nie tak głośno. Mówią tak, żebym nie słyszała. Nie przejmuję się nimi. Po zajęciach robię hennę. Nie zarabiam dużo na tym zajęciu. Zrobiłam już tylu dziewczynom, a nadal nie uzbierałam nawet 80 zł. Dziś mają być trzy osoby. Dobrze, że nie więcej, bo zaprosiłam Kasię, Tomka i jego kolegę na kolację przed wyjściem do kina. Przyjeżdżają po mnie. To wypada, żebym ich dobrze ugościła. Chciałam zrobić szaszłyki z koziego mięsa. Niestety w sklepach jest tylko kurczak i wieprzowina. Wieprzowiny nie jadłam nigdy. Z przyczyn religijnych. Poza tym jest bardzo niezdrowa. Nie podam gościom czegoś niezdrowego. Wymyśliłam wołowinę w sosie z warzywami. Do tego miało być chapati. Chapati to takie placki. Podaje się je do prawie każdej potrawy. Podobnie smakuje polska bułka z jasnej mąki. Chapati jest mniej pulchne. W Indiach także jest podawane, ale robi się je płaskie jak naleśnik. Ja nie umiem zrobić dobrego chapati. Dlatego ugotowałam ziemniaki. W Pakistanie jemy dużo ziemniaków. Tutaj też jada się ziemniaki, więc będzie smakować. Zobaczymy. Mam nadzieję, że nikt nie wyjdzie głodny. Kupiłam dwa kg mięsa, do tego ziemniaki, warzywa. Powinno wystarczyć. Ciągle zastanawiam się, w co mam się ubrać. Mam tylko te swoje ubrania. Przez nie jestem wszędzie inna. Nie mogę przejść niezauważona. Kasia mówiła, że w tych ubraniach będę bardzo marzła. Będzie mróz, a materiały są cienkie. Kupiłabym sobie nowe. Ale najpierw buty. Przydałyby się też skarpety. Takie grube. Najlepiej wełniane. Matka napisała mi dziś mail. Że wysłała hennę. Musiała dużo kombinować, żeby Ojciec się nie dowiedział. Już nie mogę doczekać się paczki. Koleżanka z grupy Roksana powiedziała, że pewnie otworzą na poczcie. Zdziwiłam się. Podobno istnieje ryzyko ataków terrorystycznych. I takie paczki się sprawdza. To dziwne. Przecież nie jesteśmy narodem terrorystów. Większość z nas, chce normalnie żyć, uczyć się i pracować. Nigdy nie przyszło mi do głowy robić zamach. Trochę było mi przykro jak to powiedziała. Chyba to zobaczyła, bo zaczęła mnie przepraszać. Mówiła, że nie miała na myśli nic złego. Poprawiłam dziś swoją hennę. Wyglądam całkiem ładnie. Nie mogę się doczekać, aż przyjdą goście. I Tomek. Tak chciałabym zobaczyć jego oczy… Brak powiązanych wpisów. Notka opublikowana: 26 października 2012 Autor: karme.lova@spoko.pl Znaleziono w sekcji: Bez kategorii  Tagi: chapati, kolacja, kuchnia, oczy, wołowina   Poprzedni temat: Przyjdą zmiany? Następny temat: Wspaniała kolacja i kino. Zapowiedź wizyty. 