Wczoraj przysnęłam przed pójściem do pracy. Prawie zaspałam. Na szczęście dzwoniła Kasia. Pytała, czy chcę pożyczyć zeszyt z mechaniki. Dziewczyny, która jest zwolniona z egzaminu. Chciałam. Spojrzałam na zegarek. Byłam przerażona. Zostało mi 45 minut. W pośpiechu ubrałam się. Wzięłam torbę i pobiegłam na tramwaj. Ledwo zdążyłam do pracy. Wbiegłam minutę po czasie. Nikt nie zauważył. „Dzień dobry.” „Cześć. Dobrze, że jesteś. Zaczynaj.” Dzień minął mi bardzo szybko. Zanim się obejrzałam był już koniec pracy. Przebrałam się i wyszłam. Tomek już na mnie czekał. „Cześć.” „Cześć. Jak egzamin?” „Bardzo dobrze. Dostałam 5.” „Widzisz, dajesz sobie radę.” „Oj, to chyba przypadkiem. Odpowiadałyśmy w grupach. Po trzy osoby. Kasia wiedziała najwięcej.” „Nie przesadzaj. Idziemy na spacer?” „Możemy się przejść.” Chodziliśmy po starówce. Uwielbiam spacery. Z Tomkiem. To takie przyjemne, kiedy trzyma mnie za rękę albo obejmuje. Śnieg padał powoli. „Nie ruszaj się.” „Dlaczego?” „Chciałbym Ci zrobić zdjęcie. Ślicznie wyglądasz.” Zawstydziłam się. „Nie wstydź się.” „Co mam robić?” „Nic. Idź tak jak wcześniej.” I tak szłam powoli. On szedł obok mnie i robił zdjęcia. Czasem przede mną. Nie wstydziłam się tych zdjęć. Byłam ciekawa jak wyjdą. Nagle przypomniało mi się, że miałam zajrzeć do śmietnika. „Chodź, musimy jechać do mnie!” „Co się stało?” „Przypomniało mi się coś. Muszę koniecznie zajrzeć do śmietnika.” „Co?” „No chodź! Proszę! Powiem Ci w samochodzie.” Po drodze opowiedziałam, że chcę wyciągnąć te zabawki. „No dobra. Jak tak bardzo chcesz. Dla Ciebie mogę tam nawet wejść i poszukać. Mam latarkę. Poświecisz.” Dojechaliśmy na miejsce. Poszliśmy do śmietnika. Był otwarty. Staliśmy obok. Było cicho. „Widzisz kochanie, ciężko będzie znaleźć. Pamiętasz ten worek. Kolor?” „Czarny.” „Świetnie. To jak wszystkie.” „Tomek…” „No dobra. Świeć latarką. Ja będę podnosić te worki.” Podniósł pierwszy. Zwykłe śmieci. Drugi. Resztki jedzenia. Trzeci. Stare ubrania. Wyjęliśmy i położyliśmy obok pojemnika. Dopiero przy którymś z kolei coś zapiszczało. „Słyszałeś?” „Chyba nie.” „Daj mi ten worek.” Podał mi. W środku były rzeczywiście zabawki. Stara lalka bez rąk. Samochodziki. Porwane misie. „To się nie nadaje, żeby komuś oddać. Popsute.” „Czekaj! Coś piszczy.” Wyciągnęliśmy wszystko. Była taka piłeczka gumowa. Jak się ją nacisnęło, piszczała. „Tomek. Muszę przeprosić tę panią.” „Za co?” „Podejrzewałam ją o wyrzucanie dobrych rzeczy.” „Przestań. Chciałaś pomóc. Będzie się śmiała, że grzebiesz w śmieciach.” Poszliśmy w stronę klatki. „Wejdziesz na chwilę?” „Jasne.” Drzwi od piwnicy były otwarte. Podeszłam zamknąć. Zobaczyłam małe oczka. Podeszłam. Stał mały brązowo biało czarny kotek. „Tomek, zobacz. Kotek.” „No i co? Pewnie zapchlony.” „Wezmę go.” „Przestań…” Nie posłuchałam wzięłam kotka. Jest bardzo mały i chudy. Oczy ma zmrużone i obklejone ropą. Ciągle się drapie. „Sara… On jest parchaty.” „Jaki?” „Chory. Zostaw go.” „Nie mogę. Muszę mu pomóc. Wiesz, że każdy Muzułmanin powinien dokarmiać biednego kota?” „Dokarmiać. A nie brać do domu.” „Kot w domu przynosi szczęście.” „Jak chcesz.” Kotek faktycznie wygląda kiepsko. Dałam mu wodę na talerzu. Pokroiłam szynkę. Tomek pojechał do sklepu po specjalny piasek i jedzenie. „Jak nazwiesz potwora?” „Muezzi.” „Dlaczego tak?” Opowiedziałam mu historię kota Proroka. Jaką sympatią go darzył. Dla nas koty są specjalnymi zwierzętami. Ich mruczenie jest jak modlitwa. Cieszę się, że mam swojego kotka. „Wiesz co? Pójdę już. Opiekuj się swoim zwierzątkiem. Jutro po egzaminie zadzwoń. Pojedziemy do Urzędu. A potem z tym kotem do weterynarza. Jest chory.” „Na co?” „Tego dowiemy się jutro.” Pocałował mnie w policzek i poszedł. Całą noc nie spałam. Muezzi chodził po mieszkaniu i płakał. Nie umiałam go uspokoić. Nie dał mi spać, więc się uczyłam. Wszystko już umiem. Niedługo wychodzę na egzamin. Lepiej być wcześniej. Tak jak wczoraj. Piłam kawę i myślałam o Tomku. Następnym razem dam się pocałować w usta. Chyba nic złego się nie stanie.  Brak powiązanych wpisów. Notka opublikowana: 17 stycznia 2013 Autor: karme.lova@spoko.pl Znaleziono w sekcji: Bez kategorii  Tagi: egzamin, kot, Muezzi, pocałunek, śnieg, Tomek   Poprzedni temat: Pierwszy egzamin i sukces Następny temat: Wszystko jasne 