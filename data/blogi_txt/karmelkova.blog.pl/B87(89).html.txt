Prawie trzy tygodnie nie wychodziłam z domu. Tylko do pracy i na zajęcia. Poza epizodami w mojej głowie, był to czas spokojny. Monotonny. I było mi z tym dobrze. Czytałam książkę od Tomka. Początkowo szło mi trudno. Ale później, coraz lepiej. Jeszcze jej nie skończyłam, ale mi się spodobała. Była niezwykła. Oryginalna. Jak każdy prezent od Tomka. Jak On. Ale jego już nie ma! Nie będzie. ****** I w ten piątek odczytałam sms. „Proszę Cię o kolejną przysługę.” „Jaką?” „Pójdź ze mną na Bal Karnawałowy.” „Nie.” „Proszę chodź.” „Dlaczego?” „Nie mam dziewczyny. Nie chcę znów iść sam.” Nie odpisałam. Po godzinie zaczął dzwonić. Dzwonił i dzwonił. W końcu odebrałam. Rozmawialiśmy chwilę. Męczył mnie tak długo, aż zaprosiłam go do siebie, żeby wyjaśnić ten temat. Opowiedział mi o Balu. Zapewniał, że jak nie będę chciała to nie będę musiała pić alkoholu. Mówił, że koledzy się z niego śmieją, że przychodzi sam. Ze mnie też swego czasu dużo ludzi się śmiało. Że dziwnie się ubieram i źle wyglądam. Stwierdziłam, że mu pomogę. Nie jest miło być pośmiewiskiem dla wszystkich wokół. „Pójdę z Tobą. Kiedy to jest?” „Jutro.” Dobrze. Przyjedź albo przyjdź po mnie.” „Dzięki! Jesteś super. Będę o 19.00″ Pokazałam mu palcem drzwi. Chciałam się wyspać. Ale nie mogłam zasnąć. Zastanawiałam się, jak się ubrać. Niby miałam w czym iść. Miałam ładną fryzurę, nowe kosmetyki, świeżą hennę i zrobione paznokcie. Nawet przypadkiem kupiłam buty na wyprzedaży kilka dni wcześniej. A mimo wszystko się bałam. Co pomyślą sobie jego koledzy, gdy mnie zobaczą? Czy będą się ze mnie śmiać? Jaka będzie muzyka? Czy będę umiała tańczyć? A może będę potykać się o własne nogi, jak na aerobiku? Na żadne pytanie nie odpowiedziałam sobie. Zasnęłam nad ranem. Spałam do południa. O osiemnastej zaczęłam przygotowania do wyjścia. Poszło szybko i sprawnie. Byłam zadowolona z efektu. Wyglądałam bardzo fajnie. Właściwie jak normalna dziewczyna. Ładna dziewczyna. Gdyby Ojciec mnie zobaczył! Nigdy nie pozwoliłby mi tak wyjść. Wtedy pomyślałam sobie, ze nie obchodzi mnie on nic. Ani trochę. Niech sobie siedzi w tym swoim Lahore. Niech sobie knuje i spiskuje z Babką. A ja będę tu. Będę żyć jak lubię. I jak chcę. Gdy Marcin po mnie przyszedł, byłam w płaszczu. Nie zobaczył jak wyglądam. W taksówce nie odzywaliśmy się do siebie. On tylko nerwowo ruszał nogą. Ja patrzyłam za szybę. W szatni wziął ode mnie rzeczy i otworzył szeroko usta. „Ale pięknie wyglądasz.” Potem rozejrzał się szybko wokół. „Czy mogę powiedzieć, że jesteś moją dziewczyną?” Wzruszyłam ramionami. „Jeśli chcesz.” „Dzięki! Jesteś super koleżanką! Najlepszą na świecie!” Byliśmy jednymi z pierwszych gości. Usiedliśmy przy stole. Rozmawialiśmy z jakimiś jego znajomymi. Od samego początku pili wódkę. Z głośników leciała radiowa muzyka. Taka sama jak na zapleczu naszej restauracji. Byłam spięta. Z każdą chwilą przychodziło więcej osób. Podawaliśmy sobie ręce na przywitanie. Nie pamiętałam imion. Tych ludzi było za dużo. Mięso było wieprzowe, więc nie jadłam ciepłych dań. Została mi tylko sałatka jarzynowa i kwaśny śledź. Ani jedno, ani drugie mi nie smakowało. Marcin prowadził mnie prawie do każdego. I przedstawiał. Widziałam, że koledzy zerkali na niego z zazdrością. Chyba się im podobałam. Gdy poznaliśmy już wszystkich, zaczęłam się nudzić. Rozmawiali o sprawach. Które wyjaśnione, które nie. Ja siedziałam jako ozdoba. Około 22.00 wszyscy byli już pijani. Miałam już tego dość. „Kochanie, zrób mi drinka.” Powiedziałam do „swojego chłopaka”. Był trochę zdziwiony, ale nie protestował. Dostałam drinka z ciepłej wódki i fanty bez gazu. Smakował okropnie. Potem wypiłam jeszcze kilka kolejnych. I jakoś dotrwałam do końca. Trochę tańczyliśmy, trochę piliśmy. Nie pamiętam, jak wróciłam. Obudziłam się w domu. Muezzi ugniatała mnie łapami. Była głodna. Światło mnie raziło i chciało mi się pić. Poza tym, było OK. A Bal? Nudny. Gdyby nie wódka, zasnęłabym pod stołem. Mam nadzieję, że już nigdy nie pójdę więcej na taką imprezę. Brak powiązanych wpisów. Notka opublikowana: 13 stycznia 2014 Autor: karme.lova@spoko.pl Znaleziono w sekcji: Bez kategorii  Tagi: alkohol, bal, kac, karnawał, nuda, przysługa, wódka, zabawa   Poprzedni temat: Niechciane prezenty Następny temat: Samotność to taka straszna trwoga 