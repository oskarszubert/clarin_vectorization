Cały piątek byłam smutna. Nie mam ani dowodu, ani obywatelstwa. Nie mam kontaktu z Matką. Mam mnóstwo obraźliwych maili od Ojca. Moja przyjaciółka z Lahore także nie chce ze mną rozmawiać. Była u nas w domu pożyczyć książkę. Wpuściła ją Babka i opowiedziała o mnie mnóstwo kłamstw. Że sypiam z mężczyznami i się nie uczę. Teraz ona nie chce mieć ze mną kontaktu. Bo z taką nieczystą dziewczyną nikt nie chce się zadawać. Bo jak się ktoś z taką zadaje, to pewnie sam taki jest. I taka dziewczyna może też ponieść karę za to, że zadaje się z ladacznicą. Czemu moja Babka opowiada o mnie takie rzeczy? Teraz na pewno nie mam po co tam wracać. Powiedziała wszystkim, że jestem kurwą. Takich słów użyła moja przyjaciółka. To jak tam wrócę, to spotka mnie kara. Plamę na honorze trzeba zmyć. Próbowałam się wytłumaczyć, ale już ją straciłam. Jednym zdaniem moja Babka zniszczyła naszą przyjaźń. Najgorsze, że straciłam Tomka. Odrzuca połączenia, gdy dzwonię. Pisałam smsy. Nie odpowiadał. Dopiero w piątek rano napisał jedną wiadomość. „Nie szukam zabawy i kłamstw. Szukałem miłości, a znalazłem kłamstwo. Zraniłaś mnie. Jesteś zakłamana i okrutna. Nie chcę Cię znać. Nie pisz więcej.” Przeczytałam to na ćwiczeniach z mechaniki. Nie wytrzymałam i popłakałam się. Wykładowca myślał, że to przez niezaliczoną wejściówkę. „Niech pani nie płacze. Ma pani wszystko niezaliczone, ale są szanse na poprawę. Nie idzie pani najgorzej. Pani tylko myli znaki. Niektórzy nie umieją zrobić niczego.” Chciałam powiedzieć, że to przez Tomka. Na szczęście nie powiedziałam. To by było głupie. Na przerwie pokazałam to Kasi. „Nie smuć się, ja z nim pogadam. On pewnie nie wie, że Twój narzeczony to stary dziad. I że Ojciec Ci takie coś wymyślił.” „Wymyślił, bo mu się opłacało.” „Jak to się opłacało?” „Podobno dostanie za to jakiś apartament w samym centrum Lahore.” „Co? Własny Ojciec sprzedał Cię, jak przedmiot?” „U nas to normalne. W biednych rodzinach albo na wsiach sprzedaje się dziewczynkę za kozy. Albo inne zwierzęta.” „Myślałam, że to pojedyncze przypadki.” „To norma. Mój Ojciec jest bogaty. Zadaje się z bogatymi. I dlatego dostanie apartament, a nie kozę.” „Ale to jest chore!” „Nie. Dzięki temu spłacam dług, za trud i pieniądze włożone w moje wychowanie.” „Co Ty opowiadasz! Przestań tak mówić! Nie myślisz w sposób normalny.” Później prawie się o to pokłóciłyśmy. Teraz myślę, że ona chyba ma rację… Potem Kasia powiedziała mi, że robi przyjęcie andrzejkowe. Nie wiedziałam, co to andrzejki. Ale poszłam. Okropnie się wstydziłam. Nie miałam ze sobą niczego oprócz chipsów i paluszków. Okazało się, że wystarczy. Przyjęcie było fajne. Stwierdziłam, że już mi wszystko jedno. Piłam wino. Nie uczestniczyłam jedynie we wróżbach. Wszyscy się dziwili. Powiedziałam, że moja religia tego zakazuje. Nigdy więcej nie skorzystam z żadnej wróżby. Już te czterdzieści dni klęski mi wystarczy. Odstresowałam się na imprezie. Zapomniałam o wszystkim. Opowiadałam nawet jakieś dowcipy. Przypomniały mi się. Wszyscy się śmiali. Nigdy nie opowiadałam dowcipów. Zawsze myślałam, że nie umiem. Nawet tańczyłyśmy. Bardzo lubię tańczyć. Wyszło śmiesznie. Tutaj tańczy się inaczej. Dziewczyny chciały, żeby je uczyć różnych ruchów. Było mnóstwo śmiechu przy tym. Około 23 przyszedł Tomek z kolegami. Jak mnie zobaczył, wyszedł. Ja popłakałam się. Jego koledzy zostali. Ale ze mną nie rozmawiali. Było mi przykro. Ucichłam i siedziałam na fotelu. Dla mnie impreza skończyła się. Zostałam na noc u Kasi. Długo rozmawiałyśmy. Powiedziała, że z nim to załatwi. Że tak być nie może. Całą sobotę wymiotowałam. Bolała mnie głowa i chciało mi się pić. Więcej nie tknę wina. Dziś sprzątałam mieszkanie. Czekam na informacje od Kasi. Dziś miała spotkać się z Tomkiem… Brak powiązanych wpisów. Notka opublikowana: 02 grudnia 2012 Autor: karme.lova@spoko.pl Znaleziono w sekcji: Bez kategorii  Tagi: andrzejki, impreza, nieszczęśliwa miłość, rozstanie, taniec, Tomek, wino   Poprzedni temat: Klęska za klęską Następny temat: Rozmowy. 