Próbowałam dziś na wizycie namówić Panią Doktor, aby nie przepisywała mi już leków. Są drogie, a panie w aptece zawsze dziwnie na mnie patrzą, gdy je kupuję. W dodatku muszę pilnować wyznaczonych godzin. To jest kłopotliwe szczególnie w pracy i na uczelni. „Wiesz dlaczego tak dobrze się czujesz?” „Bo jestem już zdrowa.” „Tak Ci się wydaje. Nie bierzesz narkotyków, nie pijesz alkoholu. Uczęszczasz na terapię i jesz leki. A czy pamiętasz już wszystko? Potrafisz się w każdej sytuacji opanować? Tylko powiedz prawdę.” Nie chciałam kłamać. „Jak Tomek ostatnio był u mnie bardzo się zdenerwowałam. Musiałam zjeść tabletki. Te, od nagłych sytuacji.” „Czy potem miałaś z nim jeszcze jakiś kontakt?” „Widziałam go przez okno. Jak szedł z dziewczyną. Obejmował ją… I dzwoniłam do niego. Wczoraj na policji.” „I jak się wtedy czułaś?” „Było mi ciężko. Przykro. Bardzo bolało… Boli, bo tych dobrych chwil już nie będzie. Myśl o tabletkach przeszła mi przez głowę.” „Ale nie wzięłaś?” Pokiwałam głową. „Dlaczego?” „Bo nie mogę zawsze ich jeść, kiedy się zdenerwuję.” Pani Doktor zaczęła pisać coś na laptopie. Po chwili wydrukowała mi receptę. „Proszę. To dla Ciebie. Wykup sobie lekarstwa. Tabletek na nagłe wypadki już Ci nie wypisałam. Masz jeszcze kilka i to powinno Ci wystarczyć. Zauważ, że to dla Ciebie krok do przodu. Jeszcze niedawno na oddziale, a teraz znalazłaś mieszkanie – zupełnie sama i podpisałaś umowę. Znów studiujesz i dobrze Ci idzie. Wspominałaś, że chcesz malować obraz na konkurs i masz pomysł. Wróciłaś do pracy. Może nie jest tak dobrze jak wcześniej, ale w Twojej sytuacji stałe zatrudnienie to podstawa.” Pokiwałam głową. Chciałam podziękować, że po raz kolejny uświadomiła mi coś ważnego. Wtedy włączyła się cicha melodyjka w jej telefonie. Koniec spotkania. „Poczekaj!” Odwróciłam się. „Postaraj się wreszcie przeczytać ten list. Nie możesz tego odkładać w nieskończoność.” Do domu postanowiłam iść na pieszo. Szybko tego pożałowałam. Wiatr był zimny i wilgotny. Miałam wrażenie, że moje ubrania nasiąkają tą wilgocią i lepią mi się do skóry. Nim doszłam do domu, kompletnie przemarzłam. Kupowałam te ubrania rok temu, a już się do niczego nie nadają. Za duże i sprane. Myślę tak sobie cały czas o dzisiejszej wizycie. Może to i dobrze, że muszę jeszcze tam chodzić. Za każdym razem uświadamiam sobie coś ważnego. Dziś zrozumiałam, że muszę sobie ułożyć tutaj życie. Ułożyć życie, to znaczy dostać obywatelstwo. Cały czas mam przedłużaną zgodę na pobyt. Co będzie, gdy pójdę teraz? Wizyta się zbliża, a ja mam za sobą takie ekscesy. Jeśli urząd jakoś się dowie, co zrobiłam? Jeśli stwierdzą, że muszę wrócić do Lahore, bo takich tu nie chcą? Co ja wtedy zrobię? Ojciec to by mnie chyba zabił. Ja nawet nie chcę tam wracać. Tęsknie za zapachami, tęsknię za kolorowymi ubraniami, za ulicami, za tym miastem. Ale nie ma tam nikogo życzliwego mi. Nie po tym, co zrobiłam. Już wtedy, gdy Kuzyn przyjechał, musiałam zaczynać wariować… Zachowywałam się jak nie ja. Robiłam dziwne podstępy. Zamiast przeczekać do ich wyjazdu. Albo uciec do innego mieszkania. W tym mieście by mnie nie znalazł. Nikt by mu nie pomógł. Ehh, jak ja tego żałuję… Zrobiłam sobie herbatę miętową. Na stole położyłam list. Miałam go przeczytać. Według Pani Doktor to takie łatwe. Dla mnie najtrudniejsza rzecz na świecie. Tak długo nie otwierałam tej koperty. Sama nie wiem, czy chcę wiedzieć, co Matka napisała. Kolorowa koperta mogła być tylko od niej. Zaczęłam ją dokładnie oglądać. Zdziwiłam się. Dopiero zauważyłam, że została nadana z Holandii. Cały czas byłam przekonana, że z Indii. Przecież tam moja Matka miała się udać. Robiłam głębokie wdechy i wydechy. Ale nie przełamałam się, żeby otworzyć. Gdy już prawie byłam zdecydowana usłyszałam domofon. To był Marcin. Wpuściłam go. Był bardzo zadowolony. Dał mi do podpisania jakąś kartkę. Nie czytałam zbytnio, bo tak nieczytelnie napisał, że nie miałam ochoty tego czytać. Zapytał, czy może dostać herbatę. Niechętnie zgodziłam się. „Jaka fajna koperta. Skąd masz?” Uniosłam brew. Głupie pytanie. Nic dziwnego, że ma słabe wyniki. „Dostałam. Ktoś mi przysłał.” „Kto? Taka kolorowa.” „Moja Matka z Holandii.” „Twoja Matka jest Holenderką?” „A Twoja? To chyba niekulturalne zadawać takie pytania.” Warknęłam. Opuścił oczy. „Przepraszam. Nie chciałem Cię zdenerwować.” Sięgnął do kieszeni i dał mi moją kartę sim. Ucieszyłam się z tego. Muszę sobie kupić jakiś telefon. Byłoby mi łatwiej. Siedzę sobie teraz i myślę o terapii. Dobrze, że będę tam chodziła. Nie jestem jeszcze gotowa, by mierzyć się ze wszystkim samemu. Przykładowo ten Marcin strasznie mnie zdenerwował. Żeby tak wtrącać się w cudze życie. I bezczelnie zadawać takie głupie pytania! Mam nadzieję, że już go nie spotkam. I że do mnie nie przyjdzie. Gdyby nie on, przeczytałabym ten list. A tak, straciłam odwagę i przełożyłam to na jutro. Chciałabym go w końcu przeczytać. Znaleźć w sobie odwagę i dowiedzieć się, co się dzieje z moją Matką.  Brak powiązanych wpisów. Notka opublikowana: 26 listopada 2013 Autor: karme.lova@spoko.pl Znaleziono w sekcji: Bez kategorii  Tagi: list, Marcin, Matka, policja, postępy, przemyślenia, recepta, terapia, zadowolenie Poprzedni temat: Prawda jak oliwa Następny temat: Tajemnica kolorowej koperty 