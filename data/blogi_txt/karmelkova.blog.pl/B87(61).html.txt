Ostatnio wszystko jest trudne. Widuję się z Tomkiem rzadko jak nigdy. Nie mogę przecież Ojcu powiedzieć, co miało miejsce między nami. Będziemy razem, ale moja Rodzina musi wyjechać. Przecież Ojciec musi w końcu wrócić do Lahore prowadzić interesy. Ostatnio nie był tu długo. Mam nadzieję, że teraz także nie zostanie długo. Babka na pewno wróci z nim. Owais pojedzie do Anglii. I znowu będę bez nich. Może to okrutne, ale lepiej mi z tą Rodziną, gdy jest daleko. Kocham Ojca, ale gdy dzielą nas te kilometry. Wystarczy mi kontakt z nim na Skype. Nie potrzebuję widzieć się co dzień. Usługiwać mu. Kiedyś to była dla mnie normalność. Teraz mnie to denerwuje. Widzę jak żyją moje koleżanki stąd. I wiem, że ja też chcę tak żyć. Jestem wdzięczna mojej Matce, że mnie tu przysłała. Otworzyły mi się oczy. Wcześniej byłam ślepa. Poruszałam się jak dziecko we mgle. Żadnej decyzji nie potrafiłam podjąć sama. Teraz nie wyobrażam sobie pytać Ojca o niektóre sprawy. Przez ten niecały rok oddaliłam się od Rodziny. Zbliżyłam się do swoich rówieśników z tego miasta. Jestem coraz mniej inna. Nawet mi przez myśl nie przechodzi, że ktoś spojrzałby na mnie krzywo. Zrozumiałam, że ludzie patrzyli na mnie, bo byli ciekawi. Tego jak wyglądałam. Nie widziałam tu nikogo, kto ubierał się tak, jak ja wcześniej. Sama też dziwiłabym się, gdybym na ulicach Lahore zobaczyła Japonkę. Na pewno patrzyłabym się na nią. Wiem, że na pewno tam nie wrócę. Nie chcę. Tutaj jest mi lepiej. Czasem przemyka mi przez myśl, że Ojciec będzie chciał mnie na siłę wywieźć. Kiedyś rzuciłabym się w poduszki i płakała. A potem grzecznie podreptała obok niego do samolotu. Teraz nie dam się zabrać do Pakistanu. Ucieknę do łazienki i zadzwonię na policję. Powiem, że Rodzina chce mnie zabrać. Tutaj nie można więzić pełnoletniej córki. Dlatego zawsze przy sobie mam telefon. Po tym, jak obcięli mi włosy, mogę się po nich wszystkiego spodziewać. Na razie nic nie wskazuje na to, że chcą tak zrobić. Ale kto wie? Przykładowo Ojciec znów jest dla mnie dobry. Pytałam go, gdy Babki nie było w pobliżu „Dlaczego najpierw tak źle mnie traktowałeś, a teraz jesteś dobry?” „Bo denerwowały mnie Twoje włosy. Tak nie przystoi takiej dziewczynie jak Ty.” Kiełkuje mi w głowie nadzieja, że może namówię go na sfinansowanie mi innych studiów. Zauważyłam przypadkiem ogłoszenie, że na Uniwersytecie jest Malarstwo. To byłby kierunek dla mnie. Mogłabym robić i uczyć się tego, co kocham. Tak długo nie trzymałam pędzla w dłoni! Gdy ostatnio zabrałam się do malowania Muezzi, poczułam się jak w raju. Zapomniałam o swoim wyglądzie księżyca w pełni. O tęsknocie za Tomkiem. Wszystko wyszło mi z głowy. Poczułam się wolna i spokojna. Jednocześnie zauważyłam jak słabe są moje umiejętności i technika. Te studia byłyby szansą na odmianę. A może zostałabym sławną malarką?  Brak powiązanych wpisów. Notka opublikowana: 19 maja 2013 Autor: karme.lova@spoko.pl Znaleziono w sekcji: Bez kategorii  Tagi: nadzieja, obrazy, pasja, Rodzina, studia, szczęście, tęsknota   Poprzedni temat: Turban Następny temat: Najważniejsze jest zdanie Kuzyna 