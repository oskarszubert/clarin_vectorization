Wczoraj spotkałam się z Kasią i Jowitą. Jowita to moja najlepsza koleżanka z nowej grupy. Tak się fajnie złożyło, że czwartki mamy wolne i my i Kasia. Dzięki temu w środowe wieczory możemy przesiadywać do późnej nocy. Byłyśmy u Kasi. Brakowało mi takich kobiecych spotkań. Zrobiłam dziewczynom i sobie brwi. Rozmawiałyśmy, słuchałyśmy muzyki i śmiałyśmy się. Dziewczyny piły wino, a ja sok malinowy i herbatę z cynamonem. Było mi prawie tak fajnie jak rok temu na pierwszych spotkaniach z Kasią. Mimo, że tamten okres był dla mnie trudny, wspominam go miło. To był początek mojej przemiany, która cały czas trwa. Kasia opowiadała o Pawle, którego spotkała. Spotykają się już jakiś czas. Jest w nim bardzo zakochana. I szczęśliwa. Od jej opowieści ścisnęło mnie w dołku. Zrobiło mi się zwyczajnie smutno. Cały czas bardzo cierpię. Nie rozumiem, dlaczego mnie zostawił. Mam wrażenie, że to był tylko pretekst. Nie mogę się z tym pogodzić. Zaczęłam opowiadać o tym dziewczynom. Wtedy Jowita zaczęła mnie wypytywać. „Czemu z nim nie porozmawiasz? Próbowałaś się skontaktować?” „Nie.” „No właśnie. Przecież on już wrócił z tej Holandii.” „Wiem. Dzwonił do mnie.” „I co?” „Nie odebrałam za żadnym razem.” „Jaka Ty głupia jesteś! Dlaczego nie odebrałaś?!” „Bo… się bałam, że dzwoni z litości.” Po nitce do kłębka i dziewczyny wyciągnęły ze mnie wszystko. Moje kompleksy i wstyd z powodu tego jak wyglądam. Długi czas niedbania o siebie zrobił swoje. Ja na siebie nie patrzę, jak nie muszę… „No cóż. Jesteś zapuszczona. Oprócz ładnych brwi  i rzęs, to wyglądasz jak lumpiara.” „Jak kto?” „No taka brudaska, która nic ze sobą nie robi.” Kasia była tym razem bezlitosna. Do tego dołączyła się Jowita. „Widziałam na w-fie jak się przebierałaś. Nie jest za ciekawie… Raczej przykro się na Ciebie patrzy.” „Ale ja nie śmierdzę.” „Nikt nie mówi, że śmierdzisz. Wyglądasz tragicznie. Nie dbasz o siebie zupełnie. Kobieta, która nie dba o siebie, nie pociąga mężczyzny. Ale nie martw się. Pomożemy Ci. Co nie Kaśka?” „No jasne.” No i ułożyły jakiś plan pt. „Nowa Sara”. Plan przewiduje zakupy w weekend. I zapisanie się na aerobik. Tego się boję, bo nigdy nie byłam. Oglądałam w internecie takie treningi. Lubię tańczyć, ale z tańcem to nie ma wiele wspólnego. Takie mechaniczne ruchy do muzyki, która mi się nie podoba. Poza tym nie mam takich ładnych ubrań do ćwiczeń. Obawiam się, że nie poradzę sobie na tych zajęciach. Chociaż z drugiej strony nie mogę się doczekać, bo dziewczyny mówią, że to super sprawa. W piątek idziemy ćwiczyć pierwszy raz. Dobrze, że idą ze mną, bo sama bym się nie odważyła.  Brak powiązanych wpisów. Notka opublikowana: 24 października 2013 Autor: karme.lova@spoko.pl Znaleziono w sekcji: Bez kategorii  Tagi: brwi, herbata, postanowienia, spotkanie, ubiór, wino, wygląd   Poprzedni temat: Powrót do korzeni Następny temat: Niespodziewane spotkanie 