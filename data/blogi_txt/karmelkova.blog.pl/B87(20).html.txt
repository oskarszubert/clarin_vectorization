Zaczęłam chodzić na zajęcia. Bo Ojciec napisał, że wie. Że prawie tydzień nie byłam na uczelni. Skąd on to wie? Może zgadywał, bo tak długo mnie zna? Jest na mnie wściekły. Że płaci pieniądze, żebym się uczyła. A ja się nie uczę. Nie chcę się tego uczyć. Myślałam, że uczelnia wysłała list do Ojca, że mnie nie ma. Pytałam w dziekanacie. Pani powiedziała, że nie powiadamiają Rodziców, bo jesteśmy dorośli. I nie wiem, skąd on wie. Ale wie. Wie też o moich kiepskich wynikach. Wszystko wie. Ja mu tego nie mówiłam, żeby się nie denerwował. To kto mu to powiedział? Byłam w poniedziałek w Urzędzie Miasta. Chodziłam od pokoju do pokoju. Panie chciały pomóc. Mówiły, że takiego przypadku nie było. Jedyny dokument to paszport. Jeśli chcę polski dowód osobisty, muszę wystąpić o obywatelstwo. I wykazać, że ktoś z Rodziców jest Polakiem. Byłyśmy u Kierowniczki referatu. Powiedziała, że powinnam mieć obywatelstwo, skoro studiuję na polskiej uczelni. Właściwie nie dowiedziałam się niczego konkretnego. Panie powiedziały, że muszą to konsultować z prawnikiem i sprawdzić mnie w bazie danych. Mam przyjść w czwartek na 14.00. Wtedy powiedzą mi jaki dokładnie jest mój status. I jakie dokumenty muszę pokazać. Najlepiej by było, gdybym pokazała akt urodzenia. Ten dokument ma Ojciec. Nie wiem, co mu powiedzieć. On mi tego aktu nie da. Nikt z Rodziny też nie. Muszę coś wymyślić! Muszę dostać dowód osobisty. Bez tego nic nie załatwię. Tak mówiła pani z urzędu. Podobało mi się, że nikt nie pytał o nic. Nie chciały wiedzieć, po co mi to obywatelstwo. Dlaczego nie chcę wrócić do Ojca. Nikt nie podejrzewa, że chcę uniknąć małżeństwa. Nie musiałam załatwiać sprawy w obecności żadnego mężczyzny z Rodziny. W Lahore prawdopodobnie nic bym nie załatwiła. A tutaj załatwiłam wszystko. To znaczy, dowiedziałam się czegoś. I dostałam kolejną wizytę. Szybko i za darmo. Nie musiałam płacić za rozpoczęcie mojej sprawy. To mi się podobało. Poczułam się niezależna. Przynajmniej w rozmowie. Nie potrzebuję zgody Ojca na ten dokument. A tego bałam się najbardziej. Kasia była zła po wyjściu z Urzędu. „Czemu się denerwujesz?” „Bo nic nie załatwiłaś. Jak zwykle. Siedzą te baby, piją kawę i nic nie umieją.” „Dlaczego tak mówisz? Przyjęły mnie dziś. Nie musiałam nic płacić. Nie potrzebowałam zgody Ojca. Tak szybko dowiedzą się co robić… Jestem zadowolona.” „Gdzie Ty mieszkałaś? Odkąd masz 18 lat, Ojciec do niczego nie jest Ci potrzebny. Wszystko musisz załatwiać sama w swoim imieniu.” „Naprawdę?” „Tak. Wiesz co? Tak sobie myślę, że trochę lepiej mówisz po polsku. Wcześniej było Cię trudno zrozumieć. Teraz też, ale jest lepiej.” „Umiem bardzo dobrze język polski. Ale mówienie jest straszne. Nie miałam, gdzie ćwiczyć w Lahore. Matka zawsze mówiła powoli i wyraźnie. Tu nie rozumiem wiele z tego co ktoś mówi.” Później byłyśmy na zapiekankach. Dobry obiad. Za trzy złote najadłam się. Chyba będę sobie robić w domu. Wystarczy bułka, ser, cebula i ketchup. Pasztet już mi się znudził. Znam wszystkie smaki. „Sara, a Ty szukasz tego swojego Wujka?” „Nie.” „Dlaczego?” „Nie wiem jak.” „Musimy go znaleźć. Zawsze pomoże Ci załatwić swoje sprawy. Może będziesz mogła u nich mieszkać?” „A po co? Przecież mam to mieszkanie, za które płaci Ojciec.” „No właśnie! A co jak przestanie płacić? Nie myślałaś o tym, żeby się wyprowadzić? Żeby Cię nie znalazł?” „Czasem myślę o tym. Tak sobie marzę. Wiem, że to niemożliwe…” „Dlaczego niemożliwe? Wyprowadzisz się i uwolnisz się od niego. Pójdziesz do jakiejś pracy, będziesz miała na swoje wydatki. Teraz nawet nie masz na jedzenie. Bez sensu takie życie. Jesteś tutaj, a on robi z Tobą co chce.” „Racja.” Kasia ma rację. Ale nie wie, że jak ucieknę, to Ojciec zrobi wszystko, żeby mnie znaleźć. A jak znajdzie to pewnie zatłucze. Za taką obrazę. Ucieczka od małżeństwa. To będzie plama na honorze dla całej Rodziny. Żeby ją zmyć, będzie musiał mnie ukarać. Boję się tego. Bo takie kary są gorsze od zwykłej chłosty. Dziś umówiłam się z Tomkiem. Ma przyjść do mnie po pracy. Chcę mu opowiedzieć o swojej sytuacji. Nie wyobrażam sobie, co zrobi. Próbowałam kilka razy jak zacząć opowiadać. Z nerwów nie wymyśliłam nic! Spisałam tylko na kartce najważniejsze rzeczy. Nie chcę w nerwach czegoś zapomnieć.  Brak powiązanych wpisów. Notka opublikowana: 28 listopada 2012 Autor: karme.lova@spoko.pl Znaleziono w sekcji: Bez kategorii  Tagi: obawy, obywatelstwo, urząd, zapiekanka   Poprzedni temat: Narzeczony Następny temat: Klęska za klęską 