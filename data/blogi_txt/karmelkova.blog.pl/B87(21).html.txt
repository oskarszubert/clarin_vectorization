Ostatnio na rynku spotkałyśmy Cygankę. Powiedziała, że mi powróży. Nie chciałam, bo to niezgodne z moją religią. Myślała, że chodzi o pieniądze. Powiedziała, że mam cygańską urodę i powróży mi za darmo. Dalej nie chciałam. Kasia powiedziała „Przestań, to tylko zabawa… Nic złego się nie stanie!” Cyganka wzięła moją dłoń. Długo patrzyła. Powiedziała, że nad moim życiem widzi same problemy. Szczególnie teraz. „Masz niewielkie szanse, żeby z tego wyjść. Toniesz dziecko.” A potem uciekła. Pomyślałam sobie, że to kara słuchanie wróżb… Wiedziałam, że będzie źle. Same złe wydarzenia i wiadomości. Nie wiem, które gorsze. Faktycznie ta wróżba się sprawdza. Rozmawiałam z Tomkiem. Opowiadałam mu o swoim dzieciństwie w Pakistanie. O Matce i Ojcu. O Rodzinie z Polski, którą trzeba znaleźć. Powiedział, że pomoże. O tym, że chcę dostać obywatelstwo. To znaczy udowodnić, że powinnam mieć. Przecież moja Matka jest z Polski. Ucieszył się. „A dlaczego chcesz mieć to obywatelstwo?” „Żeby Ojciec przestał mną kierować. Chcę rzucić te studia. Iść do pracy. Zmienić mieszkanie. Pójść na studia o sztuce…” „No to co Ci stoi na przeszkodzie?” „Brak dowodu i meldunku. Muszę uciec od Ojca jak najszybciej.” „Dlaczego?” „Bo chce przyspieszyć ślub z moim narzeczonym.” „Narzeczonym?! Co kurwa?! Masz narzeczonego? Dlaczego nie powiedziałaś mi wcześniej? Udajesz taką porządną i miłą! Oszukujesz jego i mnie!” „Ale ja nawet nigdy z nim…” „Gówno mnie to obchodzi! Co mnie obchodzi, że nie spaliście razem! Nie chcę Cię znać! Telefon sobie zatrzymaj!” Wstał i wyszedł. Nie chciał mnie posłuchać. Nie interesowało go, że nawet z nim nie rozmawiałam. Że to mój Ojciec wszystko zaplanował. Wiedziałam, żeby nic nie mówić. Płakałam ze dwie godziny. Potem zadzwoniłam do Kasi. Przyszła z Roksaną. Zrobiłam im herbatę i opowiedziałam o Tomku. Kasia mnie pocieszała. Roksana trochę mniej. Bardziej wypytywała mnie o wszystko. Pewnie była ciekawa. Na studiach też nie jest lepiej. Mechaniki jednak nie zaliczyłam. Pomyliłam kierunki sił. Oprócz matematyki i filozofii wszystko mam do tyłu. I jakimś cudem Ojciec się o tym dowiaduje. „Potrzebna Ci chłosta Nailo. I dyscyplina. Trzeba Ci wbić wiedzę do głowy.” Takie maile mi pisze. Postanowiłam odpisać mu, jak na to zasłużył. „Głodna nie mogę się uczyć. Muszę jeść pasztet. Nawet nie wiem, czy jest drobiowy, czy wieprzowy. Z pieniędzy, które wysyłasz, mam tylko na śniadania. Czy to godne ciągle jadać u innych ludzi? Jak to świadczy o naszym Kraju? Jesteśmy ludźmi żebraków?” Nic nie odpisał. Nie wiem, co to oznacza. Pewnie się wściekł. Jako kobieta nie powinnam tak mówić do mężczyzny. A tym bardziej jako córka. Nie przystoi tak się do Ojca odzywać. W końcu to jego pieniądze. Ja jestem jego córką i on może o mnie decydować. Chociaż tego nie chcę. Jakbym miała mało problemów, w Urzędzie też poszło źle. Teoretycznie obywatelstwo mam. Ale muszę to udowodnić. Kierowniczka powiedziała, że ustawa o repatriacji mnie nie dotyczy. Mogłaby to podciągnąć, gdybym była z ﻿﻿﻿Kazachstanu, Turkmenistanu, Armenii… I wielu innych krajów. Ale nie z Pakistanu. Niby nabyłam obywatelstwo przez urodzenie. Ale oprócz paszportu nie mam nic. Aktu urodzenia swojego, Matki i jej paszportu. Więc bez tych dokumentów nie udowodnię, że ja to ja. Nikt mnie nigdy nie zgłosił w Polsce. Więc tu nie istnieję. Pani za to stwierdziła, że w zasadzie przebywam tu nielegalnie. I że na uczelni chyba ktoś nie dopełnił formalności. Powiedziała, że muszę sprowadzić dokumenty. Wytłumaczyłam jej wszystko. Że Ojciec nie da mi tego aktu. Bo w Pakistanie jestem własnością Ojca. I jak on nie chce, to nic nie zrobię. Zdziwiła się. Potem zamyśliła. „Muszę panią umówić z prawnikiem. Niech pani zostawi swój numer. Będziemy dzwonić. To bardzo skomplikowana sprawa.” I to wszystko. Więc nie dostanę dowodu. Nie ucieknę przed Ojcem. Wiedziałam, że ta wizja Kasi jest za piękna. I jest tak, jak mówi Koran. Nie można tego robić. „Każdy kto udaje się do wróżbity i wierzy w to o czym go poinformuje, jego modlitwy będą odtrącone przez kolejne 40 dni.” Sama nie poszłam do Cyganki. Ona przyszła do mnie. I ściągnęła na mnie karę za grzechy. Po tej wróżbie modliłam się o: małżeństwo z Tomkiem, Polskie obywatelstwo, dowód osobisty, pracę, inne mieszkanie, odnalezienie Matki i Rodziny, studia o sztuce, wizytę w Meczecie. Przez tą wróżbę żadna się nie spełni. A może to świętokradztwo z mojej strony? Może nie mam prawa o tym marzyć?  Brak powiązanych wpisów. Notka opublikowana: 29 listopada 2012 Autor: karme.lova@spoko.pl Znaleziono w sekcji: Bez kategorii  Tagi: kłótnia, modlitwa, obywatelstwo, Rodzina, smutek, wróżba   Poprzedni temat: Urząd Miasta Następny temat: Przyjaźni już nie będzie 