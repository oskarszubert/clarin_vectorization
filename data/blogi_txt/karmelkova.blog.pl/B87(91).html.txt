Nigdy nie zrozumiem ludzi. Nigdy nie zrozumiem tego świata. I na pewno siebie nigdy nie zrozumiem. Tydzień temu Marcin wepchnął mnie w szpony depresji. Wystarczyło, że powiedział to, czego przez długi czas próbowałam „nie wiedzieć”. Poczułam się najbardziej samotną dziewczyną na świecie. W jednej chwili mój umysł oblepiła biała pajęczyna przerażenia. Świadomość tego, że moje pozory normalnego życia w Polsce niedługo się rozsypią. Niepokój o Muezii. Tęsknota za Tomkiem. Nawet za Rodziną. Żal tego, że odepchnęłam od siebie Marcina. Nie wiem, jak długo byłabym w tym stanie. Może jeszcze dzień. Może jeszcze dwa. A może kilka tygodni. To było tak, jakby w jednej chwili ktoś mi powiedział „Halo! Obudź się pokrako! Nic z tego nie będzie. Nie pomogą Ci studia, ani praca. Ani nawet to mieszkanko. To już koniec.” Nagle straciłam wszelkie złudzenia. Wyparowały ze mnie nadzieja i marzenia. Chyba nie było konkretnego powodu, bo dziś wiem, że mogę walczyć. Muszę. Kilka dni jednak straciłam. Zamknęłam się w sobie. Znów zaniedbałam higienę osobistą i ubierałam się w byle co. Kilka osób z grupy nawet mnie przeprosiło. Chyba myśleli, że to przez ich zazdrość i przytyki byłam w dołku. To było nawet miłe. Patrzeć na tę udawaną skruchę. Dawać się przytulać i obejmować. Jeść ich bułki z serem i sałatą. A potem popijać colą. Patrzeć na ich wybałuszone oczy. Pełne nadziei, że dzięki gastronomicznemu przekupstwu, mój żal pryśnie. I dziś prysł. Nie przez bułki z serem bynajmniej. Około południa wyszłam z uczelni. Było okropnie zimno. Na ramieniu niosłam teczkę ze szkicami w formacie A1. Pasek ześlizgiwał mi się z ramienia. Musiałam przytrzymywać go dłonią. Miałam grube rękawiczki a i tak szybko rozbolały mnie palce. O stopach nie wspomnę. Miałam już powoli myśli, że nie uda mi się dojść do domu bez odmrożeń. W pewnej chwili usłyszałam swoje imię. Obejrzałam się. To Marcin szedł ze swoim kolegą. „Zaczekaj!” Podbiegł do mnie. Zapytał co u mnie. I wtedy byłam szczera. Jak nieczęsto w swoim życiu powiedziałam to, co czułam. „Ech… to nie tak miało być. Nie tego chciałem.” „A czego?” „Nie ważne. Może podwieźć Cię do domu?” Zgodziłam się bez wahania. Jechaliśmy w milczeniu. W końcu on odezwał się pierwszy. „Pójdziesz ze mną do kina?” Zgodziłam się. Potem dopytałam na co. Na drugą część Hobbita. Kiedy? Jutro. Sama jestem zdziwiona swoją decyzją. A jeszcze bardziej tym, że dzięki tej propozycji zrobiło mi się przyjemnie! Naprawdę. Cieszę się, że wyjdę z domu. No i cieszę się, że idę z nim. Taka mała rzecz, drobny gest, a tak mnie uszczęśliwiła. Właściwie, to nie mogę się już doczekać jutra. W duszy trochę żałuję, że to nie Tomek. Ale nie mogę się wiecznie oglądać za siebie. Wyjście do kina to przecież nic złego. Tym bardziej, że gdzieś tam głęboko w środku czuję, że to będzie dobry dzień. Zobaczymy, co z tego wyjdzie. Jestem strasznie ciekawa. No i czy mogę uznać to za randkę? Nie wiem. Ale czuję się dobrze dziś! Jak w tej piosence.   Brak powiązanych wpisów. Notka opublikowana: 25 stycznia 2014 Autor: karme.lova@spoko.pl Znaleziono w sekcji: Bez kategorii  Tagi: ciekawość, codzienność, kino, Marcin, mróz, nadzieja, nastrój, randka, zima Poprzedni temat: Samotność to taka straszna trwoga Następny temat: Wygląd jednak jest ważny 