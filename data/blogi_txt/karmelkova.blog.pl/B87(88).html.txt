Postanowiłam, że w tym roku nie będę do nikogo chodzić z okazji Świąt. Nawet zgodziłam się na nadgodziny w weekend przed. Ruch nie był zbyt duży, ale realizowaliśmy zamówienia do domów. Przy tej okazji sama wzięłam też sporo jedzenia do siebie. Pracowałam od rana do nocy. Chciałam zapomnieć o sytuacji na uczelni. Cały czas nie mogę tego zrozumieć. Byłam lubiana w grupie, póki nie osiągnęłam sukcesu. Nawet Jowita trochę się obraziła. Jak byłam gorszą od niej studentką, było dobrze. Teraz nie dzwoni do mnie, ani nie pisze od piątku. Kasia zapraszała mnie do siebie na wigilijną kolację. Odmówiłam. Nie chcę obchodzić nie swoich Świąt. Musiałabym też zrobić prezenty, a nie mam już pieniędzy. Wszystko prawie wydałam na kosmetyki, ubrania i fryzjera. Chcę teraz trochę zaoszczędzić. Pani Kamilla dała nam premię. Wszyscy dostali dużo, tylko ja 200 zł. „Ponieważ w tym roku było z Ciebie więcej szkody niż pożytku. Oblałaś Wiolę sosem, chorowałaś, nie przychodziłaś. Parę razy dziwnie się zachowywałaś.” No cóż. Nie zasłużyłam nawet na to, co dostałam. Myślałam, że dziś sobie posiedzę w spokoju. Wzięłam rano gorącą kąpiel. Potem jadłam ciasto i piłam herbatę. Nie ubierałam się ładnie, ani nie malowałam. Leżałam z Muezzi na kanapie i odpisywałam na życzenia świąteczne. Każdemu dziękowałam za miłe chęci. Zaczęłam podsypiać, gdy ktoś zadzwonił domofonem. Zapytałam kto, ale usłyszałam tylko trzeszczenie. Pięknie. Jeszcze tego mi brakuje, żebym nie słyszała, kogo wpuszczam! Nawet nie wiem, gdzie to teraz mam naprawić. Kto takie usługi świadczy? Ile to kosztuje? Przyłożyłam głowę do drzwi. Słyszałam kroki na schodach, a potem pukanie. Przez wizjer zobaczyłam Tomka. Zdziwiłam się. Czego on ode mnie chciał? Uchyliłam drzwi lekko. „Co chcesz?” „Sara… Mogę wejść?” „Po co? Podrzucisz mi coś, a potem powiesz, że Ci ukradłam?!” „Nie, no co Ty? Wpuść mnie. Proszę.” Spojrzałam w jego niebieskie oczy, cofnęłam się i otworzyłam drzwi szerzej. Myślałam, że już nic do niego nie czuję. A tymczasem zagotowało się we mnie wszystko. Z jednej strony znów poczułam wściekłość na niego, a z drugiej liczyłam, że może mnie przytuli. Miał ze sobą reklamówkę. Postawił ją na podłodze i zdjął kurtkę. Patrzyłam się na niego i nie mogłam oderwać wzroku. Staliśmy na przeciw siebie w przedpokoju. Nagle usłyszałam swój głos. „Czytasz mój pamiętnik?” „Tak. Co dzień tam zaglądam. Ostatnio rzadziej piszesz…” Wzruszyłam ramionami i poszłam do kuchni. Udawałam, że jestem spokojna i opanowana. „Napijesz się czegoś?” „Mogę poprosić kawy?” Kiwnęłam głową i pomyślałam sobie, że mógłby poprosić o wszystko… Siedliśmy przy stole. „Nie jest Ci smutno samej w takim dużym mieszkaniu?” „Nie jestem sama, mam Muezzi… A czy Tobie jest dobrze z tą blondynką?” „Daj spokój.” Mówiąc to, machnął ręką. „Ładnie wyglądasz ostatnio. Ta nowa fryzura…” Przez następne dziesięć minut siedzieliśmy w ciszy. „Mam dla Ciebie prezent.” „Znów chcesz mnie w coś wrobić?” „Nie. Bardziej chciałbym przeprosić. To było głupie!” „Ale ja nie mam nic dla Ciebie.” „Nie musisz. Zostawię Ci to i już pójdę.” Nie protestowałam. Byłam trochę zawiedziona przebiegiem spotkania. Gdy wyszedł wyjęłam z reklamówki prezent. Dwie ręcznie ozdabiane butelki soku malinowego i książka. Jakaś taka dziwna Olis Nari Lang „Kakrachan”. Pomyślałam sobie, że pewnie dostał od Mamy i nie miał, co z tym zrobić. Ale pomyślałam sobie, że może zacznę ją czytać po obiedzie. I tak nie miałam innego zajęcia. Cały czas się zastanawiam, dlaczego on do mnie przyszedł? Przecież mógł dać komuś innemu tę książkę! O co mu chodzi? Czego ode mnie chce? Po co mnie niepokoi… Już prawie się pogodziłam z tym, że go straciłam. I właśnie teraz wrócił. Nie wiadomo po co. Później znów usłyszałam dzwonek domofonu. Byłam pewna, że to Tomek wrócił się zabrać mi książkę. Otworzyłam drzwi. I zaniemówiłam ze zdziwienia. Zobaczyłam Marcina. „Cześć.” „Cześć… Co Cię do mnie sprowadza?” „Mam dla Ciebie drobny upominek.” „Nie potrzeba, nie obchodzę świąt.” „Wiem. Ale w tradycji leży też to, aby zatroszczyć się o tych, którzy teraz są sami. A Ty jesteś.” „Ja nie mam ochoty przyjmować gości teraz. Jestem nieprzygotowana.” Pokiwał głową. „Rozumiem. Weź w takim razie chociaż ten prezent.” Wyciągnął dłoń z małą torebeczką. Niepewnie spojrzałam na niego i odebrałam podarunek. „To do zobaczenia.” Powiedział i poszedł. Cieszyłam się, że zostałam sama. W torebce były czekoladki z rumem. Położyłam je na półce i postanowiłam zostawić dla gości. Po co on do mnie przyszedł? Czy sobie wyobrażał, że go wpuszczę? Nie znam go na tyle, żeby spędzać z nim popołudnie sam na sam w domu… Jeden i drugi przyniósł mi jakieś rzeczy, których pewnie nie chcieli… Popsuli mój plan na dziś. Chciałam być sama, a tylko mnie zdenerwowali! Brak powiązanych wpisów. Notka opublikowana: 25 grudnia 2013 Autor: karme.lova@spoko.pl Znaleziono w sekcji: Bez kategorii  Tagi: Marcin, prezenty, przemyślenia, spokój, Tomek, zdziwienie   Poprzedni temat: Słodko gorzkie konsekwencje Następny temat: Na Balu Karnawałowym 