Ostatnie dwa tygodnie były wspaniałe. Niby wszystko wróciło do normalności. Chodziłam do pracy. Zapraszałam znajomych na przyjęcia do siebie. Wychodziliśmy też do pubów. Był tam też Tomek. Zachowywaliśmy się jak znajomi. Żeby Owais się nie dowiedział. Tak jest lepiej. Kuzyn jest naprawdę wyrozumiały i nowoczesny, ale za dużo wiedzieć nie może. Z Tomkiem spotykaliśmy się też sami. Gdy miałam dni wolne albo w innych okolicznościach. Owais spędzał dużo czasu z Kasią. Obydwoje mówią, że nic ich nie łączy. Wierzę im. Wygląda to jak zwykła znajomość. Kolega i koleżanka. Dzięki temu, że się polubili, miałam czas na spotkania z Tomkiem. Inaczej Owais chodziłby wszędzie za mną. Cały czas musiałabym spędzać z nim. Nie chodzi o to, że go nie lubię. Po prostu czasem chciałam od niego odpocząć i być sama z Tomkiem. Przez ostatnie dni odetchnęłam. Poczułam, że nabrałam powietrza. Jakbym rozkwitła. Przestał czaić się we mnie lęk. Zaczęłam przesypiać w spokoju noce. Znowu jedzenie odzyskało smak. Rano idąc do pracy, słyszę śpiew ptaków. Czuję się nową osobą. Chłonę wszystko ze zdwojoną siłą. Odkąd ja jestem spokojna i pozytywnie nastawiona, świat odwdzięcza mi się tym samym! Słońce pięknie świeci, robi się ciepło. Może jeszcze nie tak jak lubię, ale już jest dużo lepiej. Napiwki mam rekordowe. Nigdy takich nie dostawałam. Odkładam wszystko na koncie w banku. Jakie to wygodne. Gdy uzbieram większą kwotę, zachodzę do banku. Mam go po drodze. Wpłacam w okienku. I nikt nie wie, ile już nazbierałam. Nawet Tomek. Miło mieć swoje własne pieniądze. O których nikt nie ma pojęcia. Jednak najlepsza jest stabilizacja. Spokój i harmonia. Ta pewność, że każdego dnia po powrocie do domu zastanę to samo. Żadnych kłótni, awantur. Żadnych dziwnych pomysłów mojego Ojca. Żadnej trucizny, którą rozpyla Babka. Karol nie puka już do moich drzwi. Nagrania zostały skasowane. Już nikt nie dowie się, jaka jestem naprawdę. Wszystko zostanie ukryte. Uwielbiam ten spokój. Pewność tego, że jutro będzie takie same jak dziś. Bez niespodzianek. Bez emocji. Po prostu zwykłe życie.  Brak powiązanych wpisów. Notka opublikowana: 16 czerwca 2013 Autor: karme.lova@spoko.pl Znaleziono w sekcji: Bez kategorii  Tagi: harmonia, przemyślenia, radość, spokój, stabilizacja, życie, ład Poprzedni temat: Wspomnienia Następny temat: On nie może tak myśleć 