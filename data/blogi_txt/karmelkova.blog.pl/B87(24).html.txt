Ostatnio nic się u mnie nie działo. Dosłownie nic. Poza jednym i najważniejszym. Pogodziłam się z Tomkiem. To znaczy on przestał być na mnie obrażony. Przyszedł do mnie po ponad tygodniu od rozmowy z Kasią. Z kwiatami i wielkim pudełkiem czekoladek. Uwielbiam słodycze. Dawno nie jadłam. Ucieszyłam się. Najbardziej ucieszyłam się z tego, że jednak chce się ze mną spotykać. Mimo, że nadal mam narzeczonego. Wytłumaczyłam mu, że potrzebuję czasu na załatwienie swoich spraw. I czasu na to, aby ten związek mógł się zacząć. Na razie spotykamy się co dzień. Jestem z tego powodu bardzo szczęśliwa. Dla mnie to tak, jakby słońce wyjrzało. Tak jak deszcz po długiej suszy. Nie znam słów, żeby pokazać swoją radość. Oprócz tego zaczęliśmy szukać mojego Wuja. Wiem już, gdzie mieszka. Wysłałam mu list. Podałam adres zwrotny Kasi. Tak na wszelki wypadek. Odpowiedź nie przyszła. Smutno mi z tego powodu. Może nie chcą ze mną rozmawiać? Bo jestem nieposłuszną córką. Pewnie boja się, że przyniosę im taki wstyd, jak Ojcu. Boję się iść do Wuja. Kasia mówi, że taka wiadomość to szok dla Rodziny. Że potrzebują czasu. Że jak się nie odezwą – zadzwonimy. A potem pójdziemy. A jak Wuj się zdenerwuje? I nie będzie chciał rozmawiać? Wyrzuci mnie z domu? I powie, abym nigdy nie wracała? Bo odeszła moja Matka, to i ja nie mam prawa przestąpić ich progu? Tomek mówi, że na pewno tak nie będzie. Że ludzie tutaj nie są tacy. Bywam w Urzędzie prawie co dzień. Znają mnie już tam. Chodzę około 14.00. Panie zawsze częstują mnie kawą i różnym jedzeniem. Najczęściej sałatkami. Dzięki temu mogę oszczędzać pieniądze. Nie jem obiadów. Oprócz oszczędności moje wizyty niczego nie dają. Zgłoszono do ambasady zaginięcie mojej Matki. Po trzech dniach zaniechano poszukiwań. Bo zrzekła się obywatelstwa polskiego. I przyjęła Pakistańskie. Nie wierzyłam w to. Ale pokazali mi kopie dokumentów. Tak więc nikt jej już nie szuka. Dostałam mnóstwo ulotek. Organizacji praw kobiet, które mogą jej szukać. Tam mam zgłosić zaginięcie. Polska nie będzie jej szukać. Najgorsze jest to, że w Urzędzie nikt nic nie wie. Każdy mówi co innego. Kierownik referatu mówi, że nawet mogę być deportowana do Pakistanu. Prawnik Urzędu mówi, że nie koniecznie. Jedno jest pewne. Muszę dostarczyć swój akt urodzenia. Wystąpiłam już o zgodę na pobyt tymczasowy. Mówią, że nie mogę rzucić teraz studiów. Powinnam jeszcze iść do pracy. A kto mnie przyjmie bez dowodu osobistego? Na podstawie pakistańskiego paszportu? Pakistańska ambasada podała bardzo długi czas oczekiwania na akt urodzenia. Około pół roku. Dla mnie to za długo. Jedyne co zrobili, to potwierdzili moją tożsamość. Postanowiłam zdobyć akt urodzenia od Ojca. Sama. Kasia mówi, że od początku wiedziała, że tak będzie. Że w Urzędzie nic nie załatwię. Że tam biorą pieniądze za nic. Boję się teraz, że mnie odeślą. Prosto do Ojca, Babki, Kuzynów i Narzeczonego. Co mam teraz robić? Nie chcę tam wracać. Czytam pakistańskie serwisy. Ciągle zamachy. Kiedyś myślałam, że to normalne. Wiele z nas nosiło nieduże noże albo pistolety w torbach. Żeby czuć się bezpiecznie. Tutaj nie słyszałam o ani jednym zamachu. Poza zamachem smoleńskim. Ale to i tak było dawno. Polska to spokojny kraj. Czasem ktoś mnie wyzywa od „ciapatych brudasek”. Wolę jednak to niż ciągłe przemykanie ze spuszczoną głową. Tutaj mogę rozmawiać z obcym mężczyzną. Co dzień rozmawiam ze staruszkiem ze sklepu z warzywami. Dał mi ostatnio kiszoną kapustę. Bardzo mi smakowała. Nie jadłam wcześniej. Powiedział też, jak to ugotować. Tanim sposobem mam dobry obiad. Na dwa dni. Nikogo nie dziwi, że z nim rozmawiam. Nie jest to nieprzyzwoite. W Pakistanie powiedzieliby, że zachowałam się nieobyczajnie. Czasem uśmiechają się do mnie mężczyźni w moim wieku. Wcześniej odwracałam wzrok. Teraz też się uśmiecham. I nikt mnie nie wyzywa od dziwek. Bo tutaj to nic nie znaczy. Po prostu miły gest. Gdyby nie moje problemy rodzinne, byłabym najszczęśliwszą Pakistanką. Z Tomkiem chodzimy za rękę. I dla nikogo to nie jest dziwne. Trochę mi nieswojo z tym chodzeniem za rękę. Ale to jest miłe i znaczy, że jesteśmy parą. Możemy się poznać przed ślubem. „A co gdybyśmy się nie lubili?” Zapytałam Tomka. „Wtedy odwoła się wszystko. Przestaniemy być parą.” „I co wtedy?” „Nic. Można spotykać się z innymi.” „Można tak?” „Tak. Właśnie po to się jest parą, żeby nie brać ślubu, jak się nie pasuje do siebie.” „Aha. To dobrze. Ja cię lubię.” „Ja ciebie też.” „A co się robi, jako para?” „To już zależy od tej pary.” I więcej nie rozmawialiśmy. Nie mogę w to uwierzyć. Że tyle ode mnie zależy. Jeśli Tomek mnie uderzy albo do czegoś zmusi – odejdę. I nie będzie konsekwencji. Nikt nie poda mnie do sądu. Nikomu nie zrobię plamy na honorze. Żadna rodzina nie będzie robić odwetu. Nie będę się bała Karo-kari. To jest taka kara za hańbę. Można kobietę ukarać w dowolny sposób. Np. zrzucić ze schodów przy małym wykroczeniu albo nawet udusić. A tu nikt mi nic nie zrobi. Chyba, że znajdzie mnie Ojciec. Tego się boję. Boję się, bo go oszukałam. Napisałam do niego mail z prośbą o przesłanie aktu urodzenia. Pisałam, że jak mi nie wierzy, może wysłać do Urzędu do Prawnika. Że potrzebuję obywatelstwa i dowodu. Zmyśliłam, że zamkną mnie w obozie dla uchodźców. Odpisał mi krótko. „Dobrze. Dostaniesz ten akt urodzenia. Prześlę go właścicielowi mieszkania. Jego żona Ci przyniesie. Już niedługo nadejdzie dzień twojej próby.” I tyle. Koszmar. Nie wiem, czym ma być dzień próby. Dziwne, że tak łatwo wyśle mi ten dokument. Czekam na wizytę żony właściciela już cztery dni. Ciekawe, kiedy przyjdzie. Ojciec szykuje podstęp. Za łatwo mi to wysłał. Czuję się bezsilna. Nic nie zależy ode mnie. Moje obywatelstwo, bo nie tu się urodziłam. A od tego zależy moja przyszłość. Już wiem, że chcę żyć z Tomkiem.  Brak powiązanych wpisów. Notka opublikowana: 16 grudnia 2012 Autor: karme.lova@spoko.pl Znaleziono w sekcji: Bez kategorii  Tagi: bezsilność, dokumenty, obywatelstwo, praca, rasizm, Tomek, wujek   Poprzedni temat: Rozmowy. Następny temat: Kobieta sukcesu 