Jaka wczoraj byłam niewyspana. Zasnęłam dopiero nad ranem. Chyba na chwilę. I już zadzwonił budzik. Musiałam wstać o 7.30, żeby pouczyć się na kolokwium z Podstaw Nauki o Materiałach. Nie lubię tego przedmiotu. W ogóle nie lubię tego kierunku. Budownictwo. Lepiej, żebym ja siedziała w domu. Jeśli je skończę. Bo jakbym coś wybudowała, to… katastrofa. A ja i tak nie mogłam się uczyć. Cały czas rozmyślałam. O Ojcu, Matce. O tym, co zrobiłam. Po co, ja napisałam tego maila. To nie było mądre. Jak tylko udało mi się nie myśleć o mailu, myślałam o Tomku. I słuchałam tej piosenki. Wydrukowałam sobie tekst z Internetu. Kilka rzeczy jest niejasnych. Zapytam Kasię, o co chodzi. Rozmawiałyśmy chwilę na Skype. Chciała spotkać się na wspólną naukę. Odmówiłam. Powiedziałam jej, że umówiłam się z Tomkiem na spacer. „Uuuu!! Miłość kwitnie jesienią!” I zaczęła chichotać. „Czemu się śmiejesz?” „Bo mi wesoło. Fajnie, że w końcu się spotykacie.” „Idziemy na spacer.” „Jasne! To miłej randki!” Randka? Czy taki spacer to randka? Przez to już mniej się cieszyłam na spotkanie. Obawiałam się, jak on to odbiera. Może sobie teraz myśli, że nie jestem porządna? W końcu siedzieliśmy sami. Piliśmy alkohol. I mnie dotknął. Zrobiłam w jeden wieczór wszystko, czego nie powinnam. Ale się zakochałam. Gdy jest obok, jestem szczęśliwa. A gdy go nie ma, myślę o nim. Chociaż nie chcę. Też dlatego, że nie jest Muzułmaninem. Będzie się śmiał ze mnie, jak Matka z Ojca? A może zabroni mi mojej religii? A jak mnie wykorzysta i porzuci? Nigdy nie wiadomo, co zrobi mężczyzna. Dlatego może Rodzice nam dobierają partnerów? Sama już nie wiem. Co mam o tym myśleć? Niedługo przed Tomkiem była Aldona. Waliła w drzwi i krzyczała. Jak zwykle, wyzywała mnie. Krzyczała, że jestem już skończona, że mnie zabije. Ja nie otworzyłam drzwi. Udawałam, że mnie nie ma. Bałam się do niej wyjść. Pobiła mnie raz. Zrobi to drugi. Czemu policja jej nie zamknęła? Może stwierdzili, że to jednak moja wina? Że ją sprowokowałam? Tylko nie wiem czym. Gdy odeszła, wyjrzałam przez okno. I ucieszyłam się, że nie otworzyłam. Była z czterema chłopakami. Wszyscy łysi i wielcy. Jak przestępcy z filmów. Raz zrobiłam dobrze – nie otworzyłam. Czasem lepiej przeczekać. Musiałam jeszcze wyczyścić drzwi. Napisała mi „brudna suka”. Po czyszczeniu zostały ślady. Niestety. Boję się, co powie właściciel. Na pewno kiedyś przyjdzie zobaczyć, jak mieszkam. Po sprzątaniu, wykąpałam się. Ubrałam się w pomarańczowe salwar kameez, które dostałam niedawno. Uczesałam się w warkocz i założyłam kolczyki od Tomka. Nawet poprawiłam hennę. Zrobiłabym makijaż oczu. Gdybym miała kosmetyki kolorowe. Potem siedziałam na kanapie i czekałam. Tomek przyszedł do mnie punktualnie. Nie powstrzymałam radości na jego widok. „Cześć. Ślicznie wyglądasz.” „Hej. Dziękuję. Bardzo mi miło, że Ci się podoba.” „Mam dla Ciebie dwie niespodzianki.” „Jakie? Ja znowu nie mam nic dla Ciebie.” „Wystarczy, że chciałaś się ze mną spotkać.” Opuściłam oczy i czułam, że jestem czerwona. Pierwszym prezentem był telefon. Nie chciałam go przyjąć. To za drogi prezent. Powiedział, że pożycza mi go. Jak będę miała pieniądze to zapłacę. Mówił też, że to stary jego Matki. Ma nowy, a ten leżał w szafie. „Masz nawet numer w środku. Kosztował 5 zł, więc nie jesteś mi nic winna. Zaproś mnie kiedyś na te ciastka czekoladowe.” „Tylko tyle?” „Tak.” „A czy Ty nie kombinujesz czegoś? Może nie mówisz mi prawdy? A jak mi powiesz, że chcesz zapłaty za telefon? Ja nie mam pieniędzy. I szybko nie będę miała.” „Sara, no co Ty! Nie jestem taki podły. Uwierz w to, że nie każdy chce Twojej krzywdy. Ja Cię bardzo lubię.” „Przepraszam… Nie chciałam Cię obrazić. Ja chciałam  prawdy między nami.” „Myślę, że ktoś Cię kiedyś bardzo skrzywdził. Możesz mi nie wierzyć. Ja Cię nie skrzywdzę. To ostatnia rzecz na świecie, jakiej bym chciał.” Stałam cała czerwona i nic nie mówiłam. Włożyłam telefon do torebki. Potem wyszliśmy. Szliśmy powoli przez park. Rozmowa się nie układała. Nie wiedziałam, co mówić. Było mi głupio. W końcu zaczął „Myślałaś, o tym co wczoraj Ci mówiłem?” „Tak. Trochę.” „I co?” „Nie wiem. Na pewno źle, że powiedziałam Ojcu. Tylko, jak ja mam sobie sama poradzić? On mi daje pieniądze. Mało kogo tu znam. Nic nie umiem.” „A chciałabyś tam wrócić?” „Chyba nie.” „Dlaczego?” „Nie wiem.” „Aha.” „Chyba boję się zostać sama z Ojcem i Babką. No i kuzynami.” „Masz kuzynów?” „Siedmiu. Mieszkali w tym domu co my. Mieli oddzielne piętro.” „Wiesz co? Zbliżamy się do drugiej niespodzianki.” Druga niespodzianka to była kolacja. W ładnej restauracji. Nigdy w takiej nie byłam. Było jedzenie włoskie. Zamówiliśmy pizzę. Były inne dania do wyboru. Ale miałam ochotę na pizzę. Wypiliśmy do tego wino. A na deser zjedliśmy lody z malinowym sosem. Było bardzo pyszne. Dziwnie smakowało. Było dobre, ale takie inne. Od tego co jadam na co dzień. Mieliśmy miejsce prawie na końcu restauracji. Byliśmy sami. W takim miejscu, że nas nie widać. I dobrze. Nikt na nas nie patrzył. Było bardzo miło. Nigdy nie byłam z nikim w restauracji. Kilka razy z rodzicami. Tylko jak Ojciec spotykał znajomych siadał oddzielnie. A ich żony i córki z nami. My byliśmy we dwójkę przy jednym stoliku. I nikt się nie oburzył. Nikt nie sprawdził, czy to mój brat albo mąż. Widocznie tak można. Fajnie. Po kolacji odprowadził mnie do domu. Poprosiłam, żeby poszedł ze mną pod same drzwi. „Dlaczego?” „Boję się, że Aldona czeka. Była tu dziś. Z wielkimi kolegami.” Na szczęście nie czekała. W domu cały czas myślałam o tej kolacji. To takie niesamowite dla mnie. Cały czas zastanawiam się. Czy to nie sen? Czy nie obudzę się w swoim łóżku w Lahore? A Babka uderzy mnie w głowę „Co tak długo śpisz leniwa krowo?” Nie mogłam się uczyć. Dlatego źle napisałam dzisiejsze kolokwium. Nie odpowiedziałam na żadne pytanie w pełni. Ojciec będzie wściekły. Gdy wróciłam do domu, na skrzynce był mail. Od Ojca. „Córko zdziwiłaś mnie. Wątpię w Twoją czystość. Dostaniesz niedługo szansę udowodnić, czy znaczysz cokolwiek.” Nie wiem, co on wymyślił. Ale już się boję. Znowu nie zasnę.  Brak powiązanych wpisów. Notka opublikowana: 19 listopada 2012 Autor: karme.lova@spoko.pl Znaleziono w sekcji: Bez kategorii  Tagi: kolacja, miłość, niespodzianka, salwar kameez, Tomek, wiadomość   Poprzedni temat: Chyba źle zrobiłam Następny temat: Coś się ze mną dzieje 