Zastanawiam się, czy stosunek do drugiej osoby nie wynika z nastawienia do niej. Jeszcze kilka tygodni temu bardzo lubiłam Marcina. Nie pociągał mnie jako mężczyzna, ale lubiłam spędzać z nim czas. Nawet myślałam sobie kilka razy, że jakbym nikogo nie poznała, to mogłabym za niego wyjść za mąż. W końcu się lubimy, więc źle by nie było. No i Kasia mówiła, że mnie podrywa. Odkąd zeszliśmy się z Tomkiem… Wszystko się zmieniło. Marcin zaczął mnie przytłaczać. Ciągle do mnie dzwoni, pisze, przychodzi do pracy, na zajęcia. I wypytuje o wszystko. Zwyczajnie zaczął mnie denerwować. Mam go za dużo. Jednak zgodziłam się na wspólny weekend. Zresztą już obiecałam wcześniej, że spędzimy jakiś wieczór razem. Przyjechał po mnie w piątek około 16. Siedliśmy w kuchni przy kawie. „A co byś powiedziała na wyjazd do Kołobrzegu? W niedzielę byśmy wrócili?” „Gdzie to jest?” „Nad morzem.” „Mówiłeś, że pojedziemy do aqua parku…” „Chciałem Ci zrobić niespodziankę…” Zastanawiałam się dłuższą chwilę i się zgodziłam. Tomek i tak nie miałby czasu się ze mną spotkać, bo miał zajęcia. Mówił mi, że zaczął studia, bo już ma dość swojej pensji. Ja chciałam się wywiązać z obietnicy spotkania z Marcinem. I mieć to z głowy. Spakowałam do trochę większej torby ubrania i kosmetyki. Potem pojechaliśmy do Kasi, zostawiłam jej klucze, żeby przyszła do kota. I pojechaliśmy. Droga dłużyła się strasznie, bo jechał przepisowo. Ani razu, ani trochę szybciej. Z Tomkiem zawsze jeździliśmy szybko. Kiedyś się bałam, później zaczęło mi się podobać. „Czemu jedziesz tak wolno? Nigdy nie dojedziemy nad to morze.” „A będziesz płaciła mandat?” Nie wiedziałam, co powiedzieć. Co to za pytanie? Czy będę płaciła mandat? Niby dlaczego ja? Przecież to kierowca płaci. Oprócz tej wymiany zdań reszta podróży przebiegała w zgodzie. Opowiadał o jakiejś dziewczynie, którą ostatnio zatrzymał. Uśmialiśmy się niesamowicie. Na miejsce dojechaliśmy prawie w nocy. Ładny hotel dosłownie nad samym morzem i przy szerokiej plaży. W duchu pomyślałam sobie, że to niedobrze. Widać było, że drogi. No i jeszcze pięć gwiazdek… Nawet ja nienależąca do najbystrzejszych dziewczyna, wiedziałam, co to znaczy. I postanowiłam się nie dać. Podeszłam razem z nim do recepcji. Ładna pani miłym głosikiem oznajmiła, że odnalazła rezerwację. „Przepraszam, ile jest łóżek w tym pokoju?” Recepcjonistka nawet nie drgnęła. „Jedno.” „Proszę zrobić, żeby były dwa.” Marcin uniósł brwi i nic nie mówił. Widziałam, że go zatkało. Po niecałej minucie usłyszeliśmy „Przykro mi. W tej chwili mam wszystko zajęte bądź zarezerwowane.” „W takim razie proszę… proszę… eee… wstawić jakieś dodatkowe łóżko dla mojego kolegi.” „Oczywiście.” Potem wręczyłam mu swoją torbę i poszliśmy do windy. Gdy byliśmy w środku, zapytałam „Co Ty sobie myślałeś? Że pojedziemy do drogiego hotelu nad morze i Ci się oddam?! Powinnam Cię tam uderzyć w twarz… Za kogo mnie masz?” „Przepraszam… ja nie pomyślałem, że tak to odbierzesz… To był ostatni pokój wolny z widokiem na morze…” „OK.” Nie wiedziałam, co dalej. Tym razem to mnie zatkało. A jeśli faktycznie nie miał złych zamiarów? Właściwie to nieważne. Przynajmniej przekonał się, że jestem porządna. Kolejny dzień był dość przyjemny. Kołobrzeg okazał się ładnym miastem, w którym można zjeść dobrą rybę. Spacerowaliśmy bardzo dużo. Siedzieliśmy i patrzyliśmy na morze. Wreszcie przyjrzałam się na trzeźwo, jak wygląda polskie morze. Spodobało mi się. Jest w tym krajobrazie coś takiego, co uspokaja. I jeszcze coś takiego pociągającego. Fajnie byłoby mieszkać nad morzem i widzieć je codziennie rano z okna. Móc przejść się plażą przed pracą. Gdy jedliśmy obiad Marcin oznajmił mi „Dziś wieczorem pójdziemy na imprezę. Co Ty na to?” „Fajnie! Naprawdę się cieszę, bo uwielbiam tańczyć. Tylko nic nie mówiłeś i nie mam żadnych ubrań na taką okazję.” „To nie problem, możemy iść do sklepu i coś sobie kupisz.” „Nie mam pieniędzy na takie wydatki.” „Ja zapłacę.” Taka odpowiedź przypadła mi do gustu. Byłabym zła, gdybym musiała ponosić dodatkowe koszty. Na zakupach chciałam się podroczyć. Mierzyłam najdroższe rzeczy. W końcu wybrałam zestaw, który kosztował razem prawie 200 zł. Myślałam, że powie mi, że przesadzam. Miałam na tę ewentualność upatrzony inny, za niecałe 60 zł. Ale on nie powiedział nic. Wyjął banknoty z portfela, położył na ladzie i powiedział, że reszty nie trzeba. Wtedy nie zastanawiałam się nad tym specjalnie. Myślałam, że chciał mi jakoś wynagrodzić moje nerwy o jedno łóżko w pokoju. Potem zaczęłam się zastanawiać, skąd on ma tyle pieniędzy. ************** Na imprezę wyszykowałam się dość szybko. Nie umalowałam się najładniej jak potrafię, bo nie chciałam, żeby sobie pomyślał, że mi zależy. Gdy byliśmy w windzie, Marcin powiedział, że będzie jeszcze trzech jego kolegów. Trochę się zdziwiłam, skąd jego koledzy tak daleko od Torunia. Ale nie pytałam. Dojechaliśmy na miejsce i weszliśmy do środka. Zajęliśmy lożę. Przyniósł mi colę, a sobie piwo. Muzyka podobała mi się średnio, a na parkiecie było pusto. W ogóle było mało ludzi. Był dla mnie przez cały czas miły, więc starałam się zachować dobre nastawienie. Jednak w duszy żałowałam, że nie zostałam w domu. Skończyłabym przynajmniej projekt. I pouczyłabym się historii sztuki. Bo mam straszne zaległości. Siedzieliśmy tak z godzinę. Rozmowa przestała nam się kleić. Z głośników leciała okropna łupanina. Mieszałam słomką w szklance. „Ślicznie wyglądasz.” „Dzięki.” Cisza. „Jak Ci minął dzisiejszy dzień?” „Fajnie.” Cisza. Zaczęli powoli schodzić się jacyś ludzie. „Podoba Ci się w Kołobrzegu?” „Bardzo ładnie jest. I dużo fajniej niż w Mielnie…” Pomyślałam sobie, że na trzeźwo dłużej nie dam rady. „Kup mi jedną wódkę z colą i piwo.” Poszedł do baru rytmicznym krokiem. Chyba mu ta młucka odpowiadała. Wypiłam szybko drinka i wzięłam się za piwo. I wtedy przyszli jego koledzy. Nie potrafiłam ukryć zdziwienia. Spodziewałam się wszystkiego, ale nie takich typów. Wyglądali jak podłe zbiry. Łysi, bez szyi, z głupimi tatuażami na rękach. Jeden miał nawet z tyłu karku jakiś dziwny napis. To byli tacy mężczyźni, którzy bez pohamowania klepią kelnerkę w pośladek. Tacy, których bałam się w autobusie, a tym bardziej wieczorem na ulicy. A tu Marcin policjant, który nie łamie przepisów drogowych spotykał się z nimi w Kołobrzegu. Do rozmowy się nie wtrącałam. Nie miałam pojęcia, o czym rozmawiali. Sączyłam to piwo i powoli upijałam się na smutno. Utknęłam w dyskotece, 300 km od domu, z Marcinem i jego obleśnymi kolegami. Jak można w kółko powtarzać te same błędy? Dlaczego nie zapytałam od razu, jaki jest cel tego wyjazdu? Siedzieliśmy w loży, oni zamówili sobie wódkę i napoje. „No stary, ale ta lalka całkiem niezła. Skąd ją wyrwałeś?” „Taaaa… powaga, że jesteś z Pakistanu?” „Eeee… to grubo.” „Lepsza dupa niż tamta Ukrainka. Jak jej było?” „Taki całkiem egzotyczny towarek.” Zrobiłam się cała czerwona. Rozmawiali o mnie, jakbym była jakąś szynką albo czekoladą w sklepie. Miałam ochotę udusić Marcina, ale siedziałam cicho. Był dość pijany, a ja bałam się, że mógłby mnie tam zostawić. Nie miałabym, co ze sobą zrobić. Więc musiałam znosić jego skretyniałych kolegów. W pewnej chwili rzucił mi 50 zł i powiedział „Skocz po fajki.” „Ale tu nie można palić w środku. Jest zakaz.” „To skocz kup sobie te swoje mentole, załóż kurteczkę i idź zapalić. My musimy coś omówić, a Ty niekoniecznie musisz to słyszeć.” Wściekła jak osa odeszłam od naszego stolika. Potem wzięłam z szatni kurtkę i wyszłam na dwór. Zadzwoniłam do Kasi, ale ona nie miała czasu rozmawiać. Pewnie była ze swoim chłopakiem… Wybrałam numer Tomka. Rozmawialiśmy chwilę. „Kiedy moglibyśmy się spotkać?” „Może w czwartek? Do środy będę albo pracować, albo na zajęciach. A jak Twoje wykłady?” „Ogólnie OK. Tylko matematyka ciężka… To umówmy się na czwartek. Zarezerwuj sobie czas. Mam dla Ciebie spóźniony prezent urodzinowy.” Pożegnaliśmy się. Poszłam do środka. Nie zauważyłam, aby Marcin specjalnie stęsknił się za mną. „Może pójdziesz potańczyć?” Przewróciłam oczami i poszłam na parkiet. Bawiłam się średnio. Ta noc dłużyła mi się niesamowicie. Gdy dotarliśmy w końcu do hotelu, byłam szczęśliwa. Mogłam wreszcie zdjąć buty i przestać dźwigać Marcina. Tak się dobrze bawił z kolegami, że ledwo wsiadł do taksówki. Cały czas potykał się o własne nogi i musiałam go prowadzić. Miałam serdecznie dość tej nocy. Rano wstał szary i skacowany. „Podałabyś mi wodę?” „Sam sobie weź. Idę na śniadanie.” „Poczekaj, ogarnę się i pójdziemy razem.” Poczekałam. Przy stole żadne z nas nie było rozmowne. Ja byłam obrażona za jego beznadziejne zachowanie w dyskotece, a on miał takiego kaca, że nie zwracał na mnie uwagi. Gdy wróciliśmy do pokoju zapytał „Możesz jechać do domu?” „W jakim sensie?” „No prowadzić auto…” „Nie mogę! Nie mam prawa jazdy!” Mina mu zrzedła. „Jak to?” „Pakistańskim dupeczkom tatusiowie raczej nie pozwalają robić prawa jazdy! Przynajmniej mój mi nie pozwolił! Poza tym ja nawet nie chciałam. Boję się i nie chcę!” Tym sposobem czekaliśmy, aż Marcin będzie w stanie jechać. Całą drogę nie odezwałam się ani słowem. Czytałam książkę, którą dostałam od Tomka w Święta. Okazała się naprawdę fajna. Była jedynym pozytywnym elementem tego weekendu.   Brak powiązanych wpisów.                                             Notka opublikowana: 23 lutego 2014 Autor: karme.lova@spoko.pl Znaleziono w sekcji: Bez kategorii  Tagi: alkohol, hotel, impreza, koledzy, Kołobrzeg, Marcin, rozczarowanie, rozmowa, wódka, zakupy, złość   Poprzedni temat: Czy myślałaś, o tym co się stać może między nami dwojgiem? Następny temat: Coraz więcej wątpliwości 