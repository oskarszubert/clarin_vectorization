Dziś nawet nie nastawiłam budzika. Nie chciałam wstawać. Jeszcze nie   zeszły mi wszystkie siniaki z twarzy. Dlatego nie chcę chodzić na   zajęcia. Dlatego też, że większości nie rozumiem. Wykładowcy mówią   bardzo szybko. Najczęściej rozumiem tylko wzory. Definicje muszę   tłumaczyć sobie w domu. Bardzo dużo czasu muszę się uczyć. A po co mam   się uczyć? Przecież będę żoną. Będę dbała o dom, męża i dzieci. Nie   muszę do tego znać zasad dynamiki. Nic nie muszę! Najlepiej, gdybym nie   umiała pisać i czytać. Wtedy byłabym szczęśliwa. A tu jestem nieszczęśliwa. Zakochałam się w Tomku. Zrobiłam Matce taką straszną   rzecz. Ojciec ma mnie za nic. W Polsce jest mi obco. Do Pakistanu też   nie chcę wracać. Nie umiem robić nic. Nie mam pomysłu, jak sobie   poradzić. Konto od dwóch dni puste. Ojciec nic nie wysłał. Napisał mi   tylko dziś rano maila „Jak postępy w nauce? Nie wiadomo gdzie ta kurwa   Twoja Matka. Czy nadal chcesz udowodnić, że znaczysz cokolwiek?” Nie   odpisałam mu. Nie wiem co mam mu napisać. To straszne, ale chciałabym,   żeby umarł. Wtedy mogłabym żyć. Teraz się boję. Śledzi każdy mój krok.   Nawet tu 7000 km od Lahore. Wchodzi na moje konto w banku. Ono nawet nie  jest moje. Jest na jego nazwisko. Może w każdej chwili mnie zablokować.  Mówi mi co i jak mam robić. Rodzice moich znajomych tacy nie są. Czasem  wolałabym się nie urodzić. Byłoby lepiej. Tak strasznie było mi  smutno. Napisałam sms do Tomka. „Hej. Co robisz?” „Cześć. Jestem w  pracy. Coś się stało?” „Nie poszłam znowu na zajęcia. Myślałam, że może  się spotkamy.” „Kończę o 14. Mogę po Ciebie przyjechać.” „A gdzie chcesz  jechać?” „Do mnie. Muszę zrobić obiad i odebrać siostry ze szkoły. Byś  mi trochę pomogła.” „Jeśli umiem pomóc pomogę.” Wyszykowałam się. Potem  próbowałam się uczyć fizyki. Nic mi nie wyszło. Nie umiem. No za głupia  na to jestem. Tak chciałam namalować obraz. Nie miałam jak. Wszystkie  moje przybory zostały w Lahore. Więc siedziałam i słuchałam radia.  Ciekawa sprawa to radio polskie numer 4. Chwilę po 14 przyjechał Tomek. Pojechaliśmy  po jego siostry. Dwie małe bliźniaczki. Karolina i Alina. W pierwszej  klasie. „Dzień dobry. Jak się pani nazywa?” „Sara.” „Sara rararara. A  Tomek się w pani buja.” „Cicho dziewczyny! Co wy kłamiecie!” Zaczął na  nie krzyczeć i uciszać, że nie da batoników po obiecie. Dziewczynki się  śmiały. „Co to znaczy, że się buja?” „Ale pani jest śmieszna! Nie wie,  co to znaczy! To my nie powiemy, bo nie da nam słodyczy. A czemu pani ma  taką ciemną skórę? I takie duże, czarne oczy!” „Bo jestem z Pakistanu.”  „A to tam, gdzie Osama Bin Laden mieszka?” „Nie.” „A ma pani bombę?”  Tomek znowu nakrzyczał na dziewczyny i do końca były cicho. Ja się  zamyśliłam. Nawet dzieci myślą, że jestem terrorystką. Straszne.  Przecież ja jestem spokojna. Jak większość Pakistańczyków. Weszliśmy  do domu do Tomka. Pomogłam mu rozebrać dziewczyny. Posadził je w  salonie i kazał odrabiać lekcje. „Jak będziecie niegrzeczne i nie  zrobicie pracy domowej, to powiem Mamie!” „A możemy oglądać film?” „Jak zrobicie lekcje.” „Ale jesteś!” Poszliśmy do kuchni. „Sara, bardzo Cię  przepraszam za nie. Nie wiem, co one z tą bombą.” „Nic się nie stało. To  w końcu dzieci. Naprawdę mam takie wielkie oczy?” „Wielkie i śliczne.”  Zawstydził mnie. Odwróciłam się i patrzyłam na kafelki. „Nie obrażaj  się. To prawda. Wszystkie dziewczyny chodzą do Ciebie na hennę, bo chcą  tak wyglądać. Tylko Ty wyglądasz tak ładnie.” „Dziękuję.” I dalej się  nie odwróciłam do niego. Nawet chciałam uciekać. To nie dobrze chodzić  do mężczyzny do domu. Jak jest w nim sam. „Przepraszam. Nie miałem nic  złego na myśli. Może pogotujemy razem?” „Razem? Ja mogę ugotować.  Powiedz mi tylko co i jak.” „Ale ja bym chciał, żebyśmy zrobili to  razem.” „Jesteś mężczyzną. Mogę ugotować.” „Wiesz, że najfajniej jest  robić coś razem? Zobaczysz.” I gotowaliśmy. Faktycznie było  fajnie. Takiej potrawy nigdy nie jadłam. Nie używałam też takich przypraw. Sama bym tak nie ugotowała. Było miło. Rozmawialiśmy trochę.  Mówiłam mu, że nie chcę tego dłużej studiować. „To nie studiuj. Pogadam z  Mamą. Może załatwi Ci jakąś pracę. Jakąś prostą. Potem możesz zaocznie  uczyć się zawodu. Tak jak ja.” „No nie wiem. Jak mój Ojciec się dowie…  To mnie chyba zabije. Takiej zniewagi by nie zniósł.” „Jakiej zniewagi?  Pomyśl o tym. Wyprowadzisz się gdzieś. Będziesz kupować, co będziesz  chciała. Będziesz malować. Będziesz spotykać się z kim będziesz chciała. Przestaniesz się bać.” „Nie uda się. Na sto procent się nie uda. On  mnie znajdzie.” „Pamiętasz, jak mówiłaś, że masz marzenie?” „Tak.” „Nie  chcesz go spełnić?” Nie skończyliśmy rozmowy. Przyszła jego Mama.  Ucieszyła się na mój widok. Jedliśmy wspólnie obiad. Nagle bliźniaczki  zaczęły krzyczeć, że się całowaliśmy. Zdenerwowałam się i  poczerwieniałam. „Nieprawda! Jak możecie tak kłamać?! Oczerniać swojego  brata i jego gościa! Wiecie, że za kłamstwo można uciąć język?” Cisza.  Zrobiło mi się głupio. Tak straszono mnie w dzieciństwie. „Mamo, mamo! A  w Pakistanie ucinają języki! Pani tak śmiesznie mówi, bo jest z Pakistanu! A nam też utną?” Mama Tomka zaczęła się śmiać i powiedziała,  że jak będą takie niegrzeczne, to im sama utnie języki. I zaszyje usta.  Żeby nie jadły słodyczy. Po obiedzie Mama Tomka poszła z  dziewczynkami na basen. Zostaliśmy sami. Siedzieliśmy przy stole i  patrzyliśmy sobie w oczy. Wiedziałam, że nie wypada. Walczyłam ze sobą.  Nie mogłam odwrócić głowy. Patrzyłam i patrzyłam w ten błękit. Tak  jakbym patrzyła w najczystsze, najpiękniejsze jezioro świata. W brzuchu  mnie ściskało. Czułam, jak serce tłucze się w środku. Jakby ktoś zamknął  sokoła w małej klatce. Na całym ciele czułam gęsią skórkę. W gardle mi zaschło. I tak siedzieliśmy naprzeciw siebie. Wydawało mi się, że patrzy na mnie tak samo. Poczułam, że pragnę go pocałować. Przełknęłam ślinę. Wstałam i powiedziałam „Tomek, dziękuję za obiad. I za wspólne gotowanie. Zawieź mnie do domu.” „Co się stało? Coś źle zrobiłem?” „Nie. Dla mnie to wszystko dzieje się za szybko.” I pojechałam do domu.  Brak powiązanych wpisów. Notka opublikowana: 21 listopada 2012 Autor: karme.lova@spoko.pl Znaleziono w sekcji: Bez kategorii  Tagi: gotowanie, miłość, oczy   Poprzedni temat: Coś się ze mną dzieje Następny temat: Narzeczony 