To nie jest mój najlepszy dzień. W zasadzie jest okropny! Rano już było źle. Bolała mnie głowa i brzuch. Do tego było mi niedobrze. Nie mogłam zjeść śniadania. Napiłam się tylko wody. Wyglądałam kiepsko. Miałam szarą cerę i podkrążone oczy. Nawet makijaż tego nie zakrył. Na uczelni poczułam się trochę lepiej i nawet zjadłam suchą bułkę. Humor powoli mi się poprawiał. Okazało się, że zaliczyłam czwartą poprawkę z historii sztuki. Podobno ledwo, ale ważne, że mam wszystko do przodu. Myślałam, że to jednak będzie dość dobry dzień. Niestety. Na jedną dobrą wiadomość, zawsze przypadają dwie złe. Albo więcej. Po zajęciach pożegnałam się ze wszystkimi. Odeszłam kawałek od uczelni, gdy przypomniało mi się, że muszę wziąć od Jowity swoją teczkę. Zawróciłam. Szła w stronę swojego domu. Rozmawiała z kimś przez telefon, więc nie chciałam jej straszyć. Postanowiłam się z nią zrównać i poczekać, aż skończy. Zdziwiłam się, bo tak miło mówiła, słodkim głosem. Zaciekawiłam się do kogo mówi „No wiesz, taki jesteś, no… porządny facet. Ech, niektóre kobiety w ogóle nie potrafią docenić wartościowego mężczyzny…” I tak w kółko. Najpierw ucieszyłam się, że jej też wiedzie się w miłości. Ale gdy zauważyła mnie, powiedziała „Muszę kończyć!” I zakończyła rozmowę. Zrobiła się cała czerwona. W głowie zapaliła mi się lampka. „Z kim rozmawiałaś?” Wzruszyła ramionami. „No powiedz z kim!” Krzyknęłam tak głośno, że ludzie zaczęli się oglądać. Przyspieszyła. Ja też. Szarpnęłam ją za rękaw. „Z kim?! Dlaczego nie chcesz mi powiedzieć?!” „Bo nie. Nie powiem Ci. I koniec.” „Nie masz odwagi się przyznać?” Wtedy zatrzymała się. „Chcesz wiedzieć?” Kiwnęłam głową. „Z Marcinem rozmawiałam. I wiesz co?” Byłam totalnie zaskoczona. Butelka wody wypadła mi z ręki. Schyliłam się, żeby podnieść. „Nie wstawaj, bo Ci znowu wypadnie, jak Ci powiem coś jeszcze.” Podniosłam głowę do góry. Patrzyła na mnie z wyraźną odrazą. Zaczęła cedzić przez zęby „Na początku Cię lubiłam. Wydawałaś mi się taka trochę zagubiona, ale fajna. Z czasem przekonałam się, że jesteś zwyczajnie pusta! Wszystko robisz od niechcenia. Ludzi dobierasz sobie tak, żeby Tobie było dobrze! Każdy jest Ci do czegoś potrzebny. Jedynie ta Kaśka to Twoja bezinteresowna znajomość. Poza tym każdy ma rozwiązywać Twoje życiowe problemy…” Podniosłam się. Poczułam się okropnie. To było podłe. Myślałam, że się lubimy. „Ale…” „Nie przerywaj mi. Jesteś rozwydrzoną i wyrachowaną lalą. Nie ważne jaka szerokość geograficzna i kultura. Jak ktoś jest pustakiem, to nim zostanie. Nie ważne. Najbardziej boli to, że poznałaś zajebistego faceta. I puszczasz go kantem ze swoim byłym. Co? Myślisz, że nie wiem? Widziałam Was jak się obściskiwaliście w monopolu. Parę dni później w cukierni. Jak Cię smyrał dłonią po kolanie. Więc sobie wzięłam numer telefonu do Marcina z Twojej komórki, jak nie widziałaś. I wszystko mu powiedziałam.” Jej słowa docierały do mnie z opóźnieniem. Ale jak dotarły, wściekłam się. Jakim prawem ingeruje w moje prywatne życie?! Uderzyłam ją z całej siły w twarz. Ludzie znów obejrzeli się. Głowa aż jej odskoczyła lekko w prawo. „Nie zniżę się do Twojego poziomu.” Powiedziała i obróciła się do mnie tyłem. Po czym odeszła. Nie jestem w stanie opisać jak się zdenerwowałam. Musiałam aż przysiąść na murku. Zaczęło mnie tak ściskać w żołądku i kłuć w klatce piersiowej. Dzwoniłam do Tomka, żeby po mnie przyjechał. Nie odbierał. Wysłał mi tylko sms „Kiciu jestem w pracy. Jak chcesz, mogę wpaść wieczorem.  ” Siedziałam tam z pół godziny, zanim mi przeszło. W końcu strasznie przemarzłam. Po jakichś kolejnych trzydziestu minutach uspokoiłam się i poszłam w stronę domu. Nogi miałam ciężkie. Do tego ciężką głowę, serce i sumienie. Poczułam się okropnie. Nie dlatego, że Jowita to powiedziała. Dlatego, że uświadomiłam sobie, że to prawda. Mam zły charakter i podle się zachowuję. Uświadomiłam sobie to i bardzo zabolało. Chciałam polepszyć sobie humor. Poszłam do Aleksa, żeby pożyczyć pendrive z muzyką. I to też był błąd. Wdałam się z nim w dyskusję na temat jego min, które robił ostatnio. Tłumaczyłam mu jak jest. Kiwał głową. W końcu powiedział „Ty… ja myślałem, że jesteś spoko. A Ty jesteś jak Wiolka. Tylko działasz w innej materii. Ty wykańczasz ludzi emocjonalnie i uczuciowo. Wracam do pracy. Nara!” No tego już za wiele! Może się obudzę za chwilę? I okaże się, że nie wszyscy mają mnie za puszczalską i podłą dziewuchę? Tak się zastanawiam, czy ja taka jestem? A może to oni wszyscy są tacy złośliwi? Naprawdę nie ma już nikogo, kto mnie lubi? Kasia ostatnio cały czas spędza ze swoim chłopakiem. Czasem rozmawiamy na skype. Mam nadzieję, że chociaż ona nie myśli o mnie źle. Tak sobie teraz dopiero myślę o Tomku. A co jeśli on nie traktuje mnie poważnie? Przecież go zdradziłam i o tym wie. Może nie powinnam się z nim widywać… A może Marcin był faktycznie takim wspaniałym kandydatem na męża? Teraz już chyba wszystko przepadło. Co ja narobiłam. Tylko przestałam brać tabletki na chwilę. I tak pogmatwałam. Tragedia.   Brak powiązanych wpisów. Notka opublikowana: 07 marca 2014 Autor: karme.lova@spoko.pl Znaleziono w sekcji: Bez kategorii  Tagi: kłótnia, obawyy, podejrzenia, prawda, rozmowa, smutek, żal   Poprzedni temat: Ty jednak jesteś jakaś dziwna Następny temat: Zerwany film 