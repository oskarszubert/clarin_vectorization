Jestem wściekła. Chce mi się płakać. Nie wiem jak ja dłużej wytrzymam ze swoją Rodziną. Jeśli moje życie tak ma wyglądać dalej… Wolę umrzeć. Myślałam, że Ojciec nie kłamał, gdy rozmawialiśmy na Skype. A on udawał dobrego. Omotał mnie. Nie zmienił się. Przyjechali mnie tu sterroryzować. Kontrolować każdy mój krok. Zrobić ze mnie służącą. Ukarać za to, że chciałam żyć po swojemu. Ukarać za to, co zrobiłam. Ukarać za to co myślą, że zrobiłam. Wróciłam dziś po pracy do domu. Na wejściu dostałam od Babki w twarz. Aż mi reklamówki wypadły. „Ty kozo. Spóźniłaś się. Powinnaś być 10 minut temu!” „Kolejka była w sklepie!” Wciągnęła mnie do środka. Potem reklamówki. Zatrzasnęła drzwi i zaczęła bić ręką, gdzie popadło. „Pewnie gdzieś się pieprzyłaś! Przyznaj się!” Wrzeszczała. Próbowałam ją odepchnąć. Wołałam Ojca i Kuzyna, ale nie było ich w domu. Przy nich Babka nigdy tak się nie zachowywała. Wiedziałam, że nikt mi nie pomoże. Schowałam się w łazience.  Babka stała pod łazienką. Krzyczała i wyzywała mnie od najgorszych. Po jakimś czasie znudziło jej się. Siedziałam cicho dalej. Nasłuchiwałam. Potem usłyszałam jej chrapanie. Jakim trzeba być człowiekiem, żeby zbić kogoś, wyzwać i spokojnie zasnąć! Chrapała już długo. Wyszłam z łazienki. Pozbierałam zakupy. Zaczęłam robić obiad. Myłam warzywa i przygotowywałam mięso. Włączyłam sobie cicho radio. W środku cała dygotałam. Nie tak powinno być. Włożyłam do piekarnika to, co przygotowałam. Wtedy usłyszałam pukanie Ojca. Podeszłam do drzwi i otworzyłam je. „Dzień dobry Ojcze.” „Witaj.” „Gdzie Owais?” „Na mieście.” „Sam? Może by chciał kiedyś iść ze mną?” Ojciec spojrzał się na mnie lodowatym wzrokiem. „Weź krzesło i idź do łazienki.” Syknął. Znałam ten ton. Lepiej nie dyskutować. Zrobiłam, co kazał. „Usiądź na nim!” Krzyknął z kuchni. Słyszałam, że szeptali coś z Babką. Weszli do łazienki. „Jeśli nie będziesz się szarpać, pójdzie szybko.” Powiedział oschle Ojciec. Nie wiedziałam, o co chodzi. Spojrzałam na niego. W dłoni trzymał wielkie nożyce. Odruchowo wychyliłam się do tyłu na krześle. Babka przytrzymała mnie. Zacisnęła dłonie. Jej palce wbijały się w moje ramiona. Jak szpony jastrzębia. Trzymała mnie z całej siły. „Nie szarp się… Ojciec zrobi Ci tak, że nie będziesz już dłużej wyglądała, jak rozwiązła suka… taak, będziesz dobrze wyglądała…” Mówiła to powoli i z wyraźną radością. Ojciec chwycił moje włosy. I zaczął obcinać. Zastygłam. Nie wyrywałam się. Wiedziałam, że mnie nie puszczą. Babka chichotała pod nosem. „Z czego się cieszysz?!” Krzyknęłam. „Że będziesz w końcu przyzwoicie wyglądała kochana…” „Cieszysz się, że mnie oszpecacie!” Łzy ciekły mi po policzkach. Modliłam się, żeby się obudzić. Niestety. Ten koszmar był rzeczywistością. Nożyczki lekko skrzypiały. Słyszałam wyraźnie każde spadające pasemko włosów na podłogę. Jakby ktoś uderzał młotkiem w kafelki. Obraz mi falował przed oczami. Jak na filmie. Na zwolnionych obrotach. Ojciec ciągnął mnie za włosy. Ciął jak popadło. Babka mlaskała pod nosem jak opętana. „Taaaak… ooo taaaak… Jeszcze z prawej jej obetnij… taaakkk…” Miała przyspieszony oddech. Zachowywała się, jakby była podniecona. Zrobiło mi się niedobrze. Kolejne pasma spadały. Na kafelki, moje nogi, ramiona. Ojcu i Babce na stopy. Myślałam, że to się nigdy nie skończy. Chrzęst obcinanych włosów doprowadzał mnie do szaleństwa. Jazgot i obłędny śmiech Babki dzwoniły mi w głowie. „Skończyłem. Teraz tu posprzątaj.” Powiedział sucho Ojciec. „A ty dokończ obiad.” Zwrócił się do Babki. Nie mam już swoich pięknych długich włosów. Zawsze byłam z nich dumna. Tomek je uwielbiał. Lubił przeczesywać je palcami. Już nie ma czego lubić. Oszpecili mnie. Jestem brzydka. Nie jestem już pełnowartościową kobietą. Jestem nikim.  Brak powiązanych wpisów.                                             Notka opublikowana: 12 maja 2013 Autor: karme.lova@spoko.pl Znaleziono w sekcji: Bez kategorii  Tagi: kara, smutek, włosy Poprzedni temat: Rodzina prawie w komplecie Następny temat: Boję się 