W czwartek po całym dniu pracy i oglądania mieszkań do wynajęcia, chciałam tylko spać. Miałam dość tłumaczenia Pani Kamilli, że z moją głową jest już wszystko w porządku. Co chwilę muszę przysięgać, że nikogo nie obleję sosem. Denerwuje mnie to. A potem jeszcze tłumaczyłam każdemu właścicielowi, że stać mnie na mieszkanie. Mówiłam, gdzie pracuję, co studiuję… Oni patrzyli na mnie dziwnie. Z miną „I tak wiem, że kłamiesz.” Tak patrzył Tomek na mnie na naszym ostatnim spotkaniu… Leżałam już w łóżku, gdy przyszły dziewczyny. Namawiały mnie na wyjście. Opierałam się. „No Sara, chodź. Będzie fajnie. Wiedziałyśmy, że będziesz marudziła, to mamy dla Ciebie przebranie gotowe.” „Jakie przebranie?” „No przebranie za zombie. Idziemy na przemarsz zombie. I to Ci nie przeszkadza. Wiemy, że chcesz być w zgodzie ze swoimi zasadami. A to niczemu nie przeszkadza.” „Ale ja nie chcę. Nie chodzę już nigdzie. Przez to chodzenie straciłam szansę na męża.” „Daj spokój. To nie przez chodzenie. To przez co innego. A to będzie zwykły spacer. Tylko wszyscy przebrani za zombie.” Nie wiem, jak długo to trwało, ale się zgodziłam. Najpierw tak dla spokoju. Potem, gdy Jowita zaczęła nas malować, a Kasia czesać, podekscytowałam się. Wyglądałam jakbym faktycznie umarła. Sina z podkrążonymi oczami i sączącą się z ust i nosa krwią. Dziewczyny były równie przerażające. Trochę się martwiłam, jak to będzie na ulicy. Czy takie wymalowane nie będziemy dziwiły ludzi. Z bijącym sercem wyszłam z domu. Aleks naśmiewał się z nas. „O idą trzy wiedźmy. Stare, a głupie.” Przez niego zawróciłam się w drzwiach. Kasia wyciągnęła mnie na siłę za ramię. „Chodź, nie słuchaj tego głupka.” I poszłyśmy. Okazało się, że przejmowałam się niepotrzebnie. Każdy oglądał się za nami, ale żeby krzyknąć, że fajne mamy przebrania. I tak doszłyśmy na miejsce zbiórki. Było tam całe mnóstwo chłopaków i dziewczyn przebranych jak my. Czekaliśmy jeszcze chwilę. W końcu ktoś ogłosił start. I szliśmy powoli ulicami miasta. Dziewczyny popijały z piersiówki wódkę. Ja nie chciałam. Bez tego bawiłam się dobrze. Pierwszy raz byłam na takim dziwnym pochodzie. Było ekstra! Aż do czasu, gdy zauważyłam znajome mi dready. W jednej sekundzie wiedziałam, że to on. Podbiegłam kilka kroków i szarpnęłam go za rękaw. Odwrócił się zdziwiony. Mimo charakteryzacji poznałam go. Takich oczu się nie zapomina. Zmiękły mi nogi. Zrobiłam głęboki wdech, przełknęłam ślinę i uderzyłam go pięścią w twarz. Z całej siły. Złapał się za nos i jęknął. Odwróciłam się i szybko pobiegłam do domu. Do teraz zastanawiam się, co ja najlepszego zrobiłam?! To tak się odzyskuje narzeczonego? Po kilku miesiącach niewidzenia się? Bije się w twarz swojego ukochanego? Gorzej zrobić nie mogłam… Brak powiązanych wpisów. Notka opublikowana: 02 listopada 2013 Autor: karme.lova@spoko.pl Znaleziono w sekcji: Bez kategorii  Tagi: dready, emocje, halloween, nerwy, oczy, spotkanie, zombie   Poprzedni temat: Będziemy pracować nad moim wyglądem Następny temat: Jesteś przecież gwiazdą internetu! 