Zaczynam sobie myśleć, że każdy mój pomysł jest głupi. Tak zwyczajnie. Pomysł równa się kłopot. To samo wyszło z moją imprezą. Znajomych zaprosiłam na 21, bo nie wiedziałam, jak długo będziemy wynosić rzeczy dziadka Właścicielki. Poszło nam sprawnie. Większość ubrań wrzuciłyśmy do kosza PCK, który stoi niedaleko. Pozostałe układałyśmy w kartonach. Muezzi skakała wesoło pomiędzy nami. Wchodziła do pudeł i zaczepiała łapkami prawie wszystko. Tak szybko uwinęłyśmy się ze wszystkim, że wystarczyło nam czasu na kawę. Miło było siedzieć przy tym dużym stole i rozmawiać. Bardzo zaciekawiła ją moja historia. Miałam wrażenie, że znamy się od zawsze… Czułam, że złapałam wiatr w żagle. Gdy poszła, pobiegłam do sklepu po zakupy. Kupiłam owoce, chipsy, orzeszki. Kilka napojów. Resztę mieli wszyscy przynieść. I jedzenie i alkohol. Pierwszy raz w życiu byłam tak nieprzygotowana na przyjęcie gości. Nie wiedziałam, co gdzie jest w tym mieszkaniu. Swoje rzeczy zamknęłam w jednym z pokoi razem z Muezzi. Wstawiłam jej kuwetę, wodę i jedzenie. Nie chciałam, żeby przypadkiem uciekła na klatkę albo wyskoczyła przez okno. Mogła też się przestraszyć tylu ludzi naraz. U Aleksa jednak był spokój i mało ludzi widywała. Jako pierwsza przyszła Kasia. Potem Aleks i Jowita. A później pozostali. Poczułam się jak w swoim żywiole. Dom pełen ludzi. Ktoś nawet przyniósł wieżę i głośniki. Ogromne. I bardzo dobrze, bo tu nie było żadnego sprzętu grającego. W sumie zeszło się prawie trzydzieści osób. Tak mi tego brakowało. Tych roześmianych głosów. Ludzi, których dawno nie widziałam. I komplementów. To ostatnie, czego się spodziewałam. Usłyszałam tyle ciepłych słów. Że schudłam i jestem teraz bardzo ładna. Marek, który kiedyś zapraszał mnie na wspólne malowanie, po dwóch piwach zaczął mnie podrywać. Nie zwracałam na to uwagi. Postanowiłam się dobrze bawić. Uczcić swój nowy rozdział w życiu. Wolny od wszelkich używek i spotkań z mężczyznami. Spokojny i skoncentrowany na dwóch celach – dostać w końcu dowód na zawsze i ukończyć studia. I tak było. Bawiłam się super. Nie mogłam się nagadać ze znajomymi. Nawet w nocy podkręcałam muzykę. Chciałam, aby było głośno. Bo byłam szczęśliwa i chciałam, żeby cały świat o tym wiedział. Było naprawdę super. Około godziny trzeciej tłum się przerzedził. Z żalem żegnałam każdego, bo pragnęłam, aby ta noc trwała wiecznie. Po jakimś czasie zostało nas siedem dziewczyn. Zrobiłam herbatę, bo nie miały już ochoty na procenty. Siedziałyśmy w największym pokoju na dywanie i dojadałyśmy końcówki sałatek zapijając herbatą. Muzyka grała dalej, nieco ciszej. Poczułam się dokładnie tak, jak rok temu na pierwszych wspólnych imprezach. Miałam wokół siebie ludzi, których lubiłam. Dzięki nim czas płynął wolniej i chciało się żyć. Nagle ktoś zaczął pukać do drzwi. Byłam pewna, że to jakiś zapominalski wraca się po swoje rzeczy albo postanowił do nas dołączyć. Otworzyłam i zamurowało mnie. Byłam w szoku. W drzwiach stało dwóch policjantów. „Dzień dobry. A może dobry wieczór. W zasadzie to nie wiemy.” „Witam. W czym mogę pomóc?” „Dostaliśmy zgłoszenie o zakłócaniu ciszy nocnej. Czy rozmawiamy z właścicielką?” „Nie.” „A możemy?” „Nie… bo ja tu wynajmuję. Od dziś.” „Aaa! Czyli parapetówka tak zwana.” „Słucham?” Spojrzeli się na siebie. „Nie ważne. Chcemy wejść do środka.” „Proszę.” No i się zaczęło. Gdybym wiedziała, że to tak się skończy, nie zrobiłabym tej imprezy! Najpierw policjanci przeszukali mieszkanie. Potem rzeczy dziewczyn. Musiałam im pokazywać umowę najmu. Dzwonili też do Właścicielki. Pewnie się wściekła na mnie… Najgorsze było jednak to, że zaczęli sprawdzać nasze telefony. Jeden z policjantów dzwonił gdzieś „w celu ustalenia statusu telefonów”. Drugi w tym czasie stał i patrzył się na mnie. Nie odrywał wzroku. Nawet gdy chodziłam. Zrobiłam się poddenerwowana. Po chwili oznajmił mi „Pani telefon jest kradziony.” „Jak to? To nie możliwe! Dostałam go od swojego byłego narzeczonego.” „Dwa dni temu pan Tomasz G*** zgłosił kradzież telefonu.” Z wrażenia usiadłam. Jak on mógł być taki podły? Nie mógł mi zabrać tego telefonu, jak u mnie był? Tylko zrobił ze mnie złodziejkę? Przecież ja nie kradnę! Jak on śmiał?! Długo udowadniałam policjantom, że taka kradzież jest niemożliwa. Pokazywałam nasze wspólne zdjęcia i smsy. Ale to nie pomogło. Zabrali mi telefon i powiedzieli, kiedy mam się stawić na komendę w roli oskarżonej… Po ich wyjściu atmosfera zepsuła się. Poszłyśmy spać. To znaczy dziewczyny szybko zasnęły, a ja leżałam wściekła. Nie wybaczę mu tego! To był cios poniżej pasa… Tak się nie robi.  Brak powiązanych wpisów. Notka opublikowana: 17 listopada 2013 Autor: karme.lova@spoko.pl Znaleziono w sekcji: Bez kategorii  Tagi: impreza, muzyka, parapetówka, policja, rozmowy, spotkanie, telefon, wspomnienia, zaskoczenie, znajomi, złość   Poprzedni temat: Znalazłam nowe mieszkanie Następny temat: Nieoczekiwane zwroty akcji 