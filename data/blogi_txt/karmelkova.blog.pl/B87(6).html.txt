Bardzo fajnie wczoraj było. Poczekałam po zajęciach na Kasię i poszłyśmy na zakupy. Trochę dziwiła się, czemu chcę kupić tylko jedzenie, a ona wino. Z niechęcią i wstydem opowiedziałam jej o rozliczeniach z Ojcem. Nie bardzo chciała uwierzyć. Myślała, że z niej żartuję. Gdy wyszłyśmy ze sklepu zaproponowałam jej, żeby pójść do mnie przez park. Szłyśmy parkiem, a ja wytłumaczyłam jej wszystko. Pokazałam jej też dziurę w kieszeni, którą zrobiły mi dziewczyny z grupy. Kasia powiedziała, że chyba sobie z nimi pogada. Nie wiem, co to zmieni. Bardzo miło i fajnie mieć w końcu kogoś, kto stanie za mną. Odkąd się poznałyśmy zaświeciło słońce w mojej duszy. Otwieram rano oczy i nie płaczę. Myślę sobie, że przeżyję jakoś te nudne i trudne zajęcia. To samo myślę o dziwnych spojrzeniach i tekstach, gdy idę ulicą. Spotkania z Kasią to jedyne, co jakoś trzyma mnie życiu. Powiedziała, że współczuje mi ojca tyrana. Po dłuższym zastanowieniu stwierdziła, że jest psychopatą. Dużo czasu zajęło mi wytłumaczenie, że jest wyjątkowo łagodny i dobry. Nie bił ani mnie, ani matki. Pozwolił mi się uczyć. Mogłam spotykać się ze znajomymi. Niestety trudno jej to sobie wyobrazić. Powiedziała, że ona dostawała od podstawowej szkoły kieszonkowe i nikt nie sprawdzał, co kupuje. Dla mnie to dopiero jest dziwne. Dostać pieniądze, z których nikt Cię nie rozliczy! Co bym wtedy kupowała? Pewnie to samo. Owoce, pieczywo, napoje, warzywa, kaszę i czasem mięso. Gdy siedziałyśmy u mnie i robiłyśmy zapiekanki, zadzwonił Kasi telefon. Zapytała, czy może przyjść jej jeden kolega i dwie koleżanki. Nie miałam nic przeciwko. Tylko trochę się obawiałam, jak na mnie zareagują. Czy nie będę im przeszkadzać? Uspokoiła mnie, że nie. Nawet coś o mnie opowiadała, dlatego chcieli mnie poznać. Obawiałam się, gdy zadzwonił dzwonek. Poczułam tremę, jak w pierwszy dzień szkoły. Ręka mi się trzęsła i nie mogłam trafić kluczem w dziurkę. W końcu udało mi się. Nie było czego się bać. Znajomi Kasi to bardzo mili i uśmiechnięci ludzie. Oczywiście przynieśli ze sobą wino i chipsy. Ilość alkoholu mnie przestraszyła. Bałam się, jak wrócą do domu, jak będą tacy pijani. Jednak pili, pili i nic im nie było. Nie plątał im się język tak jak mi. Ja piłam mniej. Bo chcieli, żebym opowiadała o swoim mieście. Pokazywałam im też zdjęcia z domu Ojca. Bardzo dziwili się, że mieliśmy dużo roślin w ogrodzie. Wszystko ich dziwiło. Podobno wyobrażali sobie mój Kraj zupełnie inaczej. Dziewczyny pracują w salonie fryzjerskim. Aldona jest fryzjerką, a Ewelina recepcjonistką. Umawia klientów na godziny i zapisuje w grafiku. Bardzo lubią swoją pracę. Zaproponowały mi, żebym kiedyś przyszła do salonu, to pomogą mi zrobić coś fajnego z włosami. Nie przyznałam się, że Ojciec nie pozwala mi ani ścinać, ani farbować włosów. Powiedziałam, że nie chcę nic z nimi robić. Wtedy Aldona zaplotła mi warkocza, tak na bok. Mam go do teraz. Jest grubości mojego nadgarstka. Nigdy nie nosiłam warkocza. Tomek powiedział, że mam bardzo ładne włosy i nie warto nic z nimi robić. Zawstydziłam się. Pierwszy komplement od mężczyzny, jaki usłyszałam w życiu. Cały czas o tym myślę. Nawet, jak staram się nie myśleć. Specjalnie rano wstałam i poszłam na długi spacer. Szłam bardzo szybko. Chodziłam po mieście prawie trzy godziny. I tak cały czas myślałam o Tomku. O jego fryzurze. Nosi dredy. Dziwna fryzura. Nie widziałam u nas zbyt wielu osób z taką. A on wygląda w nich pięknie… Ma takie ładne niebieskie oczy. Dużo Polaków ma jasne oczy. Zerkam czasem ludziom w oczy. U nas wszyscy mieli jednakowe – ciemny brąz. Prawie czarne. A tu niektórzy mają zielone. Kasia ma takie szare. Też ładne. Znowu padał deszcz. Ciągle tu pada. Moje buty tego nie wytrzymują. Woda wsiąka do środka i marznę. Przez to zaczęły śmierdzieć. Mam tylko jedną parę. Suszę je wieczorem, a rano już po drodze do autobusu są zamoczone. U nas nie padało prawie nigdy. Ciekawe czy Ojciec pozwoli mi kupić nowe? Muszę przestać myśleć o Tomku. Liczyłam sobie, ile razy na mnie patrzył. Wyszło mi 86 razy. Zawsze spuszczałam wzrok, gdy na mnie zerkał. Nie chcę, aby pomyślał sobie złe rzeczy o mnie. Albo żeby miał mnie za dziewczynę, która nie jest porządna.  Brak powiązanych wpisów. Notka opublikowana: 13 października 2012 Autor: karme.lova@spoko.pl Znaleziono w sekcji: Bez kategorii  Tagi: oczy, spotkanie, wino, znajomi   Poprzedni temat: Rozliczenie Następny temat: Nie chcę się zakochiwać 