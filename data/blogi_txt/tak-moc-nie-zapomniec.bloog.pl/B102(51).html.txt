Dziś mamy chłodny dzień. Daje się odczuć koniec lata a początek koniecznej, nieuniknionej jesieni. Potem przyjdzie czas zimy, ale w dalszej perspektywie pociesza nas myśl o pięknej wiośnie i gorącym lecie. Dlaczego zmiany na lepsze są tylko pewne w naturze? Dlaczego w naszych relacjach nie ma tej pewności nadejścia lepszych dni? ... Skrzywdziłam Cię tymi słowami. Prawdopodobnie w tamtym momencie, w chwili zwierzenia się z tajemnicy, zawiodłam jako przyjaciółka. Rzuciłam tych kilka słów, Tobie tak przykrych, które utkwiły Ci głęboko w sercu. Już nigdy ich nie zapomnisz, dałaś mi to wiele razy odczuć, wiele razy pokazywałaś swą urazę do mnie. Już nigdy nie będziemy swobodnie rozmawiały, śmiały się. Te słowa zawsze będą gniewnie wisieć w powietrzu, ciążyć nad nami. Pisząc to, mam cichą nadzieję, że może kiedyś przypomnisz sobie o naszych blogach, zajrzysz tu , przeczytasz i może... kto wie... może wybaczysz mi? Jednak czy nie jest za późno? Ciągle mam wrażenie, że nie ma powrotu do dawnej przyjaźni. Przez całe wakacje nie odzywałyśmy się do siebie. W październiku będzie jeszcze trudniej zacząć razem przebywać niemlaże codziennie. Za kazdym razem kiedy czytam książkę, oglądam film, słucham jak ktoś mówi o swoich przyjaciołach, myślę o Tobie, o naszej przyjaźni. Jaka była do tamtego lata, jaka była przez ostatni rok.... jaka mogłaby być za parę lat.... Niestety nie potrafię sobie wyobrazić nas, pijących kawę i opoowiadających o dzieciach, pracy , problemach. Może to przez ten ostatni rok oschłego traktowania, a może przez to, że nasze relacje nie wychodziły poza mury szkoły? Pamiętasz? zarzuciłaś mi pewnego razu w pociągu, że nigdzie nie wychodzimy razem, nie imprezujemy. Wiedz, że bez Ciebie też nigdzie nie "imprezuję". Gdybyśmy były chłopakami, sprawiłoby mi ulgę, gdybyśmy mogły się pobić, wyrzucić wszystkie złe słowa z siebie, a potem usiąść przy piwie i podać sobie rękę. Nawzajem się przeprosić. Bo musisz przyznać, że obie mamy coś na sumieniu, obie ponosimy winę za to co się stało z naszą przyjaźnią. I nie chcę teraz tu tego wywlekać - dostałaś mój list przecież- ale to nadal mnie boli. Ciebie pewnie też. Dlatego myślę, że nie ma sensu udawać dalej, tego nie da się już posklejać. Ta prawda, choć bolesna, jest nieunikniona. Tylko złe rzeczy są pewne.Tak naprawdę nigdy Cię nie znałam....   I jeszcze jedno: przykro mi, ze twój tato nie żyje. To nie jest Twoja wina, ani moja.... tak miało być..... rozmawiaj o tym z kimś bliskim, z mamą...... szkoda tylko, że ze mną nie chciałaś.... że już nie ze mną... 