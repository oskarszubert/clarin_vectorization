Chciałabym ...... chciałabym, aby moje życie było mniej szare, bardziej niezwykłe. Chciałabym podróżować nie tylko we snach, nie tylko w myślach, nie tylko przeglądając cudze zdjęcia. Mam kilka marzeń, które zależą od stanu mego posiadania, a który na dzień dzisiejszy jest znikomy. Pragmatyzm, zasiany w mej romantycznej duszy przez rodziców, nie pozwala mi choćby na mały, krótki wyjazd. "Bo to marnowanie pieniędzy"- jedno hasło , a tak bezlitośnie podcina skrzydła. Po co są więc te pieniądze? Skończyłam z powodzeniem kolejny rok administracji.  Czy ten "kolejny rok" przydał mi się i czy przyda w dalszym życiu? Nadal nie czuję pociągu do zawodu urzędnika, ale coś w życiu muszę robić. Praktyczny zawód - trzeba go mieć, by wyżyć. Dlaczego więc mi marzy się życie artystki? Dlaczego jednym z moich marzeń jest pracować dla siebie, a nie dla pieniędzy? I dlaczego są to tylko marzenia niepoparte jakimkolwiek talentem? Dlaczego dużo marzę, wyobrażam sobie, ale tego nie wcielam w życie? Bo jestem tchórzem!   Dostałam na urodziny maszynę do szycia, taką małą, ale wymarzoną. Uruchomiłam ją tylko dwa razy! Gdy już mam na czym ćwiczyć, mam na czym realizować marzenia... to tego nie robię, bo się boję. A czego się boję? A no tego, że moje marzenia okażą się tandetną bzdetą, że byłam głupia wyobrażając sobie, ze spod moich rąk może wyjść coś naprawdę fajnego. Tkwię nadal w bezruchu, jestem więźniem sowich nadmiernych oczekiwań i marzeń! 