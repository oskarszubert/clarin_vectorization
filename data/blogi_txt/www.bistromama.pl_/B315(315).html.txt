Wywołałam sama u siebie kolejną lawinę wspomnień. Zaczęło się od rozmowy z córką, bo bardzo chciała wiedzieć co takiego znajduje się w tornistrach dzieci, które idą do szkoły. Wymieniałyśmy razem: zeszyty, książki, piórnik, kredki, długopis, ołówki, linijki... Im dłużej wymieniałyśmy tym wyraźniej widziałam mój tornister, z którym maszerowałam do pierwszej klasy. Brązowo- kremowy, ze skaju oczywiście, zapinany na srebrnawe dwie klamerki, czy bardziej zatrzaski. Z pomarańczowymi światełkami odblaskowymi w kształcie misia. W środku książki i zeszyty obłożone w tapetę, której wzoru nigdy nie zapomnę. Czasami był szary papier, a w starszych klasach plakaty.       Pamiętam Jasona Donovana jak dziś, na zeszycie do matematyki. Plakaty były dobrem luksusowym. Bravo znałyśmy tylko niemieckie, sprzedawane w dni targowe w pobliskim miasteczku. Podczas wakacji kupowałyśmy z koleżanką stare numery i podziwiałyśmy jak mieszkają nasi idole, czyli Thomas Anders i Dieter Bohlen, Bad Boys Blue, C.C. Catch czy Pet Shop Boys. Bez dostępu do internetu, kanałów muzycznych, wiedziałyśmy o naszych idolach tyle, że mogłyśmy startować bez kompleksów w Wielkiej Grze. W wydaniu dla dzieci, oczywiście ;) Koleżanka przywoziła nagrane kasety ze swojego rodzinnego miasta (do dziś nie wiem skąd brała całe płyty wykonawców), ja już czekałam z kasetami BASF, które nagrywałam dziesiąty raz z rzędu i w moim pokoju urządzałyśmy pirackie studio nagrań. Ustawiałyśmy dwa Kasprzaki na przeciw siebie, mówiłyśmy: trzy-czte-ry i kolejną godzinę siedziałyśmy w absolutnej ciszy, żeby kasety mogły się przegrać. O jakości nagrań pisać nie będę ;)    Znikałyśmy z domów na pół dnia i nikt się nie martwił. Nasze mamy i babcie wiedziały gdzie nas szukać. Wiedziały, że nie będziemy chodzić głodne, bo jak nie u jednej, to u drugiej dostaniemy ciepły obiad, bułkę z masłem albo chleb ze śmietaną i cukrem ;) Nikt wcześniej nie dzwonił i nie umawiał się na wizytę. Kto miał wtedy telefon??? I kto słyszał wtedy o mango???       sałatka:  10 liści szpinaku 1/2 główki sałaty lodowej lub innej 2 jajka 1 owoc mango 5 plastrów wędzonego boczku 15 sztuk solonych pistacji 6 kromek pszennej bagietki 4 łyżki masła   Jajka gotujemy na twardo (6 minut). Plastry boczku kroimy w paski i podsmażamy, aż się zarumieni i będzie chrupiący. Kromki bagietki kroimy w grubą kostkę i podsmażamy na roztopionym maśle na złoty kolor. W misce układamy warstwami: poszarpaną ulubioną sałatę i liście szpinaku, ćwiartki ugotowanych jajek, podsmażony boczek, pokrojoną w kostkę połowę mango.Na wierzchu układamy maślane grzanki i posypujemy solonymi pistacjami (można je lekko posiekać). Tuż przed podaniem polewamy słodko-wytrawnym dressingiem. dressing z nutą pomarańczy i mango:   6 łyżek oliwy 6 łyżek soku z pomarańczy 1 łyżeczka musztardy szczypta soli szczypta pieprzu Połowę owocu mango miksujemy blenderem na gładką papkę.Dodajemy musztardę, sok z pomarańczy, oliwę i miksujemy razem przez kilkanaście sekund. Doprawiamy do smaku solą i pieprzem. Smacznego! 