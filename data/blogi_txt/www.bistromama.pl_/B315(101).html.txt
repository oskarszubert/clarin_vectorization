Marzyłam, żeby domowe drozdżówki zjeść kiedyś na śniadanie, najlepiej w leniwy sobotni poranek :)  Przepis kombinowany z kilku, więc uznaję za własny.        Ciasto drożdżowe:         · 30 g drożdży (świeżych)· 3/4 szklanki ciepłego mleka· 1 łyżka cukru· 2 łyżki mąki pszennej· ok. 3,5 szklanki mąki pszennej· 3 żółtka· 1 jajko· 100 g roztopionego masła· 1/2 szklanki cukru· cukier waniliowy Ser:   · ok. 300 g białego sera (najlepiej mielonego, ja miałam zwykły twaróg, a że rozgniatałam widelcem to zostały grudki) · 1/2 szklanki cukru pudru · 1 żółtko · cukier waniliowy · starta skórka z jednej cytryny   Zaczynamy od zaczynu :)  Drożdże rozpuściłam w letnim mleku, wymieszałam widelcem z cukrem i mąką i zostawiłam na ok. 15 min. wyrośnięcia.  Do miski przesiałam mąkę, dodałam wyrośnięty rozczyn, żółtka, jajko, cukier i roztopione masło. Wyrabiałam drewnianą łyżką (oczywiście można ręką), aż ciasto było gładkie. Odłożyłam ciasto w misce w ciepłe miejsce na ok. 20 min do wyrośnięcia.  Ciasto można rozwałkować na stolnicy i wycinać krążki, ja nabierałam do ręki, formowałam kule, a następnie wykładałam na blaszkę wyłożoną papierem i w środku każdej drożdżówki robiłam szklanką wgłębienie.  W międzyczasie, gdy ciasto wyrastało, zrobiłam nadzienie. W miseczce rozgniotłam wszystkie składniki, w serku zostały grudki, dla mnie to nie problem, ale nie każdy lubi ;) więc proponuję albo zmielić ser wcześniej albo kupić w wiaderku.  Nadzienie serowe nakładałam łyżką w zagłębienia w drożdżówkach, ciasto dookoła sera posmarowałam mlekiem (oczywiście można jajkiem). Piekłam w nagrzanym piekarniku ok. 30 min. w temperaturze 180 stopni. Kiedy wystygły, posypałam cukrem pudrem. Pyszności :) 