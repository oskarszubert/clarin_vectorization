Torcik upiekłam dla męża na urodziny, które obchodził w połowie grudnia. Ale świąteczne przepisy zepchnęły go (torcik, nie męża) na koniec blogowej kolejki.  Tort był bardzo symboliczny, maleńki i trochę w smaku jak nie tort, bo w sumie w środku znalazło się ciasto zrobione z przepisu na babkę Zebrę :) Specjalnie. Bo mój mąż z wszystkich ciast najbardziej lubi te sypkie i babkowate. Do tego krem z nutelli, którą też bardzo lubi :) Nie wiem czy ktoś inny zachwycałby się smakiem tego torciku tak jak on!  Jeśli zechcecie zrobić podobny torcik w domu, to pamiętajcie, że środek może być dowolny i ulubiony. W tym przepisie ważniejsze jest to, co widzimy na zewnątrz. Tak trochę inaczej niż u ludzi. Bo u człowieka najważniejsze jest to, co w środku :)     na tortownicę o średnicy 18 cm  ciasto: 4 jajka 3/4 szklanki wody 3/4 szklanki cukru 3/4 szklanki oleju 2,5 szklanki mąki 2 łyżeczki proszku do pieczenia 2 płaskie łyżki kakao 2 łyżki mąki 1 łyżka ekstraktu waniliowego    Jajka ubijamy z cukrem na puszystą masę. Dodajemy pozostałe składniki, oprócz kakao, i chwilę razem miksujemy. Następnie ciasto dzielimy na dwie części (1/3 i 2/3) Do 1/3 części dodajemy 2 łyżki kakao. Do 2/3 pozostałego ciasta 2 łyżki mąki. Przygotowujemy dwa rękawy cukiernicze lub silne worki jednorazowe. Umieszczamy je w wysokich szklankach i wtedy dopiero przekładamy do rękawów ciasto. Rękaw z ciastem kakaowym powinien mieć większą dziurkę na końcu. Część białego ciasta pozostawiamy w misce (na dno i do przykrycia).     Poniższe czynności powtarzamy trzykrotnie (aby otrzymać trzy placki). Tortownicę o średnicy 18 cm smarujemy masłem i dno wykładamy papierem do pieczenia. Na dno wykładamy cienką warstwę białego ciasta. Na to wyciskamy z rękawa okręgi z ciasta kakaowego, na nich powtarzamy okręgi ciastem jasnym i jeszcze raz powtarzamy okręgi ciemne. Całość przykrywamy cienką warstwą ciasta jasnego. Każdy placek pieczemy ok. 25-30 minut w piekarniku nagrzanym do 180 stopni. Na wierzchu mogą tworzyć się górki, po upieczeniu można je wyrównać nożem.      krem z nutellą:  200 g masła 200 g nutelli 2 łyżki kakao 2 łyżki rumu lub innego alkoholu   Masło ucieramy na puszystą masę. Ucierając dodajemy po łyżeczce nutelli. Na końcu dodajemy kakao i alkohol.     dodatkowo: dżem z czarnych porzeczek 2 opakowania Maltesersów (na większy tort potrzebne będą 3 opakowania, część się kruszy podczas przecinania na pół)   Upieczone placki przekładamy dżemem i kremem z nutelli. Całość z wierzchu smarujemy kremem i ozdabiamy polówkami Maltesersów. Serce powstało z odwróconych połówek. Pięknego, smacznego i dobrego Roku Wam życzę! 