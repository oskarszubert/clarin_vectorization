Czyli lekki i szybki obiad na lato.  Ciasto piwne, podobnie jak ciasto na naleśniki i na racuchy robię "na oko".  Zwłaszcza jeśli chodzi o mleko i mąkę. Kiedy byłam nastolatką i próbowałam coś sama zrobić w kuchni to do szału doprowadzał mnie zapis w starej daty książkach kucharskich "mąki tyle ile zabierze ciasto". A dziś stosuję tę zasadę w kuchni niemal za każdym razem, gdy mam do czynienia z mąką.   Ale na potrzeby bloga odmierzyłam szklanką mąkę i składniki płynne :) Do ciasta potrzebowałam (na jedną średniej wielkości cukinię): 1 jajko 1/2 szklanki piwa 3/4 szklanki mleka 1 1/2 szklanki mąki sól i pieprz gałązki świeżego oregano olej do smażenia  Jajka ubiłam, dodałam mleko i piwo, na końcu mąkę (można dodać odrobinkę proszku do pieczenia), sól i pieprz. Ciasto musi być na tyle gęste, aby po zamoczeniu plastra cukini nie rozlewało się za bardzo na patelni.  Cuknię pokroiłam w plastry (szerokość mniej więcej 1 cm), za pomocą widelca maczałam w cieście i kładłam na rozgrzanej oleju. Na każdy krążek dawałam po gałązce oregano. Smażyłam po kilka minut z każdej strony, tak aby ciasto było złote, a cukinia w środku miękka.  Smacznego :)) 