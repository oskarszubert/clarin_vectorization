Ta kanapka jest tylko poglądowa :)   Bo dziś dwa przepisy na pasty rybne.     Czy często  macie  problem z czym znowu zrobić kanapkę do pracy? Pamiętam, że miałam taki okres, kiedy po szaleństwach wielowarstwowych i kolorowych kanapek, z przyjemnością wracałam do zwykłego chleba z masłem, szynką i żółtym serem.   Czyli takich, które nosiłam do liceum, i które wtedy wydawały mi się bardzo nudne. Dla urozmaicenia wyłudzałyśmy z koleżanką kanapki od Tomka B., które zawsze kryły w sobie jakąś smaczną niespodziankę.    Teraz ten problem ma mój mąż - z czym kanapkę do pracy? I powiem Wam w tajemnicy, że nie wiem z czym w końcu je szykuje, bo najczęściej, kiedy on przygotowuje sobie śniadanie, ja jeszcze śpię :) A sama mam ten chwilowy komfort, że kanapki dla siebie mogę przygotować na krótką chwilę przed spożyciem. I od czasu do czasu pozwalam sobie na kolorowe szaleństwo jak na zdjęciu obok :)     pasta z wędzonym łososiem:  1 czerwona cebula  100 g wędzonego łososia w plastrach  200 g białego serka śmietankowego  sól, pieprz Cebulę drobno kroimy. Do blendera wkładamy wszystkie składniki (pokrojoną cebulę, łososia, serek, przyprawy) i miksujemy przez kilka sekund razem na wysokich obrotach. Podajemy z plastrem wędzonego łososia.         pasta z wędzoną makrelą:  1 mała cebula 2 małe ogórki kiszone 1 średnia makrela bez skóry i ości (ok. 200 g) 1 łyżka majonezu 2 łyżka musztardy sól, pieprz Cebulę i ogórki kroimy na większe kawałki i miksujemy przez kilka sekund na wysokich obrotach. Dodajemy dokładnie obraną z ości makrelę, majonez i musztardę. Miksujemy na średnich obrotach, doprawiamy solą i pieprzem do smaku. 