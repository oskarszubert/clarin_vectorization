Kto lubi sery, zwłaszcza te z pleśnią, polubi też te ciasteczka. Przepis pochodzi z książki Sigrid Verbert "Smakowite prezenty" Co prawda w przepisie mowa jest o "miąższu z zielonych orzechów", szczerze przyznam że nie wiem co autorka miała na myśli :) Pistacje? Niedojrzałe orzechy włoskie? Dałam migdały i wyszło też dobrze!   na ok. 30 herbatników    125 g sera gorgonzola 100 g orzechów lub migdałów 90 g mąki 30 g masła 1/2 łyżeczki soli szczypta mielonego pieprzu szczypta proszku do pieczenia    Połowę orzechów lub migdałów mielimy w mikserze na mączkę. Dosypujemy mąkę, sól, pieprz, proszek do pieczenia i krótko miksujemy. Dodajemy gorgonzolę i masło, i znowu krótko miksujemy, aż z ciasta zrobi się kula. Dzielimy ciasto na dwie części, formujemy rurki o średnicy 3 cm i lekko naciskając, obtaczamy je w posiekanych nożem orzechach lub migdałach. Owijamy rurki w folię spożywczą i wkładamy do lodówki na kilka godzin, a najlepiej na całą noc. Po wyjęciu kroimy na krążkio grubości 1 cm. Przekładamy je na blachę i pieczemy w temperaturze 180 st. przez ok. 15 minut, do zarumienienia się ciastek.     Smacznego! 