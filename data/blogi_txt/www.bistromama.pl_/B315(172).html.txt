W pierwszej wersji miałam zrobić lody z dodatkiem fig. Po sprawdzeniu zapasów w szafkach okazało się jednak, że "figi wyszli". Za to były daktyle. Na tyle słodkie, że nie ma najmniejszej potrzeby dosładzania lodów w inny sposób. Skusiłam się jednak i dodałam trochę syropu z pędów sosny. Kupiłam kiedyś w sklepie z ekologiczną żywnością i bardzo polubiłam jego niewielki dodatek w szklance wody mineralnej. Ma lekko żywiczny smak i zapach. Bardzo pasuje do daktyli. Jeśli nie macie syropu, dodajcie zamiast niego dwie łyżki wody, żeby lekko rozrzedzić masę daktylową.      A sam syrop z młodych pędów sosny to temat na osobny wpis. Jest bardzo zdrowy dla dróg oddechowych, pomaga na chrypkę, ułatwia oddychanie. Można przyrządzić go w domu, tylko trzeba w maju pamiętać o tym, że sosna właśnie puściła młode pędy :)        składniki:  400 g mleka skondensowanego niesłodzonego 300 g śmietany kremówki (30 lub 36 %) 100 g suszonych daktyli 2 łyżki syropu z młodych pędów sosny   Daktyle zalewamy niewielką ilością wody, doprowadzamy do wrzenia i gotujemy ok. 5 minut. Po tym czasie daktyle przekładamy do blendera, dodajemy syrop z pędów sosny i miksujemy, aż powstanie kleista masa.     Mleko skondensowane przelewamy do miski i ubijamy mikserem, aż uzyskamy puszystą pianę. W osobnej misce ubijamy kremówkę. Pianę z mleka skondensowanego i ubitą śmietanę łączymy, dodajemy zmiksowane daktyle i miksujemy na niższych obrotach, aż połączą się z masą mleczną.     Całość przekładamy do plastikowego pojemnika. Wstawiamy do zamrażarki na kilkanaście godzin. Przed podaniem pojemnik wyciągamy i odstawiamy na 15-20 minut.   Smacznego! 