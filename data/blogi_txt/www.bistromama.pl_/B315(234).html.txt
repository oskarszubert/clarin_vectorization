Po raz pierwszy z takim sposobem podania ryby spotkałam się podczas mojego pobytu u angielskiej rodziny.Na stole często gościły różnego rodzaju "paje".Był tradycyjny Shepherd's Pie, był Fish Pie i Seafood Pie.Fish Pie został podany na pierwszy obiad, powitalny.Byłam wtedy tak zestresowana i miałam tak ściśnięty żołądek, że nie dałam rady przełknąć ani jednego kęsa. Wszystkie kolejne "paje" w tym angielsko-karaibskim domu przyrządzałam sama, korzystając przy tym z bogatej biblioteki książek  kulinarnych.Gotowanie było jednym z moich najprzyjemniejszych obowiązków.      2 opakowania ciasta francuskiego 3 filety dorsza (lub innej ryby) 300 g pieczarek 2 marchewki 1 średnia cukinia 1 średnia cebula 1 jajko 3 łyżki śmietany 1/2 szklanki startego żółtego sera sól pieprz masło do smażenia i wysmarowania naczynia   Naczynie do zapiekania smarujemy masłem, wykładamy dno i boki jednym ciastem francuskim. Odkładamy na bok.     Marchew myjemy, obieramy i gotujemy do miękkości (ale nie za miękko). Po ugotowaniu kroimy w talarki. Cebulę kroimy w kostkę i podsmażamy chwilę na maśle. Umyte i oczyszczone pieczarki kroimy w plastry i dodajemy do cebulki, dusimy razem ok. 5-6 minut. W trakcie smażenia solimy i dodajemy pieprzu do smaku. Umytą cukinię kroimy w plastry razem ze skórką i podsmażamy na oliwie lub maśle.   Filety dorsza (lub innej ryby) jeśli mamy pewność, że nie mają ości, smażymy przez chwilę z obu stron na maśle. Ja dla pewności każdy filet kroję na mniejsze kawałki i dokładnie sprawdzam czy nie została żadna ość, i takie kawałki chwilę podsmażam.     Jajko rozbełtujemy w misce widelcem, dodajemy śmietanę i starty żółty ser. Doprawiamy solą i pieprzem.      Na rozłożonym cieście francuskim układamy warstwami: połowę pieczarek z cebulką, plastry cukinii, rybę, marchew w talarkach, drugą połowę pieczarek z cebulką. Wszystko zalewamy jajkiem ze śmietaną i serem.      Drugi płat ciasta składamy na pół i lekko dociskamy. Kroimy paski o szerokości 2-3 cm i układamy z nich na zapiekance gęstą kratkę. Można posmarować wierzch jajkiem, ja tego nie robię.     Zapiekamy w piekarniku nagrzanym do 200 st. przez ok. 30 minut. Na ostatnie 10 minut pozostawiam włączoną tylko dolną grzałkę.    Podajemy z ulubioną zieloną sałatą.    Smacznego! 