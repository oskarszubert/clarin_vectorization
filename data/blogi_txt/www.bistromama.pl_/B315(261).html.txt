Nie ma Wigilii bez pierogów z kapustą i grzybami! I choć w mojej hierarchii potraw wigilijnych zajmują miejsce czwarte, tuż za podium, to nie wyobrażam sobie, żeby zabrakło ich na świątecznym stole. O świętach w moim domu, potrawach, napiszę osobny post. Choć wcześniej tego nie planowałam, to zmotywowało mnie kilka komentarzy. A przez lata trochę się zmieniło...     Jeśli chodzi o pierogi, to w domu rodzinnym były ze słodką kapustą i grzybami, nigdy z kiszoną. Przez kilka lat zamawiałam pierogi u zaprzyjaźnionej pani. Teraz czuję się w pełni gotowa na to, żeby pierogi i uszka przygotować sama. Kapustę ugotowałam w wodzie z dodatkiem wywaru, który został po grzybkach. Kapusta nabrała przez to ciemniejszego koloru, ale przede wszystkim wyjątkowego aromatu. Ciasto ma sprawdzone, tak więc o ciasto i farsz się nie martwię, bardziej o czas... bo na lepienie jednego i drugiego trzeba sobie zarezerwować przynajmniej dwie godziny. Ale zapewniam, że warto.       farsz:   500 g kiszonej kapusty 250 g suszonych grzybów (u mnie borowiki i podgrzybki) 1 cebula 1 łyżka masła 2-3 listki laurowe sól, pieprz    Dzień wcześniej suszone grzyby bardzo dokładnie płuczemy (może w nich być sporo piasku), zalewamy zimną wodą i zostawiamy, żeby się moczyły przez całą noc. Następnego dnia gotujemy grzyby przez ok. 30 minut, po czym odcedzamy grzyby tak, aby zachowała się woda, w której się gotowały.   cebulę kroimy w drobną kostkę i dusimy na masełku, aż uzyska złoty kolor.   Kapustę delikatnie odciskamy, wkładamy do garnka, wlewamy wywar z grzybów, uzupełniamy zimną wodą tak, aby zakryła kapustę. Dodajemy listek laurowy i ziele angielskie. Gotujemy, aż kapusta będzie miękka (ok. 30 minut). Ugotowaną kapustę odsączamy i siekamy. Dodajemy cebulkę i drobno pokrojone grzyby  (możemy dodać 2 łyżki oleju do farszu, jeśli jest zbyt suchy). Przyprawiamy solą i pieprzem, przy czym tegi drugiego nie żałujemy. Farsz powinien być pikantny.    ciasto na pierogi:   ok. 400 g mąki 3 łyżki roztopionego masła 1/2 szklanki kwaśnej śmietany 1/2 szklanki ciepłej wody szczypta soli    Na stolnicę przesiewamy mąkę, dodajemy małą szczyptę soli. Na środku robimy dołek, dodajemy roztopione masło i śmietanę. Zaczynamy mieszać i wąską strużką dolewamy ciepłą wodę i zagniatamy ciasto, aż będzie gładkie i jednolite. Rozwałkowujemy dość cienko (ok. 2 mm). Wycinamy za pomocą foremki lub szklanki kółka. Nakładamy do farsz z kapusty i grzybów. Dobrze zaklejamy brzegi. Gotujemy w osolonej wodzie przez kilka minut, licząc od czasu wypłynięcia na powierzchnię. Wyciągamy za pomocą łyżki cedzakowej i przekładamy do miski. Polewamy roztopionym masłem, żeby pierogi się do siebie nie poprzyklejały. Pierogi możemy podzielić na mniejsze porcje i po zupełnym wystygnięciu, zamrozić.    Smacznego! 