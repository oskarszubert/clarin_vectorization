Rzadko robię przetwory na zimę. Nie mam cierpliwości, nie mam słoików, nie mam miejsca na przechowywanie, w końcu nie mam talentu do gotowania w ilościach hurtowych. Jeśli już decyduję się na domowe dżemy, konfitury czy powidła, to najczęściej w takiej ilości, że znikają z lodówki w ciągu tygodnia. Aronię otrzymałam już drugi raz od znajomej. Z pierwszej powstała właśnie ta konfitura, a drugą porcję zamroziłam i pewnie konfiturę powtórzę za jakiś czas, bo była pyszna. Tylko bardzo brudziła zęby :) Inspiracja: Magazyn KUCHNIA  składniki:    0,5 kg aronii 2 jabłka  100 g cukru  1/4 szklanki wody   Aronię myjemy i czyścimy z ewentualnych gałązek. Jabłka obieramy i kroimy w kostkę. W garnku gotujemy syrop z wody i cukru. Dodajemy aronię i pokrojone jabłka. Gotujemy ok. 30 minut na małym ogniu, aż owoce zmiękną i puszczą sok. Gorącą konfiturę przekładamy do słoików.    Z tych proporcji dżemu wyszło na dwa niewielkie słoiki. Nie pasteryzowałam, wstawiłam do lodówki i zjadaliśmy na bieżąco.    Smacznego! 