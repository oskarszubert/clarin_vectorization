Postanowiłam, że wyjątkowo potraktuję kijem mojego męża,   czyli naleśnikami ze szpinakiem, którego nigdy tknął i nie tknie,   a ja skapitulowałam i postanowiłam uszanować jego wolę :)   A z kulinarną marchewką mogłabym nie zdążyć, chcąc wziąć udział   w akcji "Marchewką czy kijem? czyli jak zatrzymać motyle" zorganizowanej przez Andźkę, Deli i Justynę.    Nie stosuję innych kijów w miłości poza tymi kulinarnymi.   A jeśli już stosuję kulinarne (czyli szpinak, ryż z warzywami,  muffinki z owocami i sernik na zimno), to nie robię tego  z premedytacją... Chociaż wróć!   Robię to jednak z premedytacją, bo tylko wtedy, kiedy wiem, że moja druga połowa ma zapewniony   obiad w pracy lub wczorajszy w domu,   a na deser sam sobie zakupił czekoladę z okienkiem.     Oboje wychodzimy z założenia, że nie warto tracić czasu,   życia i zdrowia na szturchanie się kijem. Gdzie dwoje ludzi się kocha, nie ma miejsca na żadne kije,  ale za to marchewek niech uzbiera się cała plantacja ♥    naleśniki: na ok. 10 sztuk na patelni o średnicy 21 cm  260 gi mąki  250 ml mleka 250 ml wody mineralnej gazowanej 2 jajka szczypta soli 50 g roztopionego masła   Jajka, sól,  mleko, przesianą mąkę razem miksujemy. Na końcu dodajemy wodę. Na patelni topimy masło i dolewamy je do ciasta, mieszamy. Smażymy naleśniki na patelni bez użycia dodatkowego tłuszczu.    szpinak:  450 g mrożonego szpinaku lub 250 g świeżego 125 g śmietany 18 %  2 ząbki czosnku sól, pieprz    Świeży szpinak płuczemy i lekko siekamy. Zamrożony przekładamy od razu do rondelka. Dusimy na oliwie lub maśle, aż zmięknie (zamrożony powinien całkowicie odparować). Dodajemy zmiażdżone ząbki czosnku, śmietanę, sól i pieprz i jeszcze chwilkę dusimy. Odstawiamy do wystygnięcia. dodatkowo:  125 g mozzarelli (1 kulka) ulubione zioła do posypania ( u mnie zielona czubrica)   W naczyniu do zapiekania (o średnicy trochę większej niż nasze naleśniki) układamy placki, przekładając je szpinakiem. Szpinaku pomiędzy naleśniki nie dajemy zbyt dużo, powinno nam starczyć na przełożenie wszystkich placków. Na ostatnim placku naleśnikowym układamy mozzarellę pokrojoną w plastry lub rozdrobnioną w palcach na mniejsze kawałki. Posypujemy ulubionymi ziołami. Wkładamy do piekarnika nagrzanego do 190 st. i zapiekamy ok. 30 minut. sos czosnkowy:  3 łyżki śmietany 3 łyżki majonezu 1 łyżeczka posiekanego koperku 2 ząbki czosnku (zmiażdżone lub posiekane) szczypta soli i cukru   Wszystkie składniki sosu łączymy i podajemy w osobnym naczyniu lub od razu sosem polewamy torcik. Smacznego! 