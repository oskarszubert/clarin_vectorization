Mam córkę z I półrocza 2008 roku. W chwili obecnej oznacza to jedno - musi obowiązkowo pójść do szkoły  w tym roku. I choć mam bardzo mieszane uczucia (o tym za chwilę), to nie żadne noworoczne postanowienia zaprzątają mi głowę, a właśnie fakt, że od września to małe dziecko pójdzie do szkoły. Niedawno kupowałam jej zimowe buty, gdzieś przez myśl przemknęło mi, że powinny być dobre również w przyszłym sezonie... i znowu ta szkoła przed oczami...     Nie jestem zdecydowaną przeciwniczką puszczania dzieci do szkoły w wieku sześciu lat, ale jestem przeciwna puszczaniu dzieci do szkoły w chaosie i nieprzygotowaniu. Obrońcy twierdzą, że szkoły są przygotowane, że klasy są przystosowane, że program też jest odpowiednio dobrany. Ale każdy mówi tylko o pierwszej klasie. A później jest druga i trzecia, i w końcu czwarta, która jest programową przepaścią dla ciągle o rok młodszego rozumku.     Rozmawiałam ostatnio z koleżanką, której syn poszedł do szkoły jeszcze jako siedmiolatek. Zadałam jej standardowe pytanie - jak mu się podoba? Więc w szkole jest świetnie, jest fantastyczna pani, ale.... ale ponoć po pani z przedszkola, która znana jest ze swojego rygoru w całym Opolu, każda inna pani jest lepsza, łagodniejsza i milsza. No tak, kolejna sprawa, o której nie pomyślałam... Hania ma dwie fantastyczne panie w przedszkolu, którym można siadać na kolanach, do których można się bezustannie przytulać, które same dzwonią i pytają jak zdrówko, a po powrocie do przedszkola witają słowami "tęskniliśmy za tobą, Haneczko". Jaką wychowawczynię będzie miała Hania w pierwszej klasie? Nie wiem, okaże się we wrześniu. Obawiam się jednak, że może być zupełnie odwrotnie niż u syna mojej koleżanki.    Hania jest najmniejszą dziewczynką w grupie, została przeniesiona o rok wyżej zaraz na początku przygody z przedszkolem. Ze zmiany zawsze byliśmy zadowoleni. Gdybym miała teraz wybór - miałabym ogromny dylemat. Nie chciałabym jej jeszcze puszczać do szkoły, ale z drugiej strony nie chciałabym też, żeby została w przedszkolu. Bo jeśli by została - zmieniłaby się niemal cała grupa i panie wychowawczynie. W tej sytuacji chyba wypada podziękować Ministerstwu za podjęcie decyzji za mnie...    Pomijając aspekty psychologiczne - czy dziecko jest gotowe czy nie, aspekty techniczne - czy szkoła jest przygotowana czy nie, są jeszcze aspekty matczyno- egoistyczne. Do tych bardziej egoistycznych na pewno należy zaliczyć to, że dzieci szkolne mają dwa miesiące wakacji, dwa miesiące ferii, wolne przed Bożym Narodzeniem i po... A rodzice pracują. I nie zawsze można opiekę zorganizować. A w domu jeszcze samo nie zostanie. I pomyśleć, że ten problem mógł nas jeszcze nie dotyczyć przynajmniej rok czasu. Z drugiej strony aspekt mój matczyny - pracuję na zmniejszonym etacie. Z pracy wychodzę o 14.30, mam możliwość przedłużenia takiego czasu pracy maksymalnie do września 2015 roku. Tak więc przynajmniej całą pierwszą klasę Hani, będę mogła odbierać ją o przyzwoitej godzinie ze szkoły. Rok później nie byłoby już to możliwe. Do tego sama szkoła... duża, tuż przy ruchliwej ulicy. Z drugiej strony najbliżej, po drodze do mojej pracy. Hania taka malutka. Czy zje śniadanie, które jej spakuję... czy nie zapomni, czy na stołówce będzie umiała się odnaleźć, czy z klasy do toalety będzie daleko, czy toalety osobne dla maluszków i tych, którzy już na wylocie do gimnazjum... Czy jej dawać drobniaczki, czy wszystko wyda w automacie z batonami, a na takie bułeczki orkiszowe ani nie spojrzy.     Nie widzę tego września... ale wyjścia nie ma ani Hania, ani ja. Szkoda mi tylko, że ten czas przedszkolnej beztroski się skończy. Ale drżyjcie panie, do przedszkola za 1,5 roku nadchodzi Franek!      składniki:  500 g mąki orkiszowej pełnoziarnistej 250 ml wody  40 g drożdży 4-5 łyżek oliwy z oliwek lub oleju  1 łyżeczka cukru 1 łyżeczka soli 1 jajko do posmarowania ziarna do posypania (np. sezam, dynia, słonecznik, mak, czarnuszka)     Z drożdży, ciepłej wody, cukru i łyżki mąki robimy rozczyn. Odstawiamy na 15 minut w ciepłe miejsce do wyrośnięcia. Na stolnicę wysypujemy mąkę, dodajemy oliwę lub olej oraz sól i wyrabiamy kilka minut, aż ciasto będzie jędrne i gładkie. Odstawiamy w plastikowej misce przykrytej ściereczką do wyrośnięcia na kolejne 15 minut. Ciasto dzielimy na tyle części, ile bułek chcemy upiec (6 większych lub 10 mniejszych). Formujemy w rękach bułki, odkładamy na blachę wyłożoną papierem, smarujemy roztrzepanym jajkiem i posypujemy ziarnami. Odstawiamy na 10-15 minut. Piekarnik rozgrzewamy do 190 stopni. Bułki pieczemy ok. 25 minut.    Przepis pochodzi z broszury "Domowy wyrób chleba" Smacznego! 