Nie wiem ile w tym roku będzie jeszcze bardzo ciepłych dni. Nie oglądałam prognoz długoterminowych, ale na pewno poranki, wieczory i temperatura panująca na zewnątrz wskazują na to, że jesień idzie. Wieczorem, kiedy dzieci już śpią, zaczęłam pić herbatę. Z szafy wyciągnęłam już ciepłe szlafroki. W sklepach kolekcje rudo-brązowe. Kolejny znak jesieni.      A u mnie tymczasem jeszcze bardzo letni obiad. Z metisą, odmianą fasolki szparagowej, bardzo jędrną i maślaną w smaku. To moje tegoroczne odkrycie z podróży z Frankiem na nasze targowisko. Ku rozczarowaniu wszystkich, traci swój piękny fioletowy kolor chwilę po spotkaniu z wrzącą wodą. Nikt nie wie jak ten kolor zatrzymać. To trochę jak z zatrzymaniem wyjątkowych i ulotnych chwil w życiu :) I z zatrzymaniem lata na dłużej... składniki:  na 2-3 porcje    500 g fasolki szparagowej  30 g masła 3-4 łyżki łuskanych ziaren słonecznika 2-3 jajka 3 łyżki octu  sól świeżo mielony pieprz     Fasolkę płuczemy, odcinamy końcówki i gotujemy w osolonej wodzie ok. 15 minut. Po upływie 10 minut zaczynamy sprawdzać, czy fasolka jest już miękka. Żółtą fasolkę gotujemy krócej, zieloną trochę dłużej. Odmianę fioletową gotowałam niecałe 15 minut.     Na suchej patelni prażymy słonecznik. Osobno topimy masło.    Przygotowujemy jajko w koszulce.  W głębokim garnku doprowadzamy wodę do wrzenia, dodajemy ocet. Każde jajko osobno wybijamy na miseczkę (ponoć tak trzeba, choć ja wybijam bezpośrednio do wody, tylko robię to bardzo delikatnie) i ostrożnie, trzymając miseczkę tuż nad powierzchnią, przelewamy jajko do wody. W razie potrzeby brzegi białka delikatnie ogarniamy łyżką, tak aby ładnie się ułożyły wokół żółtka. Powtarzamy czynność, jeśli gotujemy więcej jajek. Każde jajko gotujemy 3-4 minuty. Przy 3-minutowym gotowaniu żółtko jest mocno płynne, ja wolę gotować  minutę dłużej, dzięki czemu sam środek żółtka zostaje płynny, a otoczka wokół jest dobrze ścięta.    Na talerz wykładamy gorącą fasolkę, polewamy stopionym masełkiem, posypujemy prażonym słonecznikiem i solimy najlepiej solą gruboziarnistą, mieloną  z młynka, aby jej kryształki zostały lekko wyczuwalne. Na wierzchu układamy jajko w koszulce i posypujemy świeżo zmielonym pieprzem.    Smacznego! 