Zastanawiałam się czy z łososiem to ciągle pierogi ruskie, bo ziemniaki, ser i cebulka pozostają przecież. Czy  może po wprowadzeniu łososia przestają być ruskimi... Może są po prostu pierogami z ziemniakami, serem, łososiem i koperkiem? Jakkolwiek nie dumać by nad nazwą, powiem jedno. Czasami mam wrażenie, że resztki z lodówki specjalnie czekają na swój moment. Tak miałam z łososiem. Kupiłam opakowanie 200 g, trochę dałam do sałatki, dwa razy zrobiłam kanapki do pracy z łososiem i białym serkiem. A łosoś nie ubywało...      W pewne sobotnie popołudnie postanowiłam, że robimy RUSKIE. Robimy, bo jak stolnica i wałek, to i Hania w kuchni. I muszę ją pochwalić, fantastycznie jej idzie. Od jakiegoś czasu, za pomocą specjalnej foremki, sama wycina, nakłada farsz i sama zlepia. Gotuję je później osobno, a ona z dumą pałaszuje własnoręcznie zrobione pierogi. Gdybym miała dzieci niejadki, to napisałabym, że może to jest na nie sposób? Wspólne gotowanie to frajda dla małych i dużych, choć przyznaję, że jako ta większa, wśród składników potrzebuję jeszcze ok. pół kilo cierpliwości w płynie ;)        farsz: 5-6 średnich obranych ziemniaków (ok. 0,5 kg) 250 g twarogu półtłustego lub tłustego 1 cebula 1 łyżka masła 100 g wędzonego łososia 1/2 pęczka świeżego koperku  sól i pieprz   Ziemniaki kroimy na połówki i gotujemy w osolonej wodzie. Odcedzamy i za pomocą tłuczka gnieciemy na puree (ja lubię kiedy pozostają grudki, jeśli ktoś woli gładkie, można przepuścić ziemniaki przez praskę). Na maśle podsmażamy na złoty kolor drobno pokrojoną cebulkę. Do ziemniaków dodajemy pokruszony twaróg, cebulkę, porwane na mniejsze cząstki plastry łososia i połowę posiekanego koperku. Doprawiamy solą i pieprzem (dość sporo!) i dobrze mieszamy, najlepiej za pomocą drewnianej łyżki. ciasto na pierogi:  ok. 400 g mąki  3 łyżki roztopionego masła 1/2 szklanki kwaśnej śmietany (18 %) 1/2 szklanki ciepłej wody szczypta soli    Na stolnicę przesiewamy mąkę, dodajemy małą szczyptę soli. Na środku robimy dołek, dodajemy roztopione masło i śmietanę. Zaczynamy mieszać i wąską strużką dolewamy ciepłą wodę i zagniatamy ciasto, aż będzie gładkie i jednolite (lub pozwalamy robotowi kuchennemu wykonać tę część pracy za nas). Rozwałkowujemy dość cienko (ok. 2 mm). Wycinamy za pomocą foremki lub szklanki kółka. Nakładamy do środka po łyżeczce farszu i dobrze zaklejamy brzegi. Gotujemy w osolonej wodzie przez kilka minut, licząc od czasu wypłynięcia na powierzchnię. Wyciągamy za pomocą łyżki cedzakowej i przekładamy do miski. Polewamy roztopionym masłem, żeby pierogi się do siebie nie poprzyklejały. Podajemy z roztopionym masełkiem lub śmietaną i posypane świeżym koperkiem.   Smacznego! 