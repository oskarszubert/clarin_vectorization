Kilka dni przed świętami szukałam pomysłu na obiad.    W lodówce niemal pusto, bo ciągle zakupy nie zrobione.   Ale jest makrela. tylko pomysłu na nią mi brakuje...  Są drożdże.  Są jajka. Czarne oliwki.  Uwielbiam pizzę z tuńczykiem.  Dlaczego nie spróbować z makrelą?  Miałam pewne opory, ale niepotrzebnie. Wyszła rewelacyjna!    Zmieniłam proporcje w cieście, które robiłam do tej pory.  Jest cienkie i ma chrupiące brzegi. Pozostanę przy nim na dłużej ;)    A tak na marginesie...  czy ktoś w ogóle wierzy, że długi majowy weekend już za miesiąc? Weekend, który rozpoczyna sezon grillowy?   Nie umiem sobie tego dzisiaj wyobrazić :)     ciasto:  10 g drożdży  1/2 szklanki wody  1/2 łyżeczki cukru 180 g mąki  2 łyżki oliwy z oliwek  1 łyżeczka soli  1 łyżeczka suszonego oregano   Z drożdży, cukru i ciepłej wody robimy rozczyn, dodajemy łyżkę mąki i odstawiamy do wyrośnięcia na ok. 10-15 minut. Dodajemy pozostałe składniki  i dokładnie wyrabiamy ciasto. Ciasto odstawiamy do wyrośnięcia na czas przygotowania farszu (ok. 20 minut).  sos:  2 łyżeczki koncentratu pomidorowego 2 łyżeczki czerwonego pesto 1/2 łyżeczki świeżego lub suszonego oregano    W miseczce mieszamy przecier pomidorowy z pesto i oregano, ew. innymi przyprawami wg uznania.   dodatki:   1 mała wędzona makrela (100-110 g samej ryby bez ości i skóry) 1 mała cebula czarne oliwki 125 g mozzarelli (1 kulka) 2 łyżki masła  2 łyżeczki posiekanego koperku (świeżego, suszonego lub mrożonego) 1 jajko sól i świeżo mielony pieprz   Na patelni rozgrzewamy 1 łyżkę masła. Cebulę kroimy na ósemki (lub w kostkę) i dusimy 2-3 minuty na maśle. Odstawiamy do wystygnięcia. Makrelę obieramy ze skóry i dokładnie oddzielamy ości. Oliwki kroimy na plasterki. Podrośnięte ciasto przekładamy na blachę. Na cieście równomiernie rozprowadzamy sos, a na sosie startą na grubych oczkach mozzarellę. Na to wykładamy małe cząstki makreli (dodatkowo sprawdzając w palcach czy nie pozostały żadne ości) oraz cebulę. Na makreli i cebuli rozkładamy krążki pokrojonych oliwek, posypujemy solą, pieprzem i posiekanym koperkiem. Piekarnik nagrzewamy do 250 st. i przed włożeniem pizzy zmniejszamy do 220 st. Pieczemy ok. 12 minut w dolnej części piekarnika, aż spód będzie chrupiący. W połowie pieczenia pizzy, rozgrzewamy patelnię i na pozostałym maśle smażymy jajko sadzone. Po upieczeniu pizzy, jajko ukladamy na jej środku i wtedy kroimy pizzę na trójkąty.  Smacznego :) 