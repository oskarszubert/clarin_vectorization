Przepis na ciasto wygrzebany na szybko, po haśle męża "rodzice dziś przychodzą". Aaaa, no przecież ma imieniny, a ja jakoś tak od dziecka jestem przyzwyczajona do świętowania urodzin i do imienin nie przywiązuję większej wagi. A moi teściowie odwrotnie, celebruję imieniny wszystkich w rodzinie, prowadzą specjalny kalendarz, obsypują kwiatami i bombonierkami. I powiem jedno. Nasze pokolenie już tak nie ma... Nasze pokolenie pisze życzenia na facebooku.     A sam przepis pochodzi z książki Nigelli "Jak być domową boginią". Książki, którą kiedyś bardzo pragnęłam mieć, którą w końcu dostałam i która rozczarowała mnie jak żadna inna. Odkurzyłam ją w akcie desperacji i chyba sama nie do końca wierzyłam w to, że ciasto okaże się wyjątkowe. A jednak! Jedno z lepszych czekoladowych i bardziej aromatycznych ciast, jakie jadłam. Dżem pomarańczowy pasuje tutaj idealnie, ale równie dobry będzie morelowy, wiśniowy, truskawkowy. To ciasto to już nie murzynek, ale jeszcze nie brownie. Rośnie równe jak stół i jak na Nigellę, cukru w nim (o dziwo!) wcale nie jest za dużo. W dodatku jego przygotowanie nie zajmuje więcej niż 15 minut. Jakby nie patrzeć - same zalety! składniki: na tortownicę o średnicy 22 cm    125 g masła 100 g gorzkiej czekolady 300 g dżemu pomarańczowego (najlepiej z posiekaną skórką) 150 g cukru 2 jajka 150 g mąki 1 łyżeczka proszku do pieczenia szczypta soli     Masło topimy w rondelku razem z posiekaną czekoladą. Odstawiamy do wystygnięcia. Do przestudzonej masy dodajemy dżem, cukier, sól i rozkłócone jajka. Mieszamy wszystko bardzo dokładnie (najlepiej mikserem) i do jednolitej masy dodajemy mąkę wymieszaną z proszkiem do pieczenia.     Piekarnik nagrzewamy do 170 stopni. Tortownicę wykładamy papierem do pieczenia, przelewamy ciasto i pieczemy ok. 50 minut z włączoną funkcją termoobiegu. Na mniej więcej 10 minut pod koniec pieczenia, sprawdzamy patyczkiem czy ciasto jest upieczone.    Kiedy ciasto wystygnie, oprószamy cukrem pudrem - to w zupełności wystarczy, choć wielbicielom czekolady pewnie też będzie smakowało w podwójnie czekoladowym wydaniu, czyli z polewą czekoladową.    Smacznego! 