Naleśniki to weekend. Jak już smażę placki to w ilości podwójnej i nie dodaję do ciasta cukru. Część zwijamy później z białym serkiem, z ulubionym dżemem (nie pokazałam jeszcze dzieciom, że można też z nutellą...), a część wykorzystuję do krokietów z mięsem, które zostało z rosołu albo do mojej ulubionej wersji wytrawnej, czyli z żółtym serem, pieczarkami, szynką i ananasem. Zawsze też zadaję sobie pytanie: zwijamy czy składamy w trójkąt :) Nie wiem czy to stereotyp, czy tylko ja tak mam, ale przeważnie z serem układam w trójkąt, a z dżemem zwijam. Takie naleśniki kojarzę z domem rodzinnym. Z dzieciństwem. Z kuchnią i stołem przy oknie.     Ostatnio, oglądając jakiś program kulinarny, przypomniałam sobie, że Anglicy jedzą naleśniki mocno skropione sokiem z cytryny i posypane cukrem. Nic więcej! Zwijają w rulon, sok ścieka po palcach, a oni zajadają się takim kwaśnym naleśnikiem jak największym rarytasem. Moja propozycja jest inna, a jeśli jeszcze gdzieś na parapecie stoją czekoladowe mikołaje, to już w ogóle nie ma się nad czym zastanawiać :)    I jeszcze na koniec dwa ogłoszenia parafialne :)   Po pierwsze - do północy trwa konkurs z ŁADNEBEBE!  Po drugie - w Kafce, w której w zeszłym roku prowadziłam warsztaty dla dzieci, ciągle coś się dzieje. Swoją współpracę wspominam przesympatycznie i dlatego też zapraszam na warsztaty dla dzieci pn. ZIMOWE UROKI już w najbliższą niedzielę o 16.00. Szczegóły znajdziecie TUTAJ :)      naleśniki:  2 szklanki mąki 1 szklanka mleka 1 szklanka wody mineralnej gazowanej 2 jajka szczypta soli 50 g roztopionego masła.  Jajka, sól, mleko, przesianą mąkę miksujemy. Na końcu dodajemy wodę. Na patelni topimy masło i wlewamy je do ciasta, które cały czas mieszamy. Smażymy naleśniki na patelni bez użycia dodatkowego tłuszczu.   ser: 350 g półtłustego twarogu 1 jajko 2-3 łyżki cukru pudru 2 kropelki ekstraktu waniliowego *dodałam dodatkowo 4 łyżki ugotowanej i zmiksowanej kaszy jaglanej    Wszystkie składniki miksujemy razem na gładką masę, którą następnie smarujemy naleśniki (składamy je następnie w trójkąt lub zwijamy w rulon). sos:  250 g mrożonych owoców leśnych 200 g mlecznej czekolady (2 średnie mikołaje lub 1 duży)   Owoce wsypujemy do rondelka i podgrzewamy na małym ogniu. Kiedy mocno puszczą sok, zdejmujemy i dodajemy czekoladę. Mieszamy, aż się dokładnie roztopią. Gorącym polewamy naleśniki, choć schłodzony również smakuje pysznie.     Smacznego! 