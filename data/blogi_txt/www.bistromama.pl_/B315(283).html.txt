W niedzielę na obiad zrobiłam gulasz wołowy. Jem w sumie niewiele mięsa i jeśli robię cokolwiek mięsnego na obiad, to bardziej ze względu na męża i dzieci. Oni są wyjątkowo mięsożerni. A ja mogłabym poprzestać na plasterku dobrej szynki w kanapce, a zamiast gulaszu do kaszy, wolę samą kaszę ze szklanką zimnego mleka.       Gulasz wyszedł przedni. Na pewno nie bez znaczenia pozostaje czas jego gotowania (ale o tym będzie w osobnym poście) oraz niemała ilość kminku. Kminek uwielbiam, dodaję niemal do wszystkich dań jednogarnkowych i choć wiele z nich mogłoby się bez niego obejść, tak gulaszu wołowego bez kminku sobie nie wyobrażam.    Nie miałam w domu gotowej przyprawy do gulaszu. Miałam za to wszystkie podstawowe składniki osobno. Zmiksowałam je razem na najwyższych obrotach, doprawiłam gulasz i pomyślałam - to jest dokładnie to! Proporcjami można się bawić i zmieniać je według własnego gustu, podobnie z samymi składnikami. Można dać więcej papryki słodkiej, a mniej ostrej, można dodać trochę chili, pominąć szałwię, a dosypać rozmaryn czy majeranek. Pozostawmy jednak kminek. Kminek, paprykę i kolendrę!         składniki:    3 łyżeczki   słodkiej papryki  2 łyżeczki  ostrej papryki kminku nasion kolendry  1,5 łyżeczki   szałwii tymianku  cząbru czosnku niedźwiedziego soli gruboziarnistej   1 łyżeczka   czarnego pieprzu (mielonego lub ziaren) ziołowego pieprzu   0,5 łyżeczki gałki muszkatołowej     Wszystkie składniki miksujemy w blenderze na wysokich obrotach lub tłuczemy w moździerzu. Przechowujemy w suchym słoiczku. Przyprawa nadaje się do większości dań jednogarnkowych. Myślę, że jej niewielką ilością (jest ostra) można przyprawiać cięższe zupy, np. grochówkę czy kapuśniak. 