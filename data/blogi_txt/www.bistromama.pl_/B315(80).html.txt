Kiedyś bardzo wzbraniałam się przed tym świętem, a dziś stwierdzam, że każda okazja jest dobra, żeby wyznać miłość i rozpieścić  podniebienie :)  Pamiętam jak w zeszłym roku 4-letnia Hania przybiegła do mnie krzycząc: "mamo, mamo, jutro w przedszkolu będą balętynki!". W tym roku, już pięciolatka, wstydzi się na samo wspomnienie słowa "Walentynki" i uparcie twierdzi, że namaluje serduszka tylko dla swoich przyjaciółek. A ja w tym dniu, jeśli tylko uda mi się wyjść na spacer, zamieniam się w Szpiega z Krainy Deszczowców :) I podobnie jak 6 grudnia wyglądam Mikołajów, tak 14 lutego wypatruję zakochanych par :) I tych chłopaków niezdarnie niosących jedną różą w ręce, albo innego  tulipana, który jest szczelnie zawinięty w celofan... :)  Ech, co za wiek :)     babeczki:    składniki suche:  225 g mąki pszennej 150 g cukru 30 g kakao 2 łyżeczki proszku do pieczenia pół łyżeczki sody oczyszczonej   składniki mokre:  2  jajka 200 ml mleka 200 ml oleju    W jednym naczyniu mieszamy składniki suche: mąkę, cukier, kakao, proszek do pieczenia, sodę oczyszczoną. W drugim naczyniu składniki mokre: jajka, mleko i olej. Łączymy zawartość obu naczyń, mieszamy drewnianą łyżką. Do formy na muffinki wkładamy papilotki, do nich nakładamy ciasto do 3/4 wysokości.  Pieczemy w temperaturze 180 st.  przez około 20 - 25 minut.      krem malinowy:   200 ml śmietany kremówki 100 g sera mascarpone 2 łyżki cukru pudru 1/2 szklanki świeżych lub mrożonych malin   Maliny miksujemy przez chwilę na najwyższych obrotach. Kremówkę ubijamy z cukrem pudrem, dodajemy mascarpone i mus malinowy (tyle, żeby uzyskany kolor kremu nas satysfakcjonował).    Wystudzonym babeczkom odkrawamy górne części (mniej więcej na wysokości, gdzie kończą się papilotki).  W "kapeluszach" wycinamy foremką serduszka. Na babeczki nanosimy krem i przykrywamy  pozostałą częścią. Smacznego! 