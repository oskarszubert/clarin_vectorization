W tych świętach lubię to, że nie wymagają dużo czasu w kuchni i wielu przygotowań. Wystarczy kilka ulubionych smaczków i już człowiek szczęśliwy. Najbardziej nie mogę doczekać się jarzynowej sałatki i ćwikły, którą przygotowuje teściowa.  Bo sałatkę każda z nas robi osobno. Każda z nas ma inną technikę krojenia i inne dodatki w sałatce lubimy. Ja wolę jarzyny pokrojone w grubszą kostkę. Obowiązkowo z groszkiem, dużą ilością selera i jabłkiem. Nie znoszę w sałatce kukurydzy i nie znoszę, kiedy zamiast sałatki jest ciapa, bo: a) jarzyny się rozgotowały b) zostały zbyt drobno pokrojone c) dodano zbyt dużo majonezu.  Ale co ja tu o sałatce, jak dzisiaj babeczki do wielkanocnego koszyczka na blogu :) Dodanie do jednej części kakao to kwestia gustu. Możecie zrobić tylko jasne. Spokojnych, rodzinnych  i bardzo wiosennych Świąt Wam życzę!  na 6-8 babeczek:  100 g masła 100 g cukru 1 lyżeczka ekstraktu waniliowego 75 g mąki pszennej 75 g mąki ziemniaczanej 1 łyżeczka proszku do pieczenia 2 jajka 1 czubata łyżki  kakao 1 łyżka śmietany    Masło miksujemy z cukrem i cukrem waniliowym, następnie dodajemy po jednym żółtku. Mąkę pszenną i ziemniaczaną przesiewamy z proszkiem do pieczenia i powoli dodajemy do zmiksowanej masy. Osobno ubijamy pianę z białek i delikatnie mieszamy ją z ciastem. Ciasto dzielimy na dwie części. Jedną zostawiamy białą, a do drugiej dodajemy kakao i śmietanę. Do silikonowych foremek na babeczki (foremki aluminiowe lub teflonowe smarujemy masłem i posypujemy mąką krupczatką) nakładamy najpierw jasną część, a na wierzch ciemna. Pieczemy 25-30 minut w nagrzanym do 170 st. piekarniku (na termoobiegu). Babeczki posypujemy cukrem pudrem lub polewamy polewą. Smacznego! 