Zdarzają się takie potrawy, dania czy słodkości, przy których mam ochotę dodać etykietę "dla odważnych". Są przyprawy albo takie połączenia smaków, których nie jesteśmy w stanie spróbować albo przekonujemy się do nich latami. Albo po latach. Ja mam tak na przykład z anchois oraz z kminkiem. Sporo czasu minęło, zanim nabrałam przekonania, że i sardele i kminek są pyszne. Choć oczywiście zależy z czym i w jaki sposób zostaną podane.      Na pewno niejedna osoba podobnie reaguje na anyż. Mnie kojarzy się z drobnymi ciasteczkami anyżkami z dzieciństwa. I choć greckiego ouzo nie jestem w stanie przełknąć, anyż jako dodatek do dań słodkich i wytrawnych bardzo mi odpowiada. Pomysł na ten piernik powstał na bazie tego przepisu.        piernik:   500 g mąki 350 g miodu  180 g cukru  110 g masła  250 ml mleka  4 jajka  30 g przyprawa do piernika  1 łyżeczka cynamonu  1 łyżeczka zmielonego anyżu  1  łyżka sody oczyszczonej  1 łyżka kakao Miód, masło, przyprawę do piernika, anyż, cynamon, kakao i cukier doprowadzamy do wrzenia i odstawiamy, żeby ostygło. Następnie, do zimnej masy, dodajemy mleko, żółtka, mąkę wymieszana z sodą.  Białka ubijamy i pod koniec delikatnie łączymy z masą. Pieczemy w piekarniku nagrzanym do 170 stopni (piekłam z termoobiegiem) około 60 minut. Po ok. 40 minutach pieczenia sprawdzamy stopień upieczenia piernika patyczkiem. Kiedy wystygnie, przekrawamy na dwie części.   do przełożenia: 300 g powideł śliwkowych  2 galaretki pomarańczowe  500 ml wody Wodę zagotowujemy, w gorącej (ale nie wrzącej) rozpuszczamy obie galaretki. Odstawiamy do wystygnięcia i pamiętamy, żeby co jakiś czas przemieszać. Kiedy zacznie tężeć, mieszamy ją z powidłami. Powstałą masę rozsmarowujemy na jednej części piernika i przykrywamy drugą, lekko dociskając.   polewa:   70 g masła  70 g cukru pudru  3 łyżki ciemnego kakao  1 łyżka zimnej wody Wszystkie składniki wkładamy do rondelka i na wolnym ogniu doprowadzamy do roztopienia. Tężejącą polewę wylewamy na piernik i dowolnie ozdabiamy.  Smacznego! 