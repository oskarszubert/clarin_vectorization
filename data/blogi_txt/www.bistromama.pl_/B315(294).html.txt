Kilka lat temu kupiłam pęczek białych szparagów,  wiedząc o nich tylko tyle, że ponoć są pyszne.  Bo wszędzie chwalą, wszędzie się zachwycają, nie ma opcji, trzeba spróbować to warzywo będące tak trendy.  Jakież było moje zdziwienie, kiedy po ugotowaniu i podaniu do obiadu okazało się, że są kompletnie niezjadliwe. Gorycz szparagów była niewiarygodna. Nawet nie przypuszczałam, że z tak łagodnego warzywa można wydobyć tak beznadziejny smak! W tamtym sezonie nie zrobiłam drugiego podejścia do szparagów. Rok później, uzbrojona w wiedzę teoretyczną, wybrałam się na opolskie targowisko po nowe pęczki. W tym roku mija trzeci udany szparagowy sezon na naszym stole :)     Jak kupować szparagi? Nie wiem jakie wyglądało Wasze pierwsze spotkanie ze szparagami. A może jest ciągle przed Wami?   Kilka moich rad odnośnie tych naprawdę dobrych, sezonowych warzyw:   Staramy się unikać kupowania szparagów o grubych łodygach. Choć ostatnio w telewizji śniadaniowej słyszałam, że śmiało możemy i takie kupić. Należy je tylko później bardzo grubo obrać. Nie ryzykowałabym. W sezonie, zwłaszcza na targowiskach, mamy szeroki wybór i bez najmniejszego problemu można kupić te cieńsze za taką samą cenę. I z takiej wiązanki nie będziemy mieć dużo odpadów podczas obierania. Jeśli chcemy sprawdzić czy szparagi są świeże, spróbujmy złamać łodygę. Wiem, że na oczach sprzedawcy to dość ryzykowne, więc można spróbować tylko jednego szparaga wygiąć. Łodyga powinna być sprężysta, a po przełamaniu powinien trysnąć sok.  Jeśli powyższy test jest niemożliwy do przeprowadzenia, bierzemy cały pęczek do ręki i ocieramy szparagi o siebie. Powinny trzeszczeć.   Szparagi powinny być przechowywane w wodzie. I ta zasada jest przestrzegana na targowisku. Ale już nie zawsze w supermarkecie. Ostatnio kupiłam ładne białe szparagi w Lidlu, które nie stały tam w wodzie. I były dobre... Czy to ten wyjątek potwierdzający regułę?    poza tym:    Końcówki białych szparagów, bez względu na to jak są młode i cienkie, obcinam. Nie chcę ryzykować tego smaku sprzed lat raz jeszcze. Obcinam więc tak ok. 4-5 cm. Szparagi obieramy zaczynając ok. 1 cm od główki. Białe szparagi obieramy zawsze. Zielone - w zależności od tego, jak grube są łodygi.  Szparagi gotujemy w specjalnym garnku. O ile go posiadamy :) Jeśli nie mamy, gotujemy w osolonej wodzie w taki sposób, aby główki pozostały nad powierzchnią wody. Ewentualnie gotujemy same łodygi, a na 3 minuty przed końcem gotowania, dodajemy odcięte główki. Szparagi gotujemy 10-15 minut, sprawdzając w tym czasie kilkukrotnie nożem, czy jeszcze są sprężyste. Rozgotowane szparagi są gorsze niż surowe ;) Idealnym rozwiązaniem jest gotowanie szparagów na parze.      Risotto:  250 g ryżu do risotto (np. arborio) 150 ml białego wytrawnego wina 500 ml rosołu  1 cebula 3-4 łyżki oliwy 20 g masła 100 g parmezanu (lub pecorino, grana padano) 1/2 pęczka białych szparagów 1/2 pęczka zielonych szparagów (można dodać tylko białe lub tylko zielone) Połowę (lub trochę więcej) parmezanu ścieramy na tarce o małych oczkach.    Szparagi myjemy, odcinamy zdrewniałe końcówki, białe obieramy poniżej główki (dość grubo). Zielone jeśli są cienkie, pozostawiamy bez obierania, jeśli grubsze, cienko obieramy. Gotujemy ok. 10 minut w osolonej wodzie z dodatkiem szczypty cukru, pamiętając, aby główki pozostały nad jej powierzchnią (lub patrz: uwagi powyżej).    Cebulę kroimy w drobną kostkę i podsmażamy na oliwie na zloty kolor. Robimy na większej patelni, najlepiej o wysokich brzegach. Do podsmażonej cebulki dosypujemy ryż do risotto i dusimy ok. 3 minut, ciągle mieszając. Dodajemy wino, mieszamy. Dolewamy rosół i gotujemy na małym ogniu ok. 20 minut, od czasu do czasu mieszając. Po tym czasie sprawdzamy czy ryż jest miękki, jeśli nie - pozostawiamy jeszcze na ogniu przez kilka minut.     Kiedy zmięknie, dodajemy masło, starty parmezan i pokrojone na 1 cm kawałki szparagów (główki zostawiamy do ułożenia na wierzchu dania). Podajemy od razu, układając na wierzchu główki szparagów i plastry parmezanu lub pecorino. Smacznego! 