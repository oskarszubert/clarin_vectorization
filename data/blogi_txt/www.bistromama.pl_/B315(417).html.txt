Taki czosnek jest stworzeniem stadnym. Każdy ząbek musi mieć przytulonego obok towarzysza. Inaczej usycha biedny. Podobnie z całym główkami. Najlepiej chyba się czuja przytulona jedna do drugiej. Ja zwierzęciem stadnym nie jestem, nic a nic. Ewentualnie na chwilę, na jeden wieczór, raz na kwartał. To jeśli chodzi o wielkie stado, o tym moim najbliższym to nawet jak o stadzie nie myślę. Nie umiem szybko nawiązywać nowych znajomości, nie ufam ludziom tak od razu i nie wiem z czego to wynika. Ale nie zmienia to faktu, że ludziom wierzę i wierzę zawsze w ich dobre intencje.       I tak ślepo też ufa mi mój teść, któremu podaję zupę na obiad, a on nachwalić się nie może. I każdy znacząco się uśmiecha się pod nosem, bo wszyscy dookoła wiedzą, że zupa była czosnkowa, a mój teść znany jest z tego, że czosnkiem pogardza i znieść jego zapachu nie może! Pamiętam letnie rodzinne grillowanie, do pysznego mięska przygotowane tzatziki i mój teść rozpływający się z zachwytu nad tym pysznym sosem. Tato, ale to z czosnkiem jest! I to z jaką ilością! Nieeee... ja czosnek wyczułbym od razu! I taka to z nim pogawędka :) Kto lubi czosnek - zupę polecam, kto nie lubi - zachęcam do spróbowania! Z pieczonego czosnku jest o wiele delikatniejsza w smaku.       składniki:  5 główek czosnku oliwy z oliwek  2 łyżki masła  1 cebula 100 g sera z niebieską pleśnią (np. lazur, gorgonzola) kilka plastrów szynki szwarcwaldzkiej  1 litr rosołu lub wywaru warzywnego 200 ml śmietany kremówki 30% sól, pieprz kilka gałązek świeżego tymianku  pestki dyni do posypania   Z główek czosnku odcinamy około 0,5 cm końcówki. Na blaszce lub w naczyniu żaroodpornym umieszczamy folię aluminiową i na niej układamy główki czosnku. Umieszczamy w naczyniu żaroodpornym, skrapiamy oliwą z oliwek. Pieczemy w temperaturze 180 stopni przez ok. 45 minut. Po upieczeniu odstawiamy do wystygnięcia.     Cebulę drobno siekamy i dusimy na maśle. Dodajemy upieczony czosnek (wystarczy mocniej ścisnąć, a ząbki czosnku same się wysuną). Wkruszamy połowę sera z niebieską pleśnią, całość zalewamy rosołem i doprowadzamy do wrzenia. Na samym końcu dodajemy śmietanę i następnie całość (a najlepiej partiami) miksujemy.     Szynkę szwarcwaldzką podsmażamy na rozgrzanej patelni, aby była chrupka. Zupę krem podajemy posypaną ziarnami dyni, serem z niebieską pleśnią oraz pokruszoną szynką.     Smacznego! 