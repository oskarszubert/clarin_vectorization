Na młode ziemniaki czeka chyba każdy.   Od razu mam dzieciństwo przed oczami i obraz,   jak z mamą idę na ogród i motyczką podkopujemy krzaczki,   może gdzieś już będą młode ziemniaki.... Najczęściej wystarczyło do nich roztopione masełko,   świeży koperek i szklanka kwaśnego mleka.  Mama czasami "podbijała" je śmietaną, ale ja nie umiem powtórzyć tej sztuczki.     Młode ziemniaki są delikatne i mają słodkawy smak,   który aż grzech zdominować innym aromatem,   ale czasami warto spróbować :) 6 młodych ziemniaków średniej wielkości 125 g masła ulubione zioła (u mnie czubrica, świeży koperek, świeża natka pietruszki) ew. ząbek czosnku sól, pieprz 6 plastrów sera camembert Ziemniaki myjemy i osuszamy, możemy je delikatnie oprószyć solą. Każdą sztukę zawijamy osobno w folię aluminiową i wkładamy do piekarnika rozgrzanego do 200 st.  W czasie, kiedy ziemniaki się pieką,  miękkie masło ucieramy z ziołami, przyprawami i ew. z czosnkiem.   Po mniej więcej 40 minutach rozwijamy jednego ziemniaka z folii i nożem sprawdzamy czy jest miękki w środku, jeśli nie - pozostawiamy w piekarniku wszystkie tak długo, aż będą całkowicie miękkie.   Kiedy są już upieczone, odwijamy delikatnie folię, nożem robimy nacięcie i do  każdego ziemniaka dajemy po mniej więcej łyżeczce ziołowego masełka, a na koniec wkładamy plaster sera.  Zapiekamy jeszcze chwilę, tak aby masło i ser mogły się roztopić.    Smacznego :) 