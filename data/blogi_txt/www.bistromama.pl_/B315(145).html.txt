Domowy koncentrat warzywno-drobiowy, innymi słowy domową kostkę rosołową, mam w domu od trzech tygodni. Zdążyłam nią obdarować znajomych, kilka osób zaraziłam chęcią zrobienia w domu, ugotowałam na niej kilka zup, użyłam do risotto i jeszcze trochę mi zostało. Wszak 2-3 łyżeczki wystarczają na 500 ml płynu. Pachnie bardzo intensywnie. Tak intensywnie, że domowa wentylacja i okap kuchenny nie nadążają. Po zrobieniu trzeba zrobić w domu porządny przeciąg, a wcześniej szczelnie dokręcić słoiki z koncentratem ;)      Przepis pochodzi z książki "Radość gotowania",a co za tym idzie opisane w niej wykonanie przewidziane jest w robocie na literę T ;) Ale nie ma tego złego, sprawdziłyśmy ze znajomą czy można ominąć jego użycie. Można. Tylko przygotowanie trwa trochę dłużej i wymaga ciut większego fizycznego zaangażowania, czyli  częstego mieszania papki w garnku.  O wyższości domowego koncentratu nad kupnymi kostkami rosołowymi przekonywać nikogo nie trzeba.  W domowym koncentracie występują tylko i wyłącznie produkty pokazane i wypisane na zdjęciu. Osobiście zabrakło mi w nich  kolendry i ew. lubczyku. Nie dałam tych składników, bo ich nie miałam.  To nie jest tak, że chcę krytykować wszystko co gotowe. Sama nie jestem święta i nigdy nie byłam. Przeterminowaną kostkę wyciągnęłam z własnych szafkowych zapasów i to z niej spisałam poniższy skład: sól (na pierwszym miejscu!), utwardzony tłuszcz roślinny, maltodekstryna, wzmacniacze smaku (glutaminian sodu, 5-rybonukleotydy disodowe), aromaty (z glutenem, soją, selerem), tłuszcz drobiowy 3,0%, cukier, przyprawy, warzywa suszone 0,8% (marchew, cebula), suszony liść pietruszki 0,3%, mięso z kury suszone 0,1%, regulator kwasowości (kwas cytrynowy), barwnik (karmel amoniakalny).   Musimy to jeść?? Nie. Tym bardziej, że ukręcenie domowej kostki rosołowej zajmie nam niecałą godzinę. Kostki kupne zostawmy... najlepiej na sklepowych półkach. Zachęcam!      składniki:  300 g mięsa z podudzi kurczaka (bez skóry, bez kości, bez ścięgien, pokrojonego na kawałki, mniej więcej z 600 g podudzi 2 średnie lub 3 małe marchewki 1 pietruszka 1/4 selera 1 mały por 1 cebula 2 ząbki czosnku po gałązce ziół świeżych lub suszonych  rozmaryn pietruszka lubczyk kolendra  150 g soli morskiej gruboziarnistej 100 g białego wytrawnego wina 1 liść laurowy   Mięso z kurczaka drobno kroimy, a następnie rozdrabniamy za pomocą blendera. Wszystkie warzywa myjemy, obieramy i kroimy na mniejsze kawałki. Wkładamy do misy razem z ziołami i rozdrabniamy na jak najmniejsze kawałki za pomocą blendera (ewentualnie ścieramy na tarce, a zioła drobno siekamy).     Do garnka wkładamy rozdrobnione mięso, warzywa z ziołami, liść laurowy i wlewamy wino. Gotujemy na bardzo małym ogniu przez ok. 30 minut, bardzo często mieszając. W razie potrzeby podlewamy winem lub niewielką ilością wody. Po tym czasie całość miksujemy blenderem ok. 1 minuty na najwyższych obrotach. Przekładamy do szczelnie zamykanego słoika i pozostawiamy do wystygnięcia.    Uwagi: * 1-2 łyżeczki wystarczą do przygotowania 0,5 l zupy. * Koncentrat można przechowywać przez kilka miesięcy. Można również uformować kostki i zamrozić. * Podane proporcje mięsa, warzyw, ziół nie są sztywne. Można je dowolnie zmieniać wg własnych upodobań. * Koncentrat jest idealny do wszystkich zup, ale najmniej może sprawdzić się w... rosole. Po dodaniu rosół może zrobić się mętny. Do rosołu lepiej przygotować intensywny wywar i zamrozić małe bulionetki. Smacznego! 