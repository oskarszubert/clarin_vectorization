Dla niektórych racuchy to nie obiad,  a dla mnie to obiad pierwsza klasa,   zawsze najadam się po kokardę :)  Niby szybkie danie, ale nie do końca,   bo ciasto drożdżowe potrzebuje trochę czasu.   I ciepła :)     Najpierw przygotowuję rozczyn z:  1/2 szklanki ciepłego mleka 1 łyżeczki cukru 1 łyżki mąki 2-3 g rozdrobnionych świeżych drożdży (nigdy nie używałam i raczej używać nie będę drożdży suszonych)  Mieszam składniki w miseczce i odstawiam w ciepłe miejsce na 10 minut do wyrośnięcia.  Kiedy rozczyn urośnie szykuję:  ok. 1/2 kg mąki (zawsze wsypuję mniej, a w miarę potrzeby dodaję) 10 dag roztopionego masła 1/2 szklanki ciepłego mleka 1/3 szklanki cukru 1 jajko 2 łyżki oleju 2-3 jabłka olej do smażenia cukier puder do posypania  Do plastikowej miski przesiewam mąkę, dodaję masło, mleko, cukier i jajko. Mieszam drewnianą łyżką i powoli dodaję rozczyn. Wszystko razem wyrabiam łyżką, na samym końcu dodaję trochę oleju (kiedyś tak wypróbowałam i teraz stosuję do każdego drożdżowego, ładnie wtedy odchodzi od miski). Odstawiam na kolejne 15 min. w ciepłe miejsce do wyrośnięcia.  Ciasto nakładam łyżką na rozgrzany olej i na każdym placuszku kładę plasterek jabłka. Smażę na złoty kolor z obu stron.    To kolejny smak i zapach z dzieciństwa :) 