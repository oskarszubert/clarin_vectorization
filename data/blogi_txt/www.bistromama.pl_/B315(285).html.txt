W książce Roberta Sowy "Życie kocha jeść" znalazłam przepis na pysznie wyglądającą razową szarlotkę z dodatkiem miodu i kawy zbożowej. I już prawie ją zrobiłam. Ale w ostatniej chwili zaświeciła się lampka: RABARBAR!   Pamiętam słowa mojej mamy, kiedy prosiłam ją o upieczenie szarlotki na moje urodziny w czerwcu. Odpowiedziała mi wtedy: teraz? kiedy tyle sezonowych owoców jest w ogrodzie ty chcesz szarlotkę z jabłek zebranych w zeszłym roku? Nie stosuję się twardo jej słów, ale też o nich nie zapominam. Jeśli mam ochotę na szarlotkę w lecie to ją robię. Ale jeśli mam wybór jabłko-rabarbar, wybiorę rabarbar. Bo nim można się cieszyć o wiele krócej niż jabłkami, dostępnymi przecież przez okrągły rok.  Za ostatnie 3,60 wygrzebane z portfela kupiłam pół kilograma rabarbaru. Nie ma to jak wybrać się na targowisko i zapomnieć po drodze pójść do bankomatu. Ale może to jest jakiś sposób na oszczędzanie? Choć wątpię... na drugi dzień byłam na targowisku ponownie.      ciasto: W przepisie Roberta Sowy podane zostały 3 szklanki mąki pszennej- razowej. Ja dałam 2 szklanki pszennej i 1 szklankę pszenno- razowej, bo tyle akurat mi zostało. Jeśli to ciasto chcielibyśmy wykorzystać do zrobienia  szarlotki, zgodnie z sugestią autora, warto dodać do niego cynamon.     na blaszkę o wymiarach 22 x 22 cm  2 szklanki mąki pszennej 1 szklanka mąki pszennej-razowej szczypta soli 1/2 łyżeczki proszku do pieczenia 1/2 łyżeczki sody oczyszczonej  100 g zimnego masła 2 jajka 1/2 szklanki brązowego cukru 1/2 szklanki płynnego miodu   Na stolnicę przesypujemy mąkę z solą, proszkiem do pieczenia i sodą oczyszczoną. Dodajemy pokrojone w kostkę masło i cukier, siekamy nożem. Dodajemy jajka, miód i zgarniając do środka, zagniatamy ciasto. Uformowaną kulę ciasta dzielimy na dwie części, zawijamy w folię i odstawiamy do lodówki na 30 minut.  Jedną część rozwałkowujemy, przekładamy na blachę wyłożoną papierem (lub tylko wysmarowaną masłem)  i podpiekamy przez 12-15 minut w piekarniku nagrzanym do 180 st.     rabarbar:   1/2 kg rabarbaru 2 łyżki cukru 2 łyżki wody  Rabarbar kroimy na kawałki o długości 2-3 cm, zasypujemy w rondlu cukrem, dodajemy wodę i dusimy na małym ogniu ok. 5-7 minut. Rabarbar powinien być miękki, ale nie rozgotowany.    budyń:  1 budyń waniliowy 2 łyżeczki cukru (jeśli budyń nie jest słodzony) 350 ml mleka Budyń gotujemy wg przepisu na opakowaniu.   Na podpieczony spód wykładamy rabarbar, na rabarbar budyń. Na wierzch dajemy pozostałą część ciasta. Możemy ją rozwałkować i przykryć całość, lub rwać z kuli  po kawałku ciasta i układać obok siebie na budyniu jak kruszonkę.    Wkładamy do rozgrzanego do 180 st. piekarnika na ok. 35-40 minut. Po wystygnięciu posypujemy cukrem pudrem.  Smacznego! 