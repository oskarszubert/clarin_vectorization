Roladki z piersi kurczaka na dwa sposoby.  Taka mała odmiana dla zwykłego kotleta drobiowego w panierce.  Jedne z suszoną śliwką, pachnące wędzonym boczkiem, słodkawe i kruche.  Drugie, aromatyczne, chrupiące, a jednocześnie rozpływające się w ustach.   Które wolicie na niedzielny obiad?  Mi smakowały obie wersje, ale ciut ciut bardziej te z zielonym środkiem :) W sumie na ok. 10 sztuk roladek: (zależy ile zrobimy z jednej piersi, jeśli są większe to 3, z mniejszej piersi zrobimy 2)   4 pojedyncze piersi kurczaka (z jednej powinno wyjść 2-3 roladki) Piersi z kurczaka rozbijamy tłuczkiem delikatnie, ale jednocześnie dość cienko i w zależności od wielkości piersi kroimy na 2-3 kawałki (najczęściej na dwa, a trzecim kawałkiem jest tzw. polędwiczka).    roladki ze śliwką i boczkiem   5-6 plastrów wędzonego boczku 8-10 sztuk śliwki kalifornijskiej   Na środku każdej rozbitej piersi układamy po dwie sztuki śliwek, zawijamy dość ciasno roladkę, końcówki piersi wciskając palcem do środka. Każdą roladkę zawijamy (jak spiralkę) w plaster boczku i w razie potrzeby spinamy wykałaczką. Nie dodajemy soli ani pieprzu, boczek jest wystarczająco słony, a pieprz zmąci smak słodkawej śliwki. Smażymy na rozgrzanej patelni po kilka minut z każdej strony. Smażymy bez dodatku tłuszczu, boczek się wytopi i to w zupełności wystarczy.     roladki z masłem pietruszkowym   100 g masła kilka gałązek natki pietruszki sól, pieprz 1 jajko bułka tarta ew. wykałaczki do spięcia    Umytą i osuszoną natkę pietruszki drobno siekamy, dodajemy do miękkiego masła i ucieramy. Dodajemy sól i pieprz. Rozbite piersi solimy i pieprzymy, każdą smarujemy warstwą pietruszkowego masła (nie żałujmy) i dokładnie zawijamy. Możemy spiąć roladkę z boku wykałaczką, da nam to pewność, że nie rozwinie się w trakcie smażenia. Każdą roladkę maczamy w roztrzepanym jajku i panierujemy w tartej bułce. Smażymy na rozgrzanym tłuszczu (ja smażę na maśle, inne mi nie smakują), po kilka minut z każdej strony, co jakiś czas obracając, aż uzyskają  złoty kolor. 