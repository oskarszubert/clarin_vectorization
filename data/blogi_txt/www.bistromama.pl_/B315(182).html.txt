Mam taki jeden zeszyt z przepisami, który założyłam będąc w 7 lub 8 klasie szkoły podstawowej. Tak, tak... "w tych czasach" nie było gimnazjów :) Kolekcjonowanie przepisów i wymiana międzysąsiedzka była jedną z ulubionych zabaw podczas wakacyjnych deszczowych dni.      Miałam koleżankę Renię, która przyjeżdżała na wakacje do swojej cioci. Ta ciocia była moją sąsiadką i uznaną wśród wszystkich specjalistką od ciast wszelakich. Wizyta Renaty oznaczała, że tajne zapiski i przepisy jej cioci stały przed nami otworem. Ja zabierałam zeszyty mamy, Renata cioci, siadałyśmy w tzw. "dużym pokoju" po obu stronach stołu i przepisywałyśmy co lepsze przepisy na ciasta, niewiele wtedy w sumie z tego rozumiejąc, bo najważniejsze było, żeby tytuł miał zielony albo czerwony kolor, a całość była napisana równym i starannym charakterem pisma.    Po latach okazało się, że mam zeszyt z prawdziwymi perełkami. Z przepisem na sernik na ciemnym cieście, na szarlotkę z dodatkiem smalcu, na ten makowiec czy na piernik z kwaśną śmietaną, którego pieczenie było w domu nadzwyczaj celebrowane i do końca nie było wiadomo czy się uda.     Kolor tego makowca niech Was nie zwiedzie. Makowiec jest wilgotny i wyjątkowo jasny, co może wydawać się dziwne i budzić podejrzenia. Ale wystarczy dodać, że oprócz maku, do masy dodaje się aż 6 startych jabłek... wszystko jest wtedy jasne. Łącznie z makowcem ;)        spód do ciasta:  200 g mąki 50 g cukru 75 g masła 1 żółtko 1/2 łyżeczki proszku do pieczenia 80 g śmietany 18%    Z podanych składników zagniatamy ciasto i wkładamy na 30 minut do lodówki. W tym czasie przygotowujemy masę makową.    masa makowo-jabłkowa:  200 g maku 200 g cukru 100 g kaszy manny150 g masła 5 jaj 1 białko 6 średnich jabłek 1 łyżeczka proszku do pieczenia kilka kropli olejku migdałowego   Mak parzymy, dokładnie odcedzamy i studzimy. Zimny mielimy trzykrotnie (można użyć już zmielonego). Jabłka obieramy i ścieramy na tarce na średnich oczkach. Żółtka ucieramy z cukrem i masłem, stopniowo dodajemy mak i starte jabłka, nie przerywając ucierania. Następnie dodajemy kaszę mannę i olejek. Z białek ubijamy sztywną pianę i delikatne łączymy ją z masą makową.    Ciasto dzielimy na dwie części ¾ i 1/4 . Większą rozwałkowujemy na blaszce (wymiary 22x29 cm), na ciasto wykładamy masę makową. Mniejszą część ciasta rozwałkowujemy i wycinamy z niej paski o szerokości 1-1,5 cm, a następnie z nich układamy na maku kratkę.    Pieczemy w piekarniku nagrzanym do 180st. przez godzinę. Jeśli wcześniej kratka na cieście jest już złota, możemy przykryć ciasto papierem do pieczenia i piec dalej.     Smacznego! 