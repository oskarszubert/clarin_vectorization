Jeszcze nie tak dawno, z chorym Frankiem, ucierałam składniki na ciasteczka Nigelli. Czekoladę chciał wtedy wrzucić do miski w całości, razem z opakowaniem. To było nasze pierwsze wspólne gotowanie, do tej pory nie dopuszczałam do siebie nawet myśli, że w kuchni można z tym małym gościem zrobić cokolwiek oprócz bałaganu. I choć uchwyty w szafkach dalej mają zabezpieczenia, choć mam wrażenie, że Franek ma dziesięć rączek i potrafi znaleźć się w pięciu miejscach jednocześnie, choć sprzątania po tych ciastkach tyle, jak by w kuchni przebywało kilka osób, to tę pierwszą kulinarną przygodę uważam za całkowicie udaną.     A jeszcze bardziej z efektu zadowolony był tato Frankowy. Został absolutnym fanem tych ciastek i zajadając się, powtarzał w kółko "to jest to, to jest to" :) Przepis pochodzi z książki Nigelli Lawson "Nigella świątecznie". A ciastka są pyszne nie tylko na zimę, są idealne na każdą porę roku.     składniki:    150 g mąki  1/2 łyżeczki proszku do pieczenia 1/2 łyżeczki soli 75 g płatków owsianych (nie błyskawicznych) 125 g miękkiego masła 75 g cukru trzcinowego 100 g cukru pudru 1 jajko 1 łyżeczka ekstraktu waniliowego 75 g suszonej żurawiny 50 g posiekanych orzechów lub migdałów 150 g posiekanej białej czekolady   Do miski przesiewamy mąkę z proszkiem, dodajemy sól i płatki owsiane. W drugiej misce ucieramy (najlepiej za pomocą miksera) na gładki krem masło z cukrem trzcinowym i cukrem pudrem, dodajemy jajko, ekstrakt waniliowy i jeszcze chwilę ucieramy. Dosypujemy powoli mąkę z resztą suchych składników i dokładnie mieszamy. Na końcu dodajemy żurawinę, posiekane orzechy lub migdały oraz kawałki białej czekolady.     Masę nakładamy łyżką na blaszkę wyłożoną papierem do pieczenia, pozostawiając pomiędzy porcjami odstępy, ponieważ ciastka troszkę się rozlewają. Ciastka pieczemy ok. 15 minut w piekarniku nagrzanym do 180 stopni.     Smacznego! 