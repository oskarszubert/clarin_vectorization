Już w sobotę Dzień Dziecka. Prezenty czekają. W sobotę poszukamy atrakcji dla dzieci na mieście,     w niedzielę pójdziemy na Warsztaty Czekoladowe prowadzone przez samą Aurorę Czekoladową. A w domu już czekają  lody waniliowo-truskawowe, bez żółtek, bez masła i bez maszyny. Pyszne i miękkie.     Pomysł na lody na bazie mleka skondensowanego niesłodzonego i śmietany kremówki pochodzi ze strony BBC GoodFood. Masa śmietankowa pozostaje miękka, a truskawki to nic innego jak lody sorbetowe. Patyczki, zbierałam już od jakiegoś czasu, a lody zamroziłam  w formie do mrożenia Frankowych zupek, którą można zakupić w sklepie Tublu.pl.         Lody można również zamrozić w większym pojemniku lub jednorazowych plastikowych kubeczkach.  Po wyjęciu z zamrażarki, odstawmy je na ok. 5-10 minut. Będą wtedy idealne! 400 g mleka skondensowanego niesłodzonego 200 g śmietany kremówki (36 %) 3-4 łyżki cukru pudru 1/2 łyżeczki ekstraktu waniliowego 300 g truskawek (świeżych lub mrożonych) 2-3 łyżki soku lub syropu malinowego   Mleko skondensowane przelewamy do miski i ubijamy mikserem, aż uzyskamy puszystą pianę. W osobnej misce ubijamy kremówkę, pod koniec ubijania dodajemy cukier puder i ekstrakt z wanilii. Pianę z mleka skondensowanego i ubitą śmietanę łączymy, delikatnie mieszając szpatułką.* Truskawki miksujemy z dodatkiem soku lub syropu waniliowego. Do pojemniczków nalewamy na przemian (wg uznania) masę waniliową i mus truskawkowy. O ile masa waniliowa jest na tyle gęsta, że można na nią bez problemu wylać drugą warstwę, tak mus truskawkowy musi się lekko zmrozić, aby można było na wierzch nałożyć masę waniliową. Dla pewności można też po nałożeniu każdej warstwy, pojemnik(i) włożyć na kilka minut do zamrażarki. Po nałożeniu ostatniej warstwy, do każdego pojemnika wkładamy drewniane patyczki. I pozostawiamy w zamrażarce na kilka godzin. Aby łatwo wyjąć lody z pojemnika lub plastikowego kubka, wystarczy włożyć go na chwilę (do wysokości lodów) do ciepłej wody.    Smacznego!    * Masę możemy podzielić na dwie części i do jednej z nich dodać kilka łyżek zmiksowanych truskawek. Dzięki temu uzyskamy trzy kolory lodów (waniliowy, różowy i czerwony). Na zdjęciach jednak kolor różowy trochę zlał się z kolorem waniliowym. 