Połowa stycznia, świąteczne smaki i zapachy już powoli odchodzą w zapomnienie. Posylwestrowy piernik sam został i już nikt na niego nawet nie chce spojrzeć... Niby mamy ochotę na słodkie, ale znowu piernik?     Ale, ale. Gdzieś widziałam! Przecież Siankoo na swoim blogu prezentuje cudne podchmielone trufle. Przepis tylko czytam i już lecę po ten mój obrażony piernik przełożony marmoladą :)   Kilkudniowe ciasto, a w przypadku piernika jeszcze starsze, można  zamienić na coś o wiele bardziej pożądanego do kawy :) Bajaderki, bo wielkością i konsystencją te moje trufli nie przypominają :) Można je śmiało wykorzystać do zrobienia cake pops.       na ok. 12 bajaderek wielkości mandarynki:  320 g upieczonego i skruszonego piernika (lub innego ciasta) 160 g masła 100 g mlecznej lub gorzkiej czekolady 80 g zmielonych migdałów lub orzechów 3 łyżki kakao 10 łyżek wiśniówki (lub innego alkoholu)   Masło i czekoladę razem rozpuszczamy i dostawiamy do wystygnięcia. Piernik lub inne ciasto kruszymy za pomocą blendera. Dodajemy przestudzone masło z czekoladą, kakao, alkohol, migdały lub orzechy. Wszystko razem miksujemy lub mieszamy do całkowitego połączenia się składników. Masę przekładamy do miski, przykrywamy folią i odstawiamy do lodówki na kilka godzin. Kiedy masa zastygnie, formujemy kulki wielkości mandarynki (lub mniejsze) i oblewamy polewą lub obtaczamy w dowolnej posypce (kakao, kokos, kolorowe cukiereczki).    polewa:   70 g masła 70 g cukru pudru 3 łyżki kakao 1 łyżka wody   Wszystkie składniki wkładamy do rondelka i mieszając podgrzewamy, doprowadzając do krótkiego wrzenia. Każdą bajaderkę nabijamy na wykałaczkę, oblewamy gęstniejącą polewą i odkładamy do całkowitego zastygnięcia na kratkę lub deskę do krojenia wyłożoną folią aluminiową.     Smacznego! 