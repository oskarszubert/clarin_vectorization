Miały być pierogi z truskawkami. Nie na obiad, na deser. W dniu przeznaczonym na sprzątanie i wszystkie zaległe zakupy. A te zaległe zakupy to najczęściej buty dla dzieci, których nie można kupić w pierwszym lepszym sklepie, tylko trzeba zjeździć pół miasta, bo takie wymagające stopy życiowe mają moje pociechy. Po zakupach mąż zabrał dzieci na 4 godziny nie wiem gdzie i wcale nie chcę wiedzieć, żebym ja mogła się oddać kibicowaniu :) No lubię i nic na to nie poradzę. Przełączając kanały, bo równocześnie grało naszych dwóch, zrobiłam całe zaległe prasowanie. A jak już poprasowałam, oni dalej grali, a emocje rosły... musiałam czymś zająć ręce :) Przyniosłam sobie do pokoju mały ikeowy stolik, wszystkie produkty i w tak zwanym "międzyczasie" (to ponoć słowo bardzo niewłaściwie używane), zamiast pierogów, ukręciłam ciasto krucho-drożdżowe.     A że ciasto drożdżowe jednak należy posmarować przed pieczeniem (zawsze ten krok omijałam), dowiedziałam się  dzięki wirtualnej lekcji u samego Dzielnego Franka :)        ciasto krucho- drożdżowe:  40 g świeżych drożdży  3 łyżki kwaśnej śmietany 100 g cukru  400 g mąki pszennej  150 g miękkiego masła  2 żółtka (białko zostawiamy do smarowania ciasta) 1/2 łyżeczki ekstraktu z wanilii  szczypta soli    oraz    ok. 200 g truskawek lub innych sezonowych owoców    Drożdże kruszymy i mieszamy ze śmietaną. Na stolnicę przesiewamy mąkę, robimy wgłębienie, do wgłębienia wbijamy żółtka, dodajemy cukier, ekstrakt waniliowy, posiekane masło, sól oraz drożdże wymieszane ze śmietaną. Wyrabiamy elastyczne ciasto. Jeśli zbytnio się klei, dodajemy więcej mąki. Jeśli jest zbyt zwarte - dodajemy więcej śmietany. Formujemy kulę i tak przygotowane ciasto zawijamy w folię i wkładamy na 30 min, do lodówki.     Po tym czasie rozwałkowujemy na prostokąt o wymiar mniej więcej 30 x 20 cm.  Na cieście rozkładamy truskawki (w różnych odstępach i różnej wielkości, większe można pokroić na mniejsze kawałki). Zwijamy ciasto w rulon. Bok i końce podwijamy pod spód. Odstawiamy do wyrośnięcia na ok. 30 minut, po tym czasie  smarujemy rozmąconym białkiem i nacinamy w kilku miejscach nożem.     Pieczemy w nagrzanym piekarniku ok. 40 min. w temperaturze 180 stopni. Kiedy wystygnie, posypujemy cukrem pudrem.     Smacznego! Zapraszam do udziału w konkursie, klik klik w obrazek :) 