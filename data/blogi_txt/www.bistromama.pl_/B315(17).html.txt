Czy wiedzieliście, ze dzisiaj jest Dzień na OPAK?  Pewnie nie, bo to zupełnie nowa inicjatywa.  Jej pomysłodawcą i patronem jest nasze opolskie stowarzyszenie OPAK (Opolski Projektor Animacji Kulturalnych). Stowarzyszenie, które jest blisko Opolskiej Blogosfery, wspiera jej pomysły i zaprasza blogerów do wspólnych akcji. W tym dniu warto zrobić coś na OPAK!I czasami nawet nie trzeba się specjalnie starać, bo samo tak wychodzi :)Można założyć szkła kontaktowe na opak i przez pół dnia czuć dyskomfort. Można do ciasta wsypać mąkę ziemniaczaną zamiast cukru pudru. Można odczytać na mapie, że "jeszcze jedno rondo przed nami i dotrzemy do celu". Po czym  okazuje się, że to wcale nie rondo było, tylko symbol na mapie, który oznacza miasto do 100 tys. mieszkańców :) Można cieszyć się, że Polska wygrywa z Turcją w kosza, po czym zostać uświadomionym, że to Polpharma Starogard grała z Turowem Zgorzelec. Czy tylko ja mam takie wpadki na OPAK??? :)     O dniu z OPAKiem i na OPAK możecie poczytać również u Aurory na Blogu Czekolady oraz u Delimammy :)Babkę Zebrę również można zrobić na opak :) Kto powiedział, ze ciasto jasne musi byś nakładane pierwsze, a ciemne drugie. W żadnym przepisie nie spotkałam odwrotnej kolejności.     250 g mąki pszennej 100 g mąki ziemniaczanej 260 g cukru 5 jajek 200 ml oleju 2 łyżeczki proszku do pieczenia 1 łyżeczka ekstraktu waniliowego 3 łyżeczki kakao   Jajka ubijamy z cukrem na puszystą masę. Nie przerywając ubijania do masy dolewamy powoli olej. Następnie dodajemy mąkę pszenną, ziemniaczaną, proszek do pieczenia, ekstrakt waniliowy. Razem wyrabiamy (za pomocą miksera lub drewnianej łyżki) do dokładnego połączenia się składników. Połowę ciasta przekładamy do drugiej miski i dodajemy do niego kakao. Do jasnego ciasta możemy dodać dodatkowo 1 łyżkę mąki pszennej (dla zachowania równej wagi obu mas).   Formę na babkę smarujemy masłem i obsypujemy mąką krupczatką lub bułką tartą. Ciasto nakładamy na zmianę łyżkami - raz jasną masę, raz ciemną (można to zrobić za pomocą worków lub rękawów cukierniczych). Pieczemy 50-60 minut (do suchego patyczka) w temperaturze 170 stopni, najlepiej z termoobiegiem Smacznego! 