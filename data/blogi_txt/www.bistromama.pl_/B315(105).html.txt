Każdy z nas od czasu do czasu pakuje walizki lub plecak i wyjeżdża na chwilę dłuższą lub krótszą. W poszukiwaniu spokoju i naładowania akumulatorów. Każdy z nas lubi inny rodzaj wypoczynku. I bardzo dobrze, bo inaczej Bałtyk w lipcu zamieniałby się w puszkę z sardynkami a na Giewont wjeżdżałaby przeładowana kolejka z sierpniowymi turystami w japonkach. Każdy więc udaje się tam gdzie lubi i z kim lubi.  Z dziećmi, z żoną, z rodzicami lub kumplami.  Z biurem podróży lub bez.   Jedziemy za granicę lub ruszamy w Polskę.   Wyjeżdżamy  na wakacje, na ferie, na długi weekend, na zwykły weekend, na kilka dni, na tydzień i na dwa tygodnie.    Na plażę, na leżak, na zwiedzanie, na narty i na wieś.  Z bransoletką na ręce, która niezbędna jest również w samolocie, nie żeby coś miała wspólnego z paszportem. Współtowarzysze podróży muszą widzieć, że wakacje były "all inclusive"! No właśnie... dochodząc do sedna sprawy :) Chciałam dziś przedstawić Wam dwa miejsca, w których zostawiłam serce, do których często wracam myślami i gdyby tam dawali takie bransoletki, to nosiłabym je z dumą przez okrągły rok! źródło: http://domnalakach.pl   Dom na Łąkach www.domnalakach.pl Magiczne miejsce w Beskidzie Niskim, stworzone przez Agnieszkę i Andrzeja, z zawodu psychologów, którzy uciekli z pędzących miast, zgiełku, korporacji i osiedli w miejscu, gdzie czas naprawdę płynie wolniej.    W pokojach nie uświadczycie telewizorów, ale jeśli Polska rozgrywa naprawdę_ważny_mecz i wśród gości znajdzie się zapalony kibic, Andrzej spod ziemi kabel wykopie i telewizor się znajdzie.   Kiedy gościliśmy w Domu na Łąkach, nie prowadziłam jeszcze bloga. Wtedy chyba nawet nie do końca wiedziałam, że istnieje coś takiego jak blog ;) Gdybym jednak moja przygoda z blogiem zaczęła się przed wizytą w tym cudnym miejscu, do jadalni wchodziłabym codziennie z aparatem. A tak mam dwa zdjęcia marnej jakości. Ale widać na nich to, co najważniejsze. Stół wspólny dla wszystkich. Przy tym stole do śniadania, obiadu i kolacji zasiadali goście i gospodarze. RAZEM. Posiłki przygotowywane były tuż obok w kuchni i na gorących patelniach panie wnosiły rano parującą jeszcze jajecznicę z grzybami, rozkładały na stole dżemy własnego wyrobu...  Na obiad przychodziliśmy jak do domu, do mamy. Na gorącą zupę i bardzo domowe drugie danie. Nigdy nie wiedzieliśmy czym gospodarze nas zaskoczą. Nigdy wcześniej ani później nie jadłam tylu potraw z grzybów. Byliśmy tam jesienią, w samym sezonie, a my rozkoszowaliśmy się tym w najlepsze.       Po obiedzie na stoliku, który widać na zdjęciu, czekało ciasto z owocami i domowy kompot. To było takie fajne miejsce, przy którym zbierała się grupka osób, żeby niby o coś jeszcze zapytać,a tak naprawdę porwać kolejny kawałek wybornego ciasta :)  Zakochałam się tam w jeszcze jednej rzeczy. Na stole każdy kubek, łyżeczka i dzbanek, pochodziły z innego kompletu. Nic do siebie nie pasowało, a jednocześnie wszystko razem tworzyło niezwykły klimat babcinej kuchni. Wtedy sobie pomyślałam, że chciałabym tak mieć w domu :) I jak przyjdzie do mnie przyjaciółka na kawę to wcale nie musimy pić z identycznych filiżanek i równo mieszać takimi samymi łyżeczkami.      Dom na Łąkach to tak naprawdę trzy domy.    źródło: http://domnalakach.pl   Mieszkaliśmy w Domu za potokiem, z takim oto widokiem z okna:        A w wolnym czasie, podczas leniwego spaceru można było stanąć oko w oko z małym bykiem.    Lub na wąskiej drodze między Izbami a Banicą spotkać samotnie spacerującego Jana Marię Rokitę :)               Alchemik www.alchemik.com.pl     źródło: http://alchemik.com.pl Miejsce nietuzinkowe we wsi Wolimierz, na końcu świata, ale ciągle w Polsce. W Górach Izerskich.  Gospodarze... jakby ich nie było. Otwarci, wyluzowani. Tacy, którzy niejedno w życiu widzieli i nic ich już nie zadziwi. Alchemik to miejsce alchemiczne na wskroś. Przekraczając próg starej poniemieckiej szkoły, wchodzimy do pomieszczeń, których na co dzień nie zwykliśmy oglądać. Jest dużo czerwieni, butelkowej zieleni. Cała ściana półek z książkami. Dwa miesiące to mało, żeby je wszystkie przeczytać. A pozycji mnóstwo i to nie jakieś tam starocie!    Do stołu codziennie nam podawał sławny Wienio. Człowiek taki, z którym chce się zapalić pierwszego papierosa w życiu. Pierogów takich jak tam nie jadłam do tej pory. Zmieszane w jednej misce, z kaszą gryczaną i z mięsem. Zjesz trzy i ledwo zipiesz, ale wciskasz kolejne, bo wiesz, że jutro się nie powtórzą, a w domu takich samych nie zrobisz. Albo tosty na śniadanie  Niby zwykłe tosty. Ale dał Wienio jakiejś czerwonej pasty do środka i już smakują jakoś inaczej. Wienia w Alchemiku już nie ma, ale w kuchni ponoć jeszcze lepiej się dzieje! I alchemia w pokojach, na przykład w takim zwanym "bzykroomem" ;)     A jak już człowiek naje się po kokardę, to może wyruszyć Wolimierz pozwiedzać.   A długi on i pokręcony. Domy rzadko rozsiane. Takie z malwami w ogródku.   A między domami łąki i krowy na łąkach.          Zapraszam na mały konkurs,   w którym do wygrania jest książka Marka Brzezińskiego   "Kulisy Kulinarnej Akademii"            Jeśli tym razem chcesz odwiedzić sławną Akademię Kulinarną "Le Cordon Bleu", zostaw w komentarzu opis   swojego ulubionego pensjonatu lub agroturystyki w Polsce. Miejsca, w którym czas wolniej płynie wolniej,   które słynie z wyjątkowo dobrego jedzenia, a które chciałabyś/chciałbyś polecić innym.       Kilka obowiązujących zasad:    Odpowiedzi (krótki opis, link do polecanego miejsca),proszę umieszczać w komentarzach pod tym postem lub publikować na tablicy bistro mamy na FB. Konkurs trwa do piątku, tj. do 8 marca 2013 r. do godz. 20.00. Książkę otrzyma osoba, której komentarz pod tym postem lub umieszczony na FB, jednoosobowe jury w mojej osobie uzna za najciekawszy :) Anonimowych uczestników proszę, aby podpisali się nickiem/imieniem. W przypadku wygranej będzie mi łatwiej poinformować o tym na blogu.  Wyniki ogłoszę na blogu najpóźniej do poniedziałku, tj. do 11 marca 2013 r. Wolałabym przesyłki nie wysyłać za granicę, więc proszę w tym względzie o wyrozumiałość. Osoby, które zostaną nagrodzone wyrażają zgodę na przekazanie mi drogą mailową danych adresowych do wysyłki Będzie mi bardzo miło jeśli polubisz mój fan page na FB, ale nic na siłę i nie jest to warunek niezbędny.    Zapraszam do podzielenia się swoim ulubionym miejscem na mapie Polski :) 