Kiedy przeczytacie, że do ciasta dodałam brzoskwinie z puszki w samym środku sezonu na cudne, kolorowe i soczyste owoce, pomyślicie, że to jakiś żart. Tłumaczę (się) więc :) To żaden żart, to życie. Czasami tak bywa, że nie można wyjść z domu,  bo dziecko śpi i jak nigdy śpi akurat dwie godziny. A za te dwie godziny   mniej więcej już goście będą pukać do drzwi. A goście to mały przyjaciel mojej córki. I jego matka. Zawodowa matka :) Co robić, co robić... jak zwykle zrobiłam szybki przegląd szafek. Drożdże, mąka, jajka. Jest jasność, będzie ciasto drożdżowe. Nie ma mąki krupczatki, ale są płatki owsiane, które można zmielić i z nich zrobić pyszną kruszonkę. I jest puszka brzoskwiń, którą przestawiam z półki na półkę od miesiąca. Obawiałam się, że wyjdzie zakalec, bo mokra brzoskwinia odda nadmiar soku. Jak widać nic takiego nie miało miejsca. brzoskwinie nie dość, że pozostały bardzo soczyste, to zachowały piękny słoneczny kolor.     Ostatnio dostałam przepis na zupełnie inne ciasto drożdżowe. I już przebieram nogami, kiedy odpalę piekarnik ;) Mam nadzieję, że będę miała szansę wyjść z domu na targowisko po sezonowe owoce :)       ciasto drożdżowe: 3/4 szklanka mleka 30 g świeżych drożdży 100 g cukru 400 g mąki pszennej 70 g miękkiego masła 1 łyżka kwaśnej śmietany 1 jajko szczypta soli 1 puszka brzoskwiń (7-8 połówek) lub świeże sezonowe owoce    Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia.    Do miski przesiewamy mąkę, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia. Ciasto przekładamy na nasmarowaną masłem blachę (22 x 29 cm). Na ciasto wykładamy ćwiartki odsączonych brzoskwiń, posypujemy kruszonką i odstawiamy jeszcze na chwilę do wyrośnięcia. Pieczemy w nagrzanym piekarniku ok. 30 min. w temperaturze 180 stopni. kruszonka: (duża porcja)   140 g płatków owsianych lub mąki owsianej 100 g brązowego cukru 100 g miękkiego masła    Płatki owsiane miksujemy za pomocą blendera na gruboziarnistą mąkę. Masło rozcieramy palcami w misce razem z cukrem i mąką, która powstała z płatków owsianych, aż powstanie sypka kruszonka. Smacznego! 