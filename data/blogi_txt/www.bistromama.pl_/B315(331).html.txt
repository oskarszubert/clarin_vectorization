Shortbread to tradycyjne szkockie ciastka, bardzo kruche, z niemałą zawartością masła. Zwykle słodkie, dla odmiany proponuję ich wersję wytrawną.  Z moją ulubioną zieloną czubricą,  którą poznałam dzięki Ani, mamie Antosi :) Czubrica to przyprawa z rodowodem bułgarskim. Jej głównym składnikiem jest cząber, ale znajdziemy w niej również m.in. czosnek, tymianek i pietruszkę. Do wypieku tych szkockich ciastek w wersji słonej można wykorzystać inne ulubione dodatki i zioła.   Idealnie będzie się komponował parmezan, zgnieciony ząbek czosnku, kminek, świeże zioła z ogrodu...  Ten przepis znajdziecie również na Mamabu 125 g mąki 110 g masła 1 łyżeczka soli 2 łyżeczki zielonej czubricy jajko do posmarowania    Na stolnicę przesiewamy mąkę, dodajemy sól i czubricę. Zimne masło kroimy w drobną kostkę i przekładamy na mąkę. Siekamy nożem, a po chwili zaczynamy łączyć mąkę z ciastem rękami. Ciasto będzie się na początku bardzo sypkie, ale właśnie takie właśnie ma być. Zagniatamy kulę, lekko rozpłaszczamy ją ręką z góry i wkładamy ciasto do lodówki na pół godziny. Blachę (może to być spód tortownicy lub forma do pizzy) wykładamy papierem do pieczenia. Na środek przekładamy ciasto i palcami, lekko ugniatając, rozprowadzamy tak, aby średnica placka miała ok. 18-20 cm. Można pomóc sobie wałkiem, należy jednak wtedy posypać lekko ciasto mąką, żeby nie przyklejało się do wałka. Całość smarujemy rozbełtanym jajkiem i jeszcze przed pieczeniem kroimy na 8 lub 10 kawałków. Pieczemy ok. 15 minut w piekarniku nagrzanym do 180 stopni.  Smacznego! 