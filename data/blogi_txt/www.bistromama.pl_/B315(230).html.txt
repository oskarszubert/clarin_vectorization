Jeśli miałabym wskazać ulubioną rybę,  zdecydowanie byłby to łosoś.  Pieczony, smażony, wędzony.  Na drugim miejscu byłby dorsz.   Ryby powinniśmy jeść dwa razy  w tygodniu. Tyle z teorii dietetyków.  Ile razy jemy?  Zdecydowanie za rzadko, zdecydowanie za mało.  Łosoś to bogactwo minerałów i witamin,  a przede wszystkim najzdrowszych nienasyconych kwasów tłuszczowych Omega 3.   Obiecuję sobie, że ryb będzie więcej.  W kuchni i na blogu, który kończy właśnie dwa lata. Ale o tym jeszcze napiszę :)    Łosoś:  2 filety łososia  50 g masła starta skórka z 1/2 cytryny 1 łyżeczka świeżo zmielonego imbiru sól  świeżo zmielony pieprz  Filety łososia myjemy i osuszamy papierowym ręcznikiem. Łososia nacieramy solą, pieprzem, startym imbirem i startą skórką z cytryny. Na patelni roztapiamy masło. Filety łososia smażymy z obu stron (po kilka minut), aż w środku będzie całkowicie upieczony, a z wierzchu ładnie się przyrumieni. Szparagi   1/2 pęczka zielonych szparagów  szczypta cukru szczypta soli   Szparagi myjemy odcinamy końcówki jeśli są zdrewniałe. Obieramy, zaczynając ok. 1 cm poniżej główki. Jeśli szparagi są cienkie, nie ma potrzeby ich obierać. Gotujemy w osolonej wodzie z dodatkiem szczypty cukru ok. 10-15 minut (sprawdzamy nożem lub widelcem czy są ugotowane). Najlepiej w taki sposób, aby główki wystawały nad powierzchnię wody. sos holenderski:   100g masła 2 żółtka 1 łyżeczka soku z cytryny sól, pieprz   Żółtka ubijamy na parze z sokiem z cytryny. Masło roztapiamy i gorące dodajemy do żółtek, nie przerywając ubijania. Doprawiamy do smaku solą i pieprzem.  Podajemy ze szparagami i łososiem. Dodałam do tego zestawu młode ziemniaki. Smacznego! 