Na Mandazi natknęłam się tylko raz.   Kilka lat temu kolekcjonowałam dodatek do GW "Kulinarny Atlas Świata".  Mam w segregatorze wszystkie numery, które wyszły i często do nich zaglądam. To właśnie w egzemplarzu poświęconym kuchni afrykańskiej natknęłam się na drożdżowe ciastka na bazie mleka kokosowego, które wyglądem bardzo przypominają nasze pączki. Ponoć są popularne w Kenii i Tanzanii, gdzie podaje się je na śniadanie z filiżanką kawy albo herbaty".   Jednak składniki podane w przepisie, oprócz mleka kokosowego, nie przekonały mnie do końca. Mam na myśli przede wszystkim drożdże instant, do których nie umiem się przekonać oraz brak jajek.   przecież żółtka to baza tradycyjnych pączków...   Chcąc połączyć jedno i drugie, mogę z całą odpowiedzialnością powiedzieć, że wyszła mi pyszna polska wersja afrykańskich pączków ;)      na ok 20-24 pączki:     100 g mleka kokosowego 30 g świeżych drożdży 50 g cukru 2 żółtka 300 g mąki pszennej  40 g masła szczypta soli 1 łyżka spirytusu    olej do smażenia cukier puder do posypania Roztopione i jeszcze ciepłe masło przelewamy do misy miksera, dodajemy mleko kokosowe, żółtka, drożdże i cukier. Miksujemy razem powyższe składniki na średnich obrotach ok.2 minut. Następnie dodajemy mąkę i sól. Dobrze wyrabiamy mikserem za pomocą końcówek do wyrabiania ciasta lub rękami. Przekładamy do miski oprószonej mąką, przykrywamy ściereczką i odstawiamy w ciepłe miejsce do wyrośnięcia na ok. 30 minut.     Po tym czasie wyjmujemy ciasto na stolnicę i dzielimy na mniej więcej równe 4 części. Każdą część formujemy w rękach w kulę, lekko z wierzchu spłaszczamy i ostrym nożem kroimy tak, aby otrzymać 6 trójkątów (jak na zdjęciu poniżej). Otrzymane trójkąty odstawiamy na 10 minut w ciepłe miejsce do wyrośnięcia.    Rozgrzewamy olej, który nie powinien być bardzo gorący, bo pączki szybko upieką się z zewnątrz, a pozostaną niedopieczone w środku. Nie mierzę temperatury, ale przy skali mocy płyty od 1 do 9, smażę na mocy 6. Po usmażeniu z obu stron, pączki wyciągamy łyżką cedzakową i odstawiamy na talerz wyłożony ręcznikiem papierowym, żeby odsączyć je z nadmiaru tłuszczu. Kiedy przestygną, posypujemy cukrem pudrem.     * pączki smażyłam na smalcu i oleju w proporcji 1:1 