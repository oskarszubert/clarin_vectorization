Ostatni raz robiłam faworki z mamą, kiedy miałam mniej więcej 15 lat. Oczywiście pisząc "robiłam" mam na myśli, że przekładałam ciasto przez naciętą w nim dziurkę. Smażyć mi ich mama nie pozwalała, bo zawsze mówiła, że tłuszcz za mocno pryska. A tłuszcz nie pryskał wcale. Dziś tak sobie myślę, że ona najzwyczajniej w świecie się o mnie obawiała. A wiedziała, że ja mam wybitny dar prowokowania dziwnych wydarzeń w kuchni. Jak nie spróbowałam palcem wrzącego miodu z masłem, to kręcąc się po kuchni i śpiewając do dezodorantu, strącałam garnki z zupą pomidorową. Dziś jestem bardziej ostrożna, ale niektóre przypadki ciągle się mnie imają. Potrafię bezprzewodowy czajnik z rozpędu postawić na rozgrzanym palniku, sięgając po kawę, rozsypać cały cukier, a przy wyciąganiu gorącego ciasta zapomnieć, że zwykle używam do tego kuchennych rękawic. Faworki chciałam zrobić już dawno, ale wizja "pełnej chaty", dzieci pchających się do wałkowania i ten rozgrzany olej do tego, skutecznie mnie zniechęciły. Ale w ubiegłym tygodniu szczęśliwie trafił się dzień, kiedy mogłam cieszyć się tylko i wyłącznie własnym towarzystwem. I choć w planach miałam głównie sprzątanie, to wiedziałam, że takiej okazji nie odpuszczę i te faworki w końcu zrobię. Kiedy powiedziałam o tym mężowi, który wychodził akurat do pracy, podsumował: "wiedziałem, że nie o sprzątanie tutaj chodzi" :)    Przejrzałam kilka przepisów, ostatecznie zdecydowałam się na ten z Kwestii Smaku. Choć podczas przygotowywania składników okazało się, że nie mam kwaśnej śmietany. Dodałam jogurt naturalny. Nie wiem jak smakują te ze śmietaną, ale wersji z jogurtem naturalnym naprawdę niczego nie brakowało :)      składniki:  • 400 g mąki pszennej • szczypta soli • 50 g masła • 1 jajko • 4 żółtka • 1 łyżka cukru pudru • 4 łyżki gęstej kwaśnej śmietany 12% lub jogurtu naturalnego • 1 łyżka spirytusu lub octu  oraz:  • ok. 2 litrów oleju rzepakowego (lub pół na pół ze smalcem) • cukier puder do posypania   Mąkę przesiewamy na stolnicę lub do miski, dodajemy posiekane masło. Rozcieramy je dokładnie palcami razem z mąką. Robimy wgłębienie, dodajemy jajko i żółtka, cukier puder, szczyptę soli (wg oryginalnego przepisu ubijamy wcześniej jajko z żółtkami na puszystą i gęstą pianę). Dodajemy śmietanę lub jogurt naturalny, spirytus lub ocet i wyrabiamy razem za pomocą rąk lub mieszadeł miksera. Ciasto przekładamy do miski i odstawiamy na 30 minut.     Następnie dzielimy je na mniejsze 3-4 części, każdą osobno rozwałkowujemy na dość cienkie placki. Nożem lub radełkiem wycinamy wąskie paski (3 x 10 cm). W każdym robimy nacięcie i przekładamy przez nie jedną końcówkę ciasta. Faworki układamy na oprószonej mąką stolnicy.     W szerokim garnku mocno rozgrzewamy ok. 1 litr oleju. Na gorący tłuszcz wkładamy po kilka sztuk faworków jednocześnie. Kiedy zarumienią się z jednej strony, szpikulcem przekładamy je na drugą stronę. Wykładamy na talerz wyłożony papierowym ręcznikiem. Listki ręcznika zmieniamy po 2-3 usmażonych porcjach. W połowie smażenia zmieniamy olej na nowy.     Posypujemy obficie cukrem pudrem.  Smacznego! 