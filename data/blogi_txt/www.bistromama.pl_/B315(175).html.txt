Dziś bardzo łatwe w przygotowaniu i bardzo smaczne lody. Szybko się topią i należy je zjeść od razu po przygotowaniu. Jeśli cokolwiek nam zostanie możemy zamrozić, a przed kolejnym podaniem wystarczy wyjąć pojemnik z zamrażarki na ok. 10 minut przed nałożeniem lodów do pucharków.      Lody rozpływają się w ustach i mają bardzo intensywny truskawkowy smak. Jednak, żeby je sporządzić musimy spełnić dwa warunki: w zamrażarce powinniśmy znaleźć pół kilograma mrożonych truskawek (lub innych owoców, np. jagód, wiśni) oraz powinniśmy mieć pewność, że nasz blender poradzi sobie z zamarzniętymi i twardymi jak kamień owocami (idealny jest tutaj thermomix lub speedcook). W przeciwnym wypadku, te lody mogą okazać się bardzo kosztowne, jeśli nie daj Boże, przyszłoby nam do wymiany noży w blenderze... ;) Tak, czy owak, zapewniam, że smaczne! składniki:  500 g mrożonych truskawek 50 g cukru pudru  100 g jogurtu naturalnego   Do blendera wkładamy zamrożone truskawki oraz cukier puder. Miksujemy na wysokich obrotach ok. pół minuty. Dodajemy jogurt i mieszamy na niższych obrotach przez kolejne pół minuty.     Lody podajemy od razu po przygotowaniu. Smacznego! 