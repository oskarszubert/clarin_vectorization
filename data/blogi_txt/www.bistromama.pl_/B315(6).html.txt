Apple crumble to pyszny angielski deser, podawany na ciepło w szarobure jesienne popołudnie. Anglicy mają do niego jeden cudowny dodatek, którego w Polsce jeszcze nie uświadczyłam. Tzw. custard, czyli sos waniliowy, robiony na bazie mleka i żółtek. Oczywiście krem można zrobić własnoręcznie, ale skoro w Anglii można go kupić w proszku, to kto by się trudził.    Niewiele brakowało,     a popełniłabym ten krem w domu, ale wystarczyła przypadkowa wizyta w Lidlu i zaoszczędziła mi trochę trudu ;) Znalazłam krem (prawie jak budyń) idealny. Smakuje wyśmienicie, można go podgrzać w mikrofalówce i co najważniejsze - efektu "kożuszka" nie stwierdzono.    Komponuje się wyśmienicie z apple crumble.     Niebo w gębie i znak, że jesień pełną gębą :) 5 dużych jabłek 3 łyżki brązowego cukru duża garść rodzynek cynamon ew. troszkę przyprawy do piernika 2 łyżki wody  Jabłka obrałam, pokroiłam w kostkę, wrzuciłam do rondla z wodą, dodałam cukier, przyprawy i rodzynki. Dusiłam do momentu, aż kostki jabłek były miękkie z zewnątrz, ale lekko twarde w środku. W międzyczasie zrobiłam kruszonkę.  kruszonka proporcje składników podaję przybliżone, bo jak zwykle robię "na oko"  3-4 lyżki miękkiego masła 1/2 szkl. cukru (w tym połowa brązowego) 1/2 szkl. mąki krupczatki 1/3 szkl. mąki zwykłej płatki migdałów (dałam ok. pół szklanki) ew. orzechy (nie miałam)  Jeśli macie pod ręką zmielone migdały lub orzechy to można nimi zamienić całość lub część mąki.  Wszystkie składniki wsypuję do miski i ugniatam palcami do momentu, aż powstanie kruszonka ;) czyli ciasto będzie sypkie i da się pokruszyć w rękach.  Na spód naczynia żaroodpornego wykładam masę jabłkową, a na nią kruszonkę. Piekę w nagrzanym piekarniku ok. 30 min w temperaturze 180 st.   Podałam, jak każe brytyjski zwyczaj, z sosem waniliowym i lodami. Również waniliowymi :) 