Sernik po raz pierwszy zrobiłam na urodziny męża.   Zamiast tortu, bo za tortami nikt u nas nie przepada, a serniki za to uwielbiamy.  Poza tym w przekroju prezentuje się jak tort właśnie :)    Mam zamiar powtórzyć go na święta,   ale ciasto kruche zastąpię ciastem miodowym, będzie bardziej świątecznie. Przepis pożyczyłam od dorotuś z MOICH WYPIEKÓW - sernik gotowany 3 kruche spody:  400 g mąki pszennej 150 g cukru pudru 150 g masła, zimnego 2 duże żółtka pół szklanki kwaśnej śmietany 18% 1 łyżeczka proszku do pieczenia    Wszystkie składniki włożyć do malaksera i wyrobić gładkie ciasto. Ciasto można również wyrobić ręcznie - wszystkie składniki umieścić w misce, posiekać nożem, szybko zagnieść. Ciasto uformować w kulę, owinąć folią spożywczą i schłodzić w lodówce przez minimum 30 minut.  Po tym czasie ciasto wyjąć, podzielić na 3 równe części. Tortownicę o średnicy 24 cm wyłożyć papierem do pieczenia. Pierwszą część ciasta rozwałkować i wyłożyć nim tortownicę. Ponakłuwać widelcem i piec w temperaturze 180ºC przez około 25 minut lub do zezłocenia. Po upieczeniu ciasto przełożyć na kratkę i w taki sam sposób upiec 2 pozostałe placki. Wystudzić.  Masa serowa:  1 kg twarogu półtłustego lub tłustego, zmielonego przynajmniej dwukrotnie 20 dag masła, w temperaturze pokojowej 300 g drobnego cukru do wypieków 4 duże jajka, białka i żółtka osobno 1 opakowanie budyniu śmietankowego lub waniliowego bez cukru 1/3 szklanki mleka ekstrakt migdałowy, waniliowy lub ulubiony aromat do smaku Masło utrzeć w misie miksera na lekką, jasną masę. Dodawać cukier i ucierać. Dodawać żółtka, jedno po drugim, ucierając. Dodawać zmielony twaróg i ucierać. Białka ubić na sztywno. Dodać do masy serowej i delikatnie wymieszać.  Masę serową przełożyć do większego garnka i mieszając, zagotować (uwaga: masa łatwo się przypala). Proszek budyniowy rozrobić w mleku i wlać do gotującej się masy serowej. Dodać ulubiony ekstrakt lub aromat i wymieszać.  Jeden z wcześniej upieczonych placków zapiąć w tortownicy. Na niego wylać połowę masy serowej i przykryć drugim kruchym plackiem. Następnie wylać pozostałą część masy serowej i przykryć trzecim, ostatnim plackiem. Sernik obciążyć i schłodzić przez 12 h (całą noc) w lodówce.  Kolejnego dnia usunąć obciążenie, sernik oprószyć cukrem pudrem i podawać. 