Kiedy czekałam, aż listonosz pokona schody i zadzwoni dzwonkiem do drzwi, odruchowo sięgnęłam po książkę kucharską. Wyciągnęłam w ciemno "Nigella Ekspresowo" i przerzuciłam kilka kartek. Mój wzrok przykuł piękny żółty dzbanek i oszronione szklanki. Na zewnątrz afrykańskie upały, w domu fińska sauna. Ta lemoniada to jak zbawienie na taką pogodę. Szczęśliwie, kiedy piszę ten post, słyszę jak o okna dachowe lekko bębni deszczyk. Cudny to dźwięk. I kto by pomyślał, że w czasie wakacji można cieszyć się z deszczu? Przepisem na lemoniadę wg Nigelli i tak się dzielę, bo warto jej spróbować. A wierzę, że jeszcze wiele słonecznych dni w tym roku przed nami :)            składniki:    1 litr zimnej mineralnej niegazowanej 2 całe cytryny 3 - 4 łyżki brązowego cukru (lub 6-8 kropel płynnej stewii)  kostki lodu Cytryny parzymy wrzącą wodą, odcinamy końcówki (całą skórkę zostawiamy!), kroimy na ćwiartki oraz wybieramy pestki. Ćwiartki cytryn wkładamy do blendera, dosypujemy cukier lub dodajemy stewię, zalewamy połową wody i miksujemy przez kilka sekund na najwyższych obrotach.  Przecedzamy lemoniadę przez sitko do dzbanka i uzupełniamy pozostałą wodą. Podajemy z dodatkiem kostek lodu i listkami mięty.    Smacznego! 