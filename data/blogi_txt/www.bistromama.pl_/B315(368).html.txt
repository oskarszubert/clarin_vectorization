Bardzo często kupuję owoce na targowisku. Na to targowisko oczywiście pędzę z Frankiem w wózku. Jego reakcja na kolorowe owoce i warzywa na straganach jest niesamowita. Krzyczy jak mały makak w zoo, nawet nie potrafię tego fonetycznie zapisać :) Wydaje niesamowite dźwięki, zwłaszcza jak zobaczy maliny :)  I tych malin zawsze muszę kupić więcej, bo zanim wrócimy do domu to niewiele zostaje z małego pudełeczka. Tak, tak, daję dziecku nieumyte maliny ;) Inne owoce przed nim chowam i dostaje je dopiero po umyciu w domu. I absolutnym fenomenem jest to, że nic dłużej nie zatrzyma Franka w krzesełku do karmienia niż owoce właśnie. Uwielbia! A ja się cieszę z dwóch powodów. Raz, że tak pięknie je zjada, a dwa - ja mam chwilę na ogarnięcie czegokolwiek w domu.    Kruche ciasto przygotowuję najczęściej z podwójnej lub nawet potrójnej porcji. To, co mi zostanie, formuję w kulkę, zawijam w folię spożywczą i mrożę. Oszczędzam tym samym trochę czasu chcąc upiec ciasto przy następnej okazji. ciasto:  na 6-8 tartaletek    250 g mąki 100 g cukru 160 g masła 2 żółtka 1 łyżka śmietany starta skórka z jednej cytryny jeżyny i maliny (lub inne owoce)     Z mąki, masła, żółtek, cukru, śmietany i startej skórki z cytryny zagniatamy ciasto. Rozwałkowujemy na grubość ok. 1,5 cm i za pomocą foremki lub dużej szklanki wykrawamy kółka. Przekładamy ciasto na wysmarowane masłem foremki do tartaletek i układamy na nim owoce. Pozostałą część ciasta rozwałkowujemy i za pomocą radełka wycinamy wąskie paski, z których następnie układamy na każdej tartaletce kratkę.      Piekarnik nagrzewamy do 180 stopni, układamy foremki na kratce do piekarnika i pieczemy ok. 15 - 20 minut, aż ciasto ładnie się zarumieni. Przed podaniem posypujemy cukrem pudrem.     Smacznego! 