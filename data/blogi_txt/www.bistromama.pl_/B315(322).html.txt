Takie serniki lubię. Ciężkie i gęste. Wystarczy jeden kawałek, żeby nasycić sernikowe żądze ;)   Ale ten jeden kawałek potrzebuje naszego czasu i pełnej celebracji. Z tym sernikiem to wcale nie jest trudne.    Nie da się go jeść inaczej. Celebruje się każdy kęs...     Przepis znalazłam na blogu Bake Taste.    Spaliłam jednak ciasteczkowy spód... musiałam na szybko zagniatać kruche ciasto :) Przepis na masę serową i polewę cytuję, podobnie jak autorka Bake Taste, za Liską z White Plate Moja tortownica miała średnicę 23 cm.    spód: lub z ciasteczek Digestive   300 g mąki 80 g cukru 100 g miękkiego masła 1 łyżka gęstej śmietany 2 żółtka 1/2  łyżeczki proszku do pieczenia    Tortownicę wykładamy papierem do pieczenia. Wszystkie składniki na ciasto razem zagniatamy i wkładamy do lodówki na ok. pół godziny. Rozwałkowujemy i przekładamy do tortownicy. Nakłuwamy widelcem i podpiekamy w piekarniku nagrzanym do 180 stopni przez 15 minut.   masa:   400 g gotowej masy kajmakowej/krówkowej  50 g miękkiego masła  100 g cukru łyżeczka cukru pudru z prawdziwą wanilią lub łyżeczka ekstraktu waniliowego 3 jajka 600 g sera  (najlepiej "z wiaderka") 1 czubata łyżka mąki pszennej    Masło ucieramy z cukrem i wanilią, dodajemy 230 g kajmaku (resztę wykorzystamy do polewy) i ucieramy na gładką masę. Następnie dodajemy jajka, małymi partiami ser i na końcu mąkę. Dobrze razem miksujemy.    Masę przekładamy na podpieczony spód, wyrównujemy wierzch i wstawiamy do piekarnika. Pieczemy ok. 50-60 minut w 170 stopniach.  Po 30 minutach należy sprawdzić stopień upieczenia - gdyby sernik za bardzo się rumienił, trzeba przykrywamy wierzch folią aluminiową. Wyłączamy piekarnik i zostawiamy sernik w środku, powinien się studzić przy uchylonych drzwiczkach.   Kiedy zupełnie ostygnie, wyjmujemy i przygotowujemy polewę.  polewa: 170 g masy kajmakowej wkładamy do garnuszka, dodajemy 3 łyżki mleka i gotujemy na malutkim ogniu, aż masa stanie się bardziej płynna. Jeśli będzie miała grudki, należy ją zmiksować. Zdejmujemy z ognia, dodajemy 2 łyżeczki masła i dokładnie mieszamy.     Tak przygotowaną polewę nakładamy na wierzch całkowicie ostudzonego sernika.Z wierzchu posypujemy prażonymi płatkami migdałów ( Można uprażyć w temp. 190 st. przez 10 minut, ja prażę na suchej patelni).    Wstawiamy do lodówki, najlepiej na kilka godzin.    Smacznego ! 