Przygód z jagodami c.d.  Tym razem ciasto drożdżowe :) jeszcze marzę o zrobieniu jagodzianek w tym sezonie, może uda mi sie w przyszłym tygodniu.  W drożdżowych rozetach zakochałam się w zeszłym roku, kiedy po raz pierwszy zrobiłam taką z marcepanem i żurawiną z przepisu znalezionego w Galerii Potraw na GW.  Teraz robię z pamięci i "na oko", wg własnego sprawdzonego przepisu na ciasto drożdżowe.           Składniki:    ok. 4 szklanek mąki 3/4 szkl. cukru 3/4 kostki masła 1 szkl. mleka 2 żółtka  1 jajko 3 łyżki oleju 50 g drożdży (zawsze świeże, nie mam zaufania do suszonych) cukier waniliowy 30 - 40 dag jagód  Najpierw rozczyn - połowę mleka lekko podgrzewam w ceramicznej misce, dodaję pokruszone drożdże, dwie łyżeczki cukru i łyżkę mąki. Wszystko mieszam widelcem i odstawiam w ciepłe miejsce, na przykład tak jak dzisiaj, na jeden z zimnych palników na płycie, niedaleko gotującego się obiadu ;)  Kiedy rozczyn urośnie, w plastikowej misce szykuję mąkę (3 szklanki), resztę cukru, mleka, roztopione masło, rozbełtane żółtka i jajko. Wszystko razem mieszam drewnianą łyżką, na końcu dodaję rozczyn i mocno (cały czas drewnianą łyżką) wyrabiam. Pod koniec wyrabiania dodaję olej i jeśli jest taka potrzeba - dosypuję trochę mąki, tak aby pod koniec wyrabiania ciasto samo odchodziło od miski. Odstawiam do wyrośnięcia na ok. 15-20 minut.  Ciasto przekładam na stolnicę, dzielę na dwie równe części. Każdą z nich rozwałkowuję na kwadraty mniej więcej 20x20 cm. Na każdy z kwadratów nakładam jagody (nie posypałam ich cukrem, zapomniałam! i chyba dobrze się stało, bo byłoby za slodkie). Zwinęłam dwie rolady i każdą pokroiłam na 4 części. Układałam w tortownicy w odstępach co 2 cm i ponownie odstawiłam na 15 min. do wyrośnięcia.   Włożyłam do nagrzanego piekarnika i piekłam 1 godz w temp. 170 st. Oczywiście można polukrować, ale przecież to tyle kalorii! ;)) 