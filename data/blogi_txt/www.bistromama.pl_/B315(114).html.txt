Powołując się na Wikipedię: Focaccia - potrawa kuchni włoskiej, jest to rodzaj pieczywa, będącego podstawą pizzy (bez sera i sosu pomidorowego – samo ciasto). Każdy region Włoch może się pochwalić inną odmianą focaccia, od suchego, z solą, ziołami (rozmaryn, szałwia) polanego oliwą ciasta, do pulchnego z suszonymi pomidorami i oliwkami. Zazwyczaj podawane na ciepło.Focaccia podawana jest przed posiłkiem dla zaspokojenia pierwszego głodu oraz do innych potraw jako dodatek. Rwaliśmy po kawałku i zagryzaliśmy tym pysznym pieczywem pikantne leczo.To była próba generalna przed pizzą, którą już niebawem zamierzam przyrządzić.        30 g świeżych drożdży 1 łyżeczka cukru 1 i 1/3 szklanki wody 700 g mąki 1 łyżeczka soli 4-5 łyżek oliwy z oliwek lub zalewy z suszonych pomidorów 2 ząbki czosnku 5 sztuk suszonych pomidorów 8-10 czarnych oliwek 1 łyżeczka soli morskiej gruboziarnistej suszone oregano   W dużej misce robimy rozczyn z drożdży, cukru i wody. Odstawiamy na kilkanaście minut w ciepłe miejsce.  Do wyrośniętego rozczynu dodajemy mąkę, sól, 2 łyżki oliwy lub zalewy z pomidorów. Dokładnie wyrabiamy, aż ciasto zacznie odchodzić od ręki. Przykrywamy w misce bawełnianą ściereczką i odstawiamy  w ciepłe miejsce na prawie całą godzinę.   W tym czasie rozdrabniamy czosnek, dodajemy pozostałą oliwę lub zalewę, posiekane na mniejsze kawałki suszone pomidory, pokrojone czarne oliwki o oregano.  Dłonie smarujemy oliwą, ciasto dzielimy na dwie części i na posmarowanej oliwą blaszce formujemy obok siebie dwa owalne placki. Ciasto powinno mieć grubość ok. 1,5 cm.   W cieście robimy palcami zagłębienia, w które wkładamy suszone pomidory i oliwki, na koniec całość polewamy pozostałą marynatą i posypujemy solą gruboziarnistą. Pieczemy na złoty kolor 25-30 minut w piekarniku nagrzanym do 180 stopni. 