Przepis na zupę dostałam od Moniki,w trakcie pogaduch o sprawach wielkich i małych, o wszystkim i o niczym...W ostatnim zdaniu Monika napisała "pachnie i smakuje bosko".Szkoda, że jeszcze nikt nie zaopatrzył komputerów w zmysł węchui możliwość przekazywania dalej ,bo zupa naprawdę ma nieziemski aromat.Można ją również miksować, jako zupa-krem jest równie pyszna. 3-4 białe części pora 3-4 średnie ziemniaki  100 ml białego wytrawnego wina 1,5 l bulionu warzywnego 1/2 szklanki mleka ok. 150 g złotego lazura (może być camembert) 200 ml śmietanki 30 % (nie dałam, zapomniałam) świeży lub suszony tymianek sól, pieprz Pora kroimy w plasterki i dusimy kilka minut na maśle lub oliwie. Dodajemy pokrojone w kostkę ziemniaki i chwilę razem podsmażamy. Podlewamy białym winem i dalej dusimy pod przykryciem. Następnie zalewamy bulionem warzywnym, doprowadzamy do wrzenia, zmniejszamy ogień i pod przykryciem gotujemy przez kilkanaście minut. Ser pleśniowy kroimy na mniejsze kawałki (w przypadku camemberta pamiętamy o odkrojeniu skórki). Do zupy dodajemy mleko i ser, lekko mieszamy do momentu, aż ser się rozpuści.   Pod koniec gotowania dodajemy śmietanę, przyprawiamy solą, pieprzem i tymiankiem. Smacznego!             Zupa francuska od Moniki zbiegła się w czasie z lekturą książki o Indiach, przyniesioną z pracy przez mojego męża. Już sama okładka wyglądała tak zachęcająco, że od razu zaczęłam czytać... wieczorem okazało się, że mąż też ma na nią chrapkę. I tym sposobem mamy w domu dwie :) Papierową i e-papierową :) ta druga oczywiście moja. Pisałam kiedyś, że elektroniczne czytniki do książek to genialny wynalazek dla młodych matek? Kocham mojego BOOX ONYXA miłością wielką. O plusach mogłabym dużo i długo pisać, a przecież chciałam o książce :)    "Shantaram" to powieść (gruba, a takie lubię najbardziej) oparta na faktach i opowiedziana przez samego autora, G.D. Robertsa, który ucieka z więzienia w Australii. W kolorowych Indiach wiedzie szaleńcze życie, jest lekarzem, zadaje się z mafią. Z czarno-białego tekstu kolory i smaki Indii niemal wyciekają z kartek... Dopiero zaczęłam, ale czuję, że to będzie jedna z pierwszych pozycji na mojej TOP liście.     Idzie jesień... na takie dni i zupę, i książkę gorąco polecam! 