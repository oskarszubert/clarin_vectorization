Tym razem spełniam własną zachciankę   i wracam do moich smaków z dzieciństwa.     Pewnie każdy z Was, jak dobrze poszuka na strychu,   albo w babcinej szufladzie w kuchni,   to znajdzie to popularne w latach 80-tych narzędzie,   które służyło do smażenia tzw. rozetek.     Sama miałam takie w domu,  ale ktoś niechcący pozbawił je uchwytu.   Została więc tylko kształt kwiatka.   Ale niczym Maniek Złota Rączka, mając lat naście, własnymi siłami dorobiłam trzymadło.     Foremka nie przetrwała moich przeprowadzek,   a rozpamiętując te chrupiące naleśnikowe ciastka,   kupiłam sobie nowe dwa urządzenia.       Przepis otrzymałam razem z foremkami do smażenia rozetek    200 g mąki 2 jajka szczypta soli płaska łyżeczka cukru 1 szklanka wody 1 łyżeczka śmietany olej do smażenia   Ubijamy razem jajka, wodę, śmietanę i cukier, a następnie dodajemy mąkę i sól. Mieszamy do połączenia składników.     Suchą foremkę umieszczamy w garnku, wlewamy olej do wysokości foremki, rozgrzewamy przez 2 minuty do temperatury ok. 180 st. (olej nie powinien się zagotować). Po rozgrzaniu foremki, otrząsamy ją z pozostałości oleju i zanurzamy w cieście do około 3/4 wysokości, aż usłyszymy charakterystyczne syczenie, a ścianki foremki pokryją się ok. 2 milimetrową warstwą ciasta.     Gdy syczenie ustanie przenosimy foremkę do rozgrzanego oleju. Po zanurzeniu w gorącym oleju smażymy przez chwilę do oderwania ciasta od ścianek foremki. Gdy to nastąpi delikatnie wyciągamy foremkę i smażymy rozetkę z dwóch stron do uzyskania złocistego koloru. W między czasie foremka powinna zostać zanurzona w oleju, aby nie traciła temperatury.     Powtarzamy powyższe czynności aż do zużycia całego ciasta, które od czasu do czasu należy zamieszać. Usmażone rozetki odsączamy na papierowym ręczniku, a następnie partiami przekładamy na talerz.    Rozetki można podawać z cukrem pudrem, bitą śmietaną, kremem, marmoladą. Posypane cukrem pudrem i przełożone bitą śmietaną utworzą nieco inne ptysie :) Smacznego! 