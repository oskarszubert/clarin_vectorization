Szyszki chodziły za mną już od dawna.   Najpierw nie mogłam nigdzie dostać ryżu,   a później pojawiły się szparagi, truskawki, rabarbar   i o ciężko zdobytej paczce ryżu zapomniałam.  Doczekała się jednak swoich pięciu minut.  Dziś w wielu przedszkolach odbywają się festyny i kiermasze,   na które mamy przygotowują łakocie i smakołyki.   I tu przypomina mi się scena z książki "Jak ona to robi",   kiedy główna bohaterka przerabia supermarketowe babeczki   na bardziej domowe w wyglądzie.   Właśnie na kiermasz szkolny dla swojej córki ;) W naszym przedszkolu dziś również święto.   Festyn: Mama, Tata i Ja!Z niecierpliwością czekam na występy dzieci,   wzruszam się do łez za każdym razem,   kiedy słyszę jak pięknie deklamują wierszyki,   jak gubią jeszcze nieporadnie kroki w tańcu,   jak z drugiego rzędu wypatrują swoich najbliższych.    Na kiermasz tym razem zabieramy ze sobą szyszki.   Mam nadzieję, że będą nie tylko smakować dzieciom,   ale i w dorosłych obudzą  trochę wspomnień z dzieciństwa:)          Przepis znalazłam na opakowaniu ryżu preparowanego:  z tej porcji wyszło mi ok. 40 małych szyszek ( papilotki mają średnicę 2,5 cm), na warunki domowe polecam jednak połowę porcji :)    300 g krówek (nie muszą być ciągutki, kruche też są ok) 1/2 kostki margaryny 1 łyżka słodkiego kakao 80 g ryżu preparowanego    Krówki i margarynę topimy, dodajemy  kakao, a gdy masa będzie płynna, dodajemy ryż. Szybki i dokładnie mieszamy. Nabieramy porcje gorącej masy (niestety, inaczej się nie da) i formujemy kulki. Przekładamy do papilotek lub na papier do pieczenia i odstawiamy do ostudzenia.                   Dla wszystkich mam piosenka Natalii Niemen "Jestem mamą" 