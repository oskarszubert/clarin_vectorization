Z leczem to jest tak, że nie ma na nie jednego przepisu. Każdy lubi dodać coś od siebie, doprawić czymś, bez czego sobie potrawy tej nie wyobraża. I ja tak właśnie mam. Bardzo lubię dosypać do lecza kminek mielony. Rodowity Węgier pewnie popukałby się w czoło. Choć na pomysł dodania do tej tradycyjnej węgierskiej potrawy wiśniówki i suszonych śliwek nikt na węgierskiej ziemi się nie pukał ani w czoło, ani w inną część ciała, a jedynie klepano się po brzuchach i proszono o dokładkę :) Nie wiem czy to walory smakowe spowodowały takie jego powodzenie, czy też nasze śląskie stroje zrobiły dobry marketing :)      Jakby nie było, wystąpienie na Festiwalu Lecza w Székesfehérvár było dla nas (Deli, Deli-Artura, Adama i dla mnie) wielką przygodą, przeżyciem, wyróżnieniem i takim kilkugodzinnym zatraceniem się w zupełnie innej rzeczywistości. Mogliśmy tam się znaleźć dzięki opolskiemu Urzędowi Miasta, który w blogerów kulinarnych bardzo uwierzył i kolejny raz bardzo nam zaufał. Na miejscu spotkaliśmy niesamowitych ludzi, rodowitych Węgrów (Eti) ale też naszą Polonię. Pana Andrzeja, Panią Marię... których los lata temu rzucił na obcą ziemię. Węgrów z rumuńskiej Transylwanii, którzy zawsze będą czuć się Węgrami administracyjnie tylko przypiętymi do innego kraju. Nie mogliśmy nadziwić się serdeczności, z jaką nas tam witano. Niemal każdy na słowo "Polska" reagował powiedzeniem "Polak Węgier dwa bratanki..." i częstował nas rodzimą palinką.    A tradycyjne węgierskie leczo to trzy podstawowe składniki: cebula, papryka, pomidory. Wszystko smażone na smalcu lub słoninie. Nikt do lecza nie dodaje cukinii, pieczarek, kiełbaski. Czasami leczo zagęszcza się rozbełtanym jajkiem (to ponoć wersja z rejonów miasta Eger). Zgodnie stwierdziliśmy, że smakuje trochę jak jajecznica z pomidorami :)     Więcej zdjęć i szczegółowej relacji na blogu u Delimammy :)     fot. Delimamma składniki:    3 kolorowe papryki 2 średnie cebule 1 cukinia 1 duże pętko dobrej kiełbasy (np. jałowcowej, bronowickiej, myśliwskiej) 100 g suszonych śliwek  500 g passaty pomidorowej (lub pomidory bez skórki) kilka łyżej oleju sól, pieprz papryka mielona słodka  papryka mielona ostra kminek mielony (dla tych którzy lubią)   Na rozgrzanym oleju dusimy cebulę pokrojoną w piórka, dodajemy do niej paprykę pokrojoną w większą kostkę lub w grubsze paski. Kiedy zmięknie, dodajemy również pokrojoną cukinię (w talarki lub kostkę) oraz połowę suszonych śliwek. Dusimy razem, aż wszystkie warzywa zmiękną.Na osobnej patelni podsmażamy pokrojoną kiełbasę.    Pozostałe śliwki zalewamy wodą (tylko do przykrycia) i gotujemy przez kilka minut, aż mocno zmiękną. Następnie miksujemy je na gładką pulpę.     Do całości dodajemy pomidorową passatę i mus z suszonych śliwek. W razie potrzeby lub upodobania dodajemy trochę wody. Trzymamy na małym ogniu i doprawiamy do smaku mieloną papryką (słodką i ostrą), solą, pieprzem oraz mielonym kminkiem.       Smacznego! 