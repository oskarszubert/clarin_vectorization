Znowu mogliśmy TAM być. W sercu Lasów Stobrawskich, 30 km od Opola, 30 minut drogi samochodem, ostatnie 5 km przez las. Jadąc tam pierwszy raz zawróciliśmy w połowie drogie, wyjechaliśmy z lasu, złapaliśmy zasięg i zadzwoniliśmy do znajomych: chyba źle pojechaliśmy... Kolega powiedział: jeśli byliście przekonani, że jednak zabłądziliście to znaczyło, że byliście na jedynej słusznej drodze. Nie jest łatwo tam trafić, ale tylko za pierwszym razem. A bywanie tam uzależnia. Ostatni raz gościliśmy u pani Zosi i pana Wojciecha w zeszłym roku, w październiku. Takiej jesieni jak tam, próżno szukać w mieście. Kilka zdjęć można podejrzeć tutaj.     Tym razem wpadliśmy do Chaty w Lesie na kilka godzin. Na obiadowego grilla i popołudniową kawę z ciastem. Tosty z kurkami były smacznym wynikiem... braku pieczarek w sklepach tuż przed długim weekendem. Miałam w lodówce kurki, które miały być aromatycznym dodatkiem do czwartkowego świątecznego obiadu. Nie zastanawiałam się długo, wystarczyło, że wyobraziłam sobie smak tostów z kurkami i już wiedziałam, że to będzie absolutny hit. W domu zdążyłam zrobić tosty z pysznym chlebem śródziemnomorskim, a na drugi dzień został mi już tylko tostowy. Do testowania zabrałam ze sobą kielecki ketchup ze śliwką, zdania były podzielone, ale mi do tych tostów bardzo pasował, a ja ketchup jem raz na kilka lat! Gospodarze mieli pyszny chutney, który otrzymali od jednych ze swoich gości. Był rewelacyjny! Podejrzewam, że z dodatkiem mango, ale niestety nie miał kto potwierdzić :) Zabrałam ze sobą również trzy placki tortilli, z myślą, żeby część kurek właśnie w nich zapiec. I oczywiście zobaczyłam je w koszyku na dnie, jak już wszystkie kurki wpakowałam w chleb tostowy. Została mi jednak z sałatki jedna gruszka i trochę sera z niebieską pleśnią.     Do grillowego mięska była oczywiście moja ulubiona sałatka z dodatkiem sera, owoców i bakalii. Tylko zdjęcia jej nie zrobiłam, ale na pewno przepis na nią jeszcze się tutaj pojawi. I było ciasto zrobione na bazie przepisu Jamiego Olivera na szwedzkie drożdżówki z jagodami. Taka mała próba, bo za chwil parę czeka mnie pieczenie tych drożdżówek w ilości hurtowej. Grillowane tosty z kurkami    kilka kromek chleba (może być każdy rodzaj) ok. 200 g kurek 1 średnia cebula 1 łyżka masła mozzarella ser żółty np. ementaler sól, pieprz   Kurki oczyszczamy, myjemy i większe sztuki kroimy na mniejsze kawałki. Cebulę kroimy w kostkę i podsmażamy kilka minut na roztopionym maśle. Kiedy lekko się zarumieni, dodajemy kurki i smażymy razem przez kolejne kilka minut. Doprawiamy solą i pieprzem, odstawiamy.     Ser żółty i mozzarellę kroimy w plasterki. Na kromce chleba układamy ser żółty, kurki z cebulką, mozzarellę i przykrywamy drugą kromką. Grillujemy, najlepiej w miarę wolno. Smacznego!               Grillowane tortille z gruszką i niebieskim lazurem  3-4 placki tortilli gruszka  ser z niebieską pleśnią (np. lazur)   Na plackach tortilli układamy plastry gruszki i pokruszony ser. Składamy jak koperty i układamy na grillu, najlepiej dogasającym :)    Smacznego! I słodkie zakończenie dnia. Szwedzkie ciasto z jagodami, kardamonem i nutą pomarańczy, wg  tego przepisu. 