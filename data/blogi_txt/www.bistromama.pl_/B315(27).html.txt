Szukałam kiedyś książki "Przepisy Tatiany".   Niestety, nie znalazłam. Wszystkie wykupione.     A bliny silnie kojarzą mi się z jedną z najpiękniejszych powieści,   które dane było mi do tej pory przeczytać.   Z Tatianą właśnie, z trylogią "Jeździec Miedziany"    Sama nie wiem, czy więcej tam drugiej wojny światowej   czy miłości dwóch sióstr do jednego mężczyzny... To również opowieść o wielkim głodzie w Leningradzie. Czytając, czuje się i przeraźliwie mroźne zimy,   czuje się ból i czuje się głód...      Od pierwszych stron łzy kapały mi niemal na każdą kolejną stronę.   Tej trylogii nie pożycza się z biblioteki... ją trzeba mieć na swojej półce.   Zapraszam na blińczyki, co prawda bez kawioru i nie z przepisu Tatiany,   ale za to silnie zakorzenione w kuchni rosyjskiej.        bliny: 200 g mąki pszennej 200 g mąki gryczanej 20 g drożdży 2 jajka 500 ml mleka 30 g masła pół łyżeczki soli  pół łyżeczki cukru Do przesianej mąki pszennej dodajemy drożdże rozmieszane z cukrem i połową mleka. Mieszamy do połączenia składników i odstawiamy w ciepłe miejsce. Gdy rozczyn wyrośnie, wsypujemy mąkę gryczaną, dodajemy pozostałe mleko i mieszamy. Ciasto powinno mieć konsystencję gęstej śmietany.  Wyrabiamy starannie łyżką, dodajemy żółtka, ubitą pianę z białek, stopione masło i sól. Pozostawiamy w ciepłym miejscu, aby wyrosło. Patelnie smarujemy niewielką ilością tłuszczu, nakładamy chochelką lub dużą łyżką placuszki na grubość ok. 0,5 cm. Smażymy z dwóch stron na równym ogniu. Usmażone bliny układamy na półmisku ogrzanym w piekarniku i od razu podajemy.       pasta łososiowa: 1 czerwona cebula 100 g wędzonego łososia w plastrach 200 g białego serka śmietankowego sól, pieprz   Cebulę drobno kroimy. Do blendera wkładamy wszystkie składniki (pokrojoną cebulę, łososia, serek, przyprawy) i miksujemy przez kilka sekund razem na wysokich obrotach. Podajemy na blinach z plastrem wędzonego łososia.     Smacznego! 