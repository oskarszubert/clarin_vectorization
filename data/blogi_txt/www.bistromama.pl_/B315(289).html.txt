Dostałam niedawno książkę, po którą sama raczej nie sięgnęłabym na półkę w księgarni. Omijam literaturę poradnikową i z wychowaniem dzieci związaną szerokim łukiem. Za bardzo się irytuję tabelkami, szablonami, narzucanymi wzorcami, schematami usypiania, karmienia i zabawy. Dotychczas, mam przynajmniej taką nadzieję, intuicja mnie nie zawiodła i dzieci chodzą zdrowe, najedzone i szczęśliwe.          Książka, o której chcę Wam napisać, z poradnikami ma niewiele wspólnego. Za to z codziennym życiem matki bardzo wiele. Lekka, może dla niektórych nudna, ale jakże prawdziwa :) "Mama, smoczek!" Magdy Fres. Czytałam i miałam czasami wrażenie, że ktoś na mnie z boku patrzy i moje życie opisuje. O zmęczeniu, notorycznym niewyspaniu, o uwieszeniu na nodze, o wtrącaniu się wszystkich w wychowanie dziecka. Ktoś, kto nazwał urlop wychowawczy urlopem, musiał być mężczyzną ;) Książkę polecam :)         I polecam crumble z rabarbarem, czyli chrupiącą kruszonką. Z dodatkiem budyniu waniliowego. Nadrobiłam ostatnio zaległości rabarbarowe :) rabarbar:  5-7 łodyg rabarbaru pociętego na kawałki (ok. 1 cm) 2 łyżki cukru 1 łyżka masła  1 łyżka mąki ziemniaczanej kruszonka:  150 g mąki pszennej pełnoziarnistej  110 g zimnego masła w kawałkach 2 łyżki płatków owsianych 2 łyżki trzcinowego cukru  1 łyżka miodu   Rabarbar myjemy i bez obierania kroimy na kawałki. Dusimy z cukrem, masłem i mąką ziemniaczaną. Trzymamy na małym ogniu przez około 5 minut, często mieszając. Rabarbar przekładamy do naczynia do zapiekania.     Mąkę rozcieramy z pokrojonym w kostkę zimnym masłem.  Dosypujemy płatki owsiane, cukier i dodajemy miód. Rozdrabniamy wszystko palcami, aż powstanie kruszonka. Wykładamy na rabarbar. Pieczemy w temperaturze 180 st. przez około 25-30 min., aż kruszonka będzie miała złoty kolor. Podajemy z budyniem waniliowym lub z waniliowymi lodami. Dobrze smakuje również bez żadnego towarzystwa.    Smacznego :) 