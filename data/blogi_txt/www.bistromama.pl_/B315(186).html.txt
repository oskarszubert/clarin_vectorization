Dziś sama o sobie powiem - zwariowałam :)   Zamiast poprasować zaległą stertę ubrań,  zamiast zaszyć się pod kocem z książką, podczas Franiołkowej drzemki...  Idę do kuchni zrobić sobie kawę.  Zanim ją zrobię, przypominam sobie, że gdzieś kawę z piankami marshmallows widziałam...  A pianki mam, kupiłam kiedyś w Lidlu.  Wyciągam te pianki, żeby je pociąć i do kawy wsypać. Tnę, i co widzę? Aniołka niby.   Docinam do końca i jest kształt mikołajowej czapy.  Walczę sama ze sobą.   Kawa i spokój?   Czy wyciągać ten cały mój zestaw zdobniczy z szafki?    Kiedy już mam to co sobie wymyśliłam,   wygrzebuję choinkowe ozdoby, rozczulam się nad małymi puchowymi bucikami,     które wisiały na choince już dwa razy    i za każdym razem zwiastowały nadejście małego człowieka.  Właśnie mały człowiek się budzi, a ja siedzę nad zimną kawą,  nabałaganiłam strasznie.   Mąż przyprowadza Hanię z przedszkola.   Oczy jej się świecą na widok tych aniołków i czapek.   Już wiem, że warto było.    A ta książka, którą czytam od miesiąca, poczeka.  Przytulam moich małych ludzi, wącham ich włosy, patrzę jak się sobą cieszą...  A gorącą kawę zrobię sobie jutro :)          Potrzebujemy: białe pianki Marshmallows, o takim kształcie  6 kostek białej czekolady mini-lentilki wiórki kokosowe czerwona lub wielokolorowa posypka opłatkowe serca (skrzydła) - opcjonalnie patyczki do lizaków lub małe drewniane do szaszłyków   Pianki nacinamy (najlepiej nożyczkami) pod skosem. W przypadku aniołków - nie docinamy do końca. Jeśli robimy czapeczki, to ścinamy pianki w trójkąt. W każdą piankę wbijamy patyczek do lizaków. Czekoladę roztapiamy w kąpieli wodnej.     Aniołki - maczamy górę pianki ("szyję aniołka") w czekoladzie lub nanosimy czekoladę na pianki za pomocą łyżeczki. Na górze mocujemy małego lentilka. Jeśli nie chce się trzymać, możemy naciąć piankę nożyczkami i w małej dziurce umieścić 1/3 cukierka. Obsypujemy wiórkami kokosowymi. Na plecach aniołka, klejąc za pomocą czekolady, mocujemy opłatkowe skrzydełka.    Czapki Mikołaja - maczamy całe w czekoladzie lub czekoladę nanosimy za pomocą łyżeczki. Dość precyzyjnie posypujemy czerwoną posypką, zostawiając miejsce na biały kożuszek na dole, który obsypujemy kokosem. Na czubku czapki robimy z czekolady niewielkiego kleksa i obsypujemy go wiórkami.     A do tego robimy ulubioną kawę ze spienionym mleczkiem, piankami marshmellow i polewą czekoladową :)  Pijemy gorącą :) 