Ponoć najlepszą młodą kapustę robi ciocia Lutka z Kutna.  Tak twierdzą rodzice mojego męża i on sam.   Wróć! Twierdził do wczoraj.    Choć kiedy usłyszał, że do kapusty mam zamiar dodać mleczko kokosowe, zapytał czy ma coś zjeść na mieście. Powiedziałam mu, żeby się wstrzymał, bo będą też kotlety mielone. Najwyżej zje z chlebem.    Spróbował wszystkiego. Kiedy jadł, oczy mu się świeciły.   Mlaskał, cmokał i oblizywał się co chwilę.   W końcu przemówił: jak opublikujesz ten przepis na blogu  to dostaniesz ode mnie pierwszy w historii komentarz :)   I niech to pozostanie najlepszą rekomendacją dla poniższej propozycji. To było przepyszne!           Pomysł na tak przyrządzoną kapustę pochodzi z bloga Strawberries from Poland. kapusta:   1 niewielka główka młodej kapusty 1 cebula, średniej wielkości 1 ząbek czosnku 2 łyżki masła 1 puszka mleczka kokosowego, niesłodzonego (miałam 350 ml) 1-2 łyżeczki żółtego curry w proszku ew. 1/2 łyżeczki przyprawy masala 1 łyżeczka startego świeżego imbiru sól   Główkę kapusty myjemy (można wcześniej oderwać większe liście i je osobno umyć). Szatkujemy w mniej więcej 1 cm paski. Na rozgrzanym maśle podsmażamy pokrojoną w kostkę cebulę, pod koniec dodając ząbek czosnku. Kiedy cebula ma złoty kolor, dodajemy kapustę, mleczko kokosowe, curry i imbir. Dusimy pod przykryciem ok. 20-30 minut, od czasu do czasu mieszając. W razie potrzeby doprawiamy do smaku solą. kotleciki mielone: (17 sztuk)  500 g mielonej łopatki wieprzowej 1 średnia cebula 2 łyżki masła 1/3 szklanki bułki tartej (namoczona w takiej samej ilości wody) 1 jajko 2 łyżki sezamu 2 łyżki sosu sojowego sól, pieprz  do obtoczenia:  1/2 szklanki bułki tartej 1/2 szklanki sezamu   Na rozgrzanym maśle podsmażamy drobno pokrojoną cebulę. Za pomocą drewnianej łyżki (lub ręką), mieszamy w misce wszystkie składniki kotlecików, tj. mięso mielone, namoczoną bułkę tartą, podsmażoną cebulę, jajko, sezam i sos sojowy. Doprawiamy solą i pieprzem. W rękach formujemy kuleczki o wielkości piłeczki pingpongowej,obtaczamy w bułce tartej wymieszanej z sezamem i smażymy na złoty kolor. Smacznego! 