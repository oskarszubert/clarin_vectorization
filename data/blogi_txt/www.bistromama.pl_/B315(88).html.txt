To taki deser, który powstał trochę przez przypadek.  Niedawno robiłam uproszczoną kremówkę, czyli ciasto francuskie, bita śmietana, truskawki.   Okazało się, że zjedzenie jej za pomocą widelczyka czy łyżeczki   jest może nie niemożliwe, ale trochę skomplikowane.     Ciasto francuskie się kruszy, ucieka nam z bitej śmietany,   nie da się tak łatwo wydzielić porcji widelczykiem na jeden kęs.  A ponieważ deser bardzo nam smakował,  postanowiłam go trochę ujarzmić i dopieścić.   Ciasto francuskie podane w pucharku,   przełożone musem owocowym i bitą śmietaną,   do tego sos czekoladowy, który tak naprawdę jest... najzwyklejszą i najprostszą polewą do ciast.   Zastanawiałam się czy mam prawo użyć nazwy "sos czekoladowy",   skoro czekolady jako takiej w nim nie ma.   Jest kakao. Ale to przecież główny składnik czekolady :)  Świeże maliny kupiłam w Lidlu i muszę przyznać,   że o tej porze roku smakują całkiem przyzwoicie :) A już na pewno lepiej niż truskawki, które tylko wyglądają jak truskawki.    na 4 pucharki:    arkusz ciasta francuskiego ok. 100 g malin 5-6 połówek brzoskwini z zalewy 200 g śmietany kremówki 30 lub 36 % 2 łyżki cukru pudru 100 g masła 100 g cukru pudru 2 łyżki wody 2  czubate łyżki kakao   Z ciasta francuskiego wycinamy krążki odpowiadające wielkością średnicy pucharka, w którym będziemy podawać deser. Krążki można wyciąć również większe, ponieważ ciasto francuskie podczas pieczenia rośnie w górę, ale jego obwód się kurczy. Przekładamy ciasto na blachę wyłożoną papierem do pieczenia i pieczemy w piekarniku nagrzanym do 190 stopni przez ok. 7 minut (aż będą ładnie zarumienione z dołu i z góry). Po upieczeniu odstawiamy do wystygnięcia.    W międzyczasie przygotowujemy sos. Do rondelka wkładamy masło, cukier puder, kakao i dolewamy dwie łyżki wody. Doprowadzamy do wrzenia, cały czas mieszając, aby sos się nie przypalił. Odstawiamy do wystygnięcia.     Brzoskwinie miksujemy na gładki mus. Śmietanę kremówkę ubijamy z cukrem pudrem.     Do pucharków nakładamy w dowolnej kolejności.  Bitą śmietanę możemy zastąpić jogurtem naturalnym, zawsze to mniej kalorii ;) U mnie wyglądało to następująco (kolejność od dna):   sos czekoladowy bita śmietana mus brzoskwiniowy sos czekoladowy krążek z ciasta francuskiego bita śmietana  maliny krążek z ciasta francuskiego maliny sos czekoladowy         Smacznego! 