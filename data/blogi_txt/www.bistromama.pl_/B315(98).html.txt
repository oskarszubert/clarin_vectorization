Nie było takiej możliwości, żeby w tym roku zabrakło ciasta drożdżowego z jagodami.  Obojętnie w jakiej postaci.  Postawiłam na bułeczki drożdżowe, w środku jagody, a na wierzchu słodka kruszonka.        ciasto drożdżowe:  na 14 niewielkich drożdżówek   1 szklanka mleka 40 g świeżych drożdży 100 g cukru 500 g mąki pszennej 80 g miękkiego masła 1 jajko szczypta soli ok. 1,5 szklanki jagód   Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia. Do miski przesiewamy mąkę, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia. Ciasto można rozwałkować na stolnicy i wycinać krążki, ja nabierałam do ręki, formowałam kule, a następnie wykładałam na blaszkę wyłożoną papierem i w środku każdej drożdżówki robiłam szklanką wgłębienie. Opłukane i osuszone jagody nakładamy łyżką do każdego dołka i posypujemy (obficie) kruszonką. Pieczemy w nagrzanym piekarniku ok. 30 min. w temperaturze 180 stopni. kruszonka:  (duża porcja)   140 g mąki krupczatki 100 g cukru 100 g miękkiego masła    Masło rozcieramy palcami w misce razem z mąką i cukrem, aż powstanie sypka kruszonka. 