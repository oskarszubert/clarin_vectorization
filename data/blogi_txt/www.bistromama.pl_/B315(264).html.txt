Jak piątek to pierogi, czyli początek weekendu. Choć te piątkowe pierogi kojarzą mi się najbardziej z dzieciństwem, a  nie przypominam sobie, żeby ktoś wtedy coś mówił o nadchodzącym weekendzie. Na temat pierogów można toczyć długie dyskusje, czy tylko ruskie czy inne farsze również są dopuszczalne. Czy na słodko to ciągle pierogi i czy zwać je można daniem obiadowym, bo znam takich, którzy naleśniki i ryż z jabłkami traktują jak deser. Pierogi z owocami tym bardziej.      Można również toczyć dyskusje o wyższości ciasta na pierogi z dodatkiem ciepłej wody nad ciastem z dodatkiem jajka, masła, oleju czy maślanki. Co dom, co gospodyni, to inna wersja. Sama pamiętam, że podstawowe ciasto to mąka, ciepła woda i szczypta soli. Ewentualnie trochę stopionego masła. Rozmowa przez telefon z mamą Mimnie, tej od ciastek okupacyjnych i rożnych kwiatowych cudów na patyku, otworzyła mi szeroko oczy na sprawę pierogów :) Za namową kobiety, której nie znam osobiście, a z którą rozmawiałam raz w życiu, dowiedziałam się, że nic nie robi ciastu lepiej niż stopione masło i kwaśna śmietana. Od rozmowy minęły dwa miesiące. Zrobiłam to ciasto. Wyszło takie, że o niczym innym nie mówiłam przez pół dnia. Miała mama Aneci rację. Mamy zawsze mają rację :)       ciasto na pierogi:  ok. 400 g mąki  3 łyżki roztopionego masła  1/2 szklanki kwaśnej śmietany  1/2 szklanki ciepłej wody  szczypta soli    oraz:   ok. 1/2 kg wydrylowanych wiśni 1-2 łyżki cukru 2-3 łyżki stopionego masła śmietana Umyte i wydrylowane wiśnie zasypujemy w misce cukrem i odstawiamy na bok.    Na stolnicę przesiewamy mąkę, dodajemy małą szczyptę soli. Na środku robimy dołek, dodajemy roztopione masło i śmietanę. Zaczynamy mieszać i wąską strużką dolewamy ciepłą wodę i zagniatamy ciasto, aż będzie gładkie i jednolite. Rozwałkowujemy dość cienko (ok. 2 mm). Wycinamy za pomocą foremki lub szklanki kółka. Nakładamy do środka 3-4 odsączone z nadmiaru soku wiśnie i dobrze zaklejamy brzegi. Gotujemy w osolonej wodzie przez kilka minut, licząc od czasu wypłynięcia na powierzchnię. Wyciągamy za pomocą łyżki cedzakowej i przekładamy do miski. Polewamy roztopionym masłem, żeby pierogi się do siebie nie poprzyklejały. Podajemy ze śmietaną lub z samym roztopionym masełkiem.    Smacznego! 