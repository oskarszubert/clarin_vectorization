Poniedziałek :)    Zgodnie z obietnicą na FB - dzisiaj ratatouille pod serową kruszonką.   Bardzo ciekawy artykuł na temat tego pysznego dania, autorstwa Agnieszki Kręglickiej, można przeczytać tutaj.     I tak cytując za autorką: "Ratatouille - bogate, pachnące danie na koniec lata   - nie ma być breją rozgotowanych warzyw oblepionych sosem.   Poszczególne składniki mają zachować swój kształt.   Dlatego kolejne warzywa przygotowuje się osobno."    "Proporcje nie muszą być restrykcyjne.   Tyle samo bakłażanów, cukinii,   połowa tej ilości cebuli i papryki, dwa razy tyle pomidorów.   Czosnek, zioła, przyprawy dodajemy na swój smak.   Oliwy potrzeba tyle, żeby usmażyły się kolejne warzywa.   Każdą partię odcedzamy, a oliwy używamy do smażenia następnych.   Całość nie powinna być tłusta, to w końcu lekkie danie warzywne."  W moim ratatouille znalazło się to, co prezentuje się w powyższym koszyku:   2 bakłażany (jeden średni, jeden mały) 2 średnie cukinie 1,5 papryki czerwonej 1 papryka żółta 3 małe cebule 2 pomidory malinowe kilka pomidorków koktajlowych 2 ząbki czosnku oliwa zioła świeże (tymianek, rozmaryn, bazylia, mięta) zioła suszone (zielona czubrica) sól, pieprz   Bakłażany kroimy na grube plastry, a każdy plaster na dwa lub cztery kawałki. Układamy na durszlaku, solimy i odstawiamy na pół godziny. Po tym czasie odcedzamy, płuczemy wodą, i osuszamy na papierowym ręczniku. Następonie podsmażamy na niewielkiej ilości oliwy i odkładamy do większego naczynia. Pokrojoną cukinię (w plastry lub większe kawałki) podsmażamy na tej samej oliwie i gotowe odkładamy do garnka z bakłażanem. Cebulę pokrojoną na ósemki podsmażamy na oliwie, a po chwili dodajemy pokrojoną w dużą kostkę paprykę. Dodajemy świeże zioła. Rozmarynu dodajemy całą gałązkę, którą później usuwamy w całości. Natomiast tymianek, miętę, bazylię siekamy i dodajemy do duszonej cebuli i papryki. Razem dusimy kilka minut, aż papryka będzie miękka. Pod koniec dodajemy zmiażdżone ząbki czosnku i pomidory bez skórki, pokrojone w grubą kostkę. Dusimy jeszcze chwilkę, łączymy z cukinią i bakłażanem, doprawiamy do smaku suszonymi ziołami, solą i pieprzem. Delikatnie odcedzając za pomocą łyżki z dziurkami, przekładamy warzywa do żaroodpornego naczynia. Posypujemy kruszonką i wstawiamy do piekarnika (180 st.) na ok. 30 min. Na ostatnie 10 minut możemy zostawić włączone tylko górne grzałki. Kiedy kruszonka  upiecze się na złoty kolor, wyjmujemy z piekarnika i od razu serwujemy z ulubionymi dodatkami.  Zaraz po upieczeniu zjedliśmy bez dodatków, a na drugi dzień z polędwiczkami wieprzowymi w boczku.     kruszonka:   100 g żółtego sera 170 g mąki krupczatki 100 g masła 1 łyżeczka soli suszone zioła (u mnie 1 łyżeczka czubricy)   Żółty ser ścieramy na tarce na drobnych oczkach. Wszystkie składniki, razem z żółtym serem, rozcieramy w palcach, aż powstanie sypka kruszonka. 