Dawno nie było muffinek. Blachę musiałam wyciągać z samego dna szuflady. Wiśnie kupiłam z myślą, żeby choć trochę zamrozić na zimę. I szczerze przyznaję, że pożałowałam ;) Nie mam w domu drylownicy. Jak stanęłam w kuchni, tak stałam dwie godziny nad zlewem, a najbliższe otoczenie wyglądało, jakby ktoś dokonał rytualnego mordu. Aaaaa, nigdy więcej :) Tyle, co do ciasta i do zjedzenia za raz po umyciu. Ani grama więcej. Nie na moją cierpliwość!     Muffinki wyszły pyszne. Dzięki pełnoziarnistej mące, skojarzyły mi się ze słodkim śniadaniowym dodatkiem. Po ostatnim Festiwalu Zdrowo Odjechanym w Labie, nie można inaczej... Słodkościom trzeba czasami ująć trochę kalorii :) składniki suche:  1 i 3/4 szklanki mąki pszenno-razowej  1/2 szklanki cukru trzcinowego 1 i 1/2 łyżeczki proszku do pieczenia składniki mokre:  125 g masła 3/4 szklanki mleka 2 jajka oraz:  wiśnie (ok. 30 wydrylowanych sztuk) 100 g białej czekolady     Mieszamy mąkę, cukier i proszek. Osobno lekko ubijamy jajko, roztopione masło i mleko. Łączymy składniki mokre z suchymi i energicznie mieszamy drewnianą łyżką, tylko do połączenia składników.     Czekoladę siekamy nożem, ale niezbyt drobno. Dodajemy wydrylowane wiśnie i posiekaną czekoladę do ciasta. Bardzo delikatnie łączymy. Ciastem napełniamy papilotki umieszczone w formie na muffinki.     Pieczemy ok. 25 minut w temperaturze 180 stopni.    Smacznego! 