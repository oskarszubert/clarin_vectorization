Rabarbar w tym roku mnie omijał. A jak już bardzo chciałam go kupić, to przez dwa dni nie mogłam nigdzie go spotkać. Kupiłam w końcu... w niedzielę. Poniedziałek dzień deszczowy.       Cały dzień w domu. Mąż wychodząc do pracy zdążył powiedzieć zanim przekręcił klucz w drzwiach "tylko nic dzisiaj nie piecz..." Dobrze, dobrze - pomyślałam i odmaszerowałam z Frankiem do pokoju, który okazał dziś wyjątkowe miłosierdzie matce, bo uciął sobie drzemkę w ciągu dnia aż dwa (słownie: DWA) razy.     I podczas tej drzemki otworzyłam lodówkę, a tam ten rabarbar nieszczęsny z niedzieli... Na 5 minut przed powrotem męża z pracy, dzwonię i cichym głosem mówię: "mógłbyś w drodze powrotnej kupić budyń waniliowy?" Kupił taki niemiecki, pakowany po 4. No nijak te nasze mają się do tych z RFN-u ;)    Takie sobie drożdżówki wymyśliłam. A żeby oszukać trochę i siebie i męża, 3/4 pszennej mąki zamieniłam na pszenną-razową, a do kruszonki dodałam płatki owsiane...       ciasto drożdżowe: na 8 drożdżówek  1 szklanka mleka  40 g świeżych drożdży  100 g cukru 350 g mąki pszennej razowe  150 g mąki pszennej  80 g miękkiego masła  1 jajko  szczypta soli   oraz  1 budyń waniliowy  0,4 l mleka  2 łyżki cukru (jeśli budyń jest bez cukru)  2-3 łodygi rabarbaru (najlepiej dolne czerwone części)     Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia.    Do miski wsypujemy obie mąki, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia. Wyrośnięte ciasto dzielimy na 8 równych części (można na więcej mniejszych), w rękach formujemy krążki, zostawiając cieńszy środek, a wyższe i grubsze brzegi. Przekładamy na blaszkę wyłożoną papierem do pieczenia i poprawiamy wgłębienie w środku każdej drożdżówki.     Połowę mleka doprowadzamy do wrzenia, w pozostałej części rozprowadzamy budyń z cukrem i wlewamy do gotującego się mleka. Mleka daję trochę mniej niż podane jest zazwyczaj na opakowaniu budyniu, aby budyń był bardziej gęsty. Odstawiamy do lekkiego przestudzenia.     W tym czasie rabarbar myjemy i kroimy na 1-2 cm kawałki. Rabarbaru nie obieramy, nie ma takiej potrzeby. Jeśli pokrojony jest na małe kawałki nic nie będzie się ciągnąć, a rabarbar będzie miał ładny różowy kolor.   Do zagłębienia w każdej drożdżówce nakładamy łyżkę budyniu waniliowego. Na budyń nakładamy rabarbar (dość obficie) i posypujemy kruszonką, lekko dociskając do rabarbaru, budyniu i brzegów drożdżówki. Pieczemy w nagrzanym piekarniku ok. 25-30 min. w temperaturze 190 stopni.  kruszonka z płatkami owsianymi: (duża  porcja)   50 g mąki krupczatki  30 g płatków owsianych  50 g cukru  50 g miękkiego masła   Masło rozcieramy palcami w misce razem z mąką, płatkami owsianymi i cukrem, aż powstanie sypka kruszonka. Smacznego! 