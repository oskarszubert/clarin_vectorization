To bogate w bakalie ciasto piekę regularnie od kilku lat. W zeszłym roku miałam nie robić i nie wytrzymałam :) W tym roku upiekłam dwa. Jedno czeka szczelnie owinięte na Święta, drugie konsumujemy na bieżąco.            Ciasto można upiec nawet 6 tygodni wcześniej, a wskazane przynajmniej 3 tygodnie przed Świętami. Choć uwierzcie, jest dobre już na drugi dzień. Jednak leżakowanie ciasta i podlewanie go co kilka dni alkoholem, sprawia, że ciasto na święta jest idealnie dojrzałe. Ten przepis pochodzi z książki "Nigella Świątecznie"'. Ten, z którego robiłam w latach wcześniejszych, można znaleźć TUTAJ. Oba przepisy dobre i sprawdzone. Oba ciasta mocno bakaliowe, wilgotne, korzenne i alkoholowe. Wybór należy do Was :)      Na tortownicę o średnicy 23-24 cm   700 g rodzynek 300 g koryntek 100 g wiśni kandyzowanych 150 g posiekanych pekanów (lub innych orzechów) 400 ml burbonu lub brandy 300 g masła 180 g cukru trzcinowego 2 łyżeczki otartej skórki z cytryny 4 jajka 2 łyżeczki melasy (dałam miód) 1 łyżeczka esencji migdałowej (ominęłam) 300 g mąki 150 g mielonych migdałów 1/2 łyżeczki mielonych goździków 1 łyżeczka mielonego cynamonu 1/2 łyżeczki mielonego imbiru    Dzień wcześniej - wsypujemy suszone owoce do rondla i zalewamy alkoholem. Doprowadzamy do zagotowania, zdejmujemy z ognia, a po wystudzeniu przykrywamy i odstawiamy na noc.    Następnego dnia nagrzewamy piekarnik do 150 st. i przygotowujemy tortownicę (to bardzo ważne, bo ciasto długo się piecze i papieru musi być dużo). Boki wykładamy podwójną warstwą papieru , a dno potrójną warstwą.     Masło ucieramy z cukrem, a następnie mieszamy ze skórką otartą z cytryny. Wbijamy jajka pojedynczo, za każdym razem dobrze ucierając. Dodajemy melasę lub miód.     Wszystkie sypkie składniki przesiewamy. Do ciasta dodajemy na zmianę porcje namoczonych owoców na zmianę z porcjami suchych składników, za każdym razem dokładnie mieszając. Na koniec dodajemy posiekane pekany. Przekładamy masę do przygotowanej formy i pieczemy w temperaturze 150 st. przez ok. 3 godziny (po 2,5 godz. zaczynamy sprawdzać patyczkiem). Po upieczeniu ciasto skrapiamy kilkoma łyżeczkami burbona lub brandy (lub innego alkoholu). Owijamy  ciasto w tortownicy podwójnie aluminiową folią. Ciasto będzie wolniej stygło, a zatrzymana para nie dopuści do wysychania z wierzchu.     Gdy ciasto całkowicie ostygnie, wyjmujemy je z formy i ponownie owijamy folią. Przechowujemy w hermetycznym pojemniku przez co najmniej 3 tygodnie, skrapiając co kilka dni lub raz w tygodniu alkoholem.   Smacznego! 