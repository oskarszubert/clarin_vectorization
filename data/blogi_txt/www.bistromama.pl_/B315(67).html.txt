Idealne na chłodny jesienny wieczór, akurat taki jak dzisiaj, czyli początek lipca... :(  Miałam już dawno na nie ochotę, bardzo lubię suszone śliwki - w sosie do pieczeni, w pierogach z sosem karmelowym (to przysmak zapożyczony z jednej restauracji z Brzegu), w kompocie wigilijnym.  Wydaje mi się, że ciasto absolutnie nie do zjedzenia w upalny dzień, jest co prawda mokre, ale nie rześkie, nie jest ciężkie, ale na pewno nie można go nazwać lekkim.  Czekolada, śliwka, nutella, alkohol, do tego cynamonowa nuta w cieście to smaki wybitnie jesienno-zimowe. murzynek (piekłam na blaszce o wymiarach 22 x 29 cm)  3/4 kostki margaryny  4 jajka 3 szklanki mąki 1 szklanka cukru 1,5 szklanki mleka 1/2 słoika powideł śliwkowych 3 łyżki kakao 1 czubata łyżeczka sody oczyszczonej 2 łyżeczki cynamonu    Margarynę, cukier, mleko, kakao razem rozpuściłam i zagotowałam (ok. 1 minuty). Kiedy wystygło dodałam mąkę wymieszaną z sodą, powidła śliwkowe i cynamon. Wymieszałam drewnianą łyżką. Osobno ubiłam pianę z Białek, następnie dodałam do niej żółtka, a na koniec delikatnie dodałam do czekoladowej masy. Piekłam ok. 45 minut w temperaturze 170 stopni. Kiedy ciasto wystygło przekroiłam na dwie części.   masa ze śliwkami i nutellą  1 kostka masła słoik nutelli ("na oko" ok. 300 g) 300-400 g suszonych śliwek dobrej jakości 1 szklanka alkoholu (np. wódki z amaretto lub samej wódki)   Śliwki namoczyłam na noc w alkoholu, można je wcześniej pokroić na wąskie paski (można też pokroić tuż przed dodaniem do masy). Kroiłam później i to był błąd ;)  Miękkie masło utarłam z nutellą, dodałam miękkie i pokrojone śliwki  wymoczone w alkoholu i razem wymieszałam. Przełożyłam murzynka masą i wstawiłam do lodówki.  masa śmietankowa  dwa małe kubki śmietanki kremówki (w sumie ok. 400 ml) 4 łyżki cukru pudru (dodałam ok. 100 g białego serka, bo akurat miałam w lodówce i nie miałam co z nim zrobić) 2 łyżki żelatyny rozpuszczonej w niewielkiej ilości gorącej wody   Śmietanę ubiłam, dodałam cukier puder, na koniec rozpuszczoną żelatynę. Kiedy masa zaczęła tężeć, wyłożyłam na ciasto i wstawiłam do lodówki. Udekorować dowolnie. Ja pokroiłam tabliczkę gorzkiej czekolady i posypałam nią ciasto. 