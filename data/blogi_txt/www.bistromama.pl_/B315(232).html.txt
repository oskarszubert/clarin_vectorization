Wieczorna rozmowa z mężem:  - Wiesz co teraz bym sobie zjadł?  - Nie wiem  - Takie pączki z dziurką, które kiedyś kupowałem na Ozimskiej, tam była taka budka i z okienka jeszcze gorące sprzedawali. Ręce przez serwetkę parzyły. Ale to były czasy... dzisiaj takich już nie ma.  - Krążki wiedeńskie?  - Oj, no po co powiedziałaś. Teraz będę myślał... nie, francuskie chyba.. albo wiedeńskie.  No nie przypomnę sobie.    Na drugi dzień, mąż wkracza do kuchni, ja w amoku z tymi pączkami, krążkami, czy jak je zwał, stoję nad garem z gorącym olejem i obracam.  - A co ty robisz? - pyta mąż  - No te krążki wiedeńskie dla ciebie smażę, miałeś na nie ochotę wczoraj.  - Na takie? Ja o takich zwykłych myślałem, prostych z dziurką w środku...  - O oponkach????  - O właśnie, o oponkach!       na ok. 20-24 szt.:     210 g mąki pszennej  250 ml wody 110 g masła 4 jajka szczypta soli   olej do smażenia     Wodę i masło wkładamy do większego i głębokiego rondelka, stawiamy na średnim ogniu i doprowadzamy do wrzenia. Zmniejszamy ogień, dosypujemy mąkę i cały czas podgrzewając energicznie mieszamy, aż masa zacznie odstawać od ścian naczynia. Kiedy ciasto nieco ostygnie, jeszcze do ciepłego wbijamy po jednym jajku, nie przerywając mieszania.     Do rękawa cukierniczego wkładamy tylkę z taką końcówką, a następnie przekładamy do rękawa ciasto. Z papieru do pieczenia wycinamy kwadraty (ok. 20 sztuk o rozmiarach mniej więcej 10x10 cm). Na każdy kwadrat (córka mi przytrzymywała, żeby nie uciekały) wyciskamy masę na kształt gniazdek.     Rozgrzewamy olej (u mnie w skali palnika 1-9 smażę na mocy 6) i wkładamy krążki do oleju "do góry nogami", tak aby papierek został na górze. Cały czas trzymając za jeden róg, delikatnie odrywamy papier.  Pamiętajmy, aby nie kłaść na olej zbyt gęsto pączków, bo rozrastają się w trakcie smażenia. Krążki smażymy z obu stron na złoty kolor, a następnie odsączamy na papierowym ręczniku.  Przepis pochodzi z książki "Wszystko z mąki"    lukier:   150 g cukru pudru sok z połowy cytryny 1 łyżka wody   Ucieramy cukier puder z sokiem cytryny i wodą. Powinien mieć konsystencję śmietanki. W razie potrzeby dodajemy ciut więcej wody (gdy jest za gęsty) lub więcej cukru pudru (gdy jest za rzadki). Kiedy krążki wystygną, polewamy lukrem.    Smacznego! 