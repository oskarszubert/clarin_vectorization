Sałatkę przywieźliśmy ze sobą do serca Stobrawskich Lasów. Do maleńkiej osady Kęszyce, gdzie palce obu rąk wystarczą dziecku do policzenia wszystkich domów. Gościliśmy w CHACIE W LESIE. Chatą rządzi Pan Wojciech i jego żona Zosia :) Rodzice naszych przyjaciół. Już kiedyś tam byliśmy, ale dopiero teraz doznałam olśnienia - o tym miejscu MUSZĘ napisać na blogu. Będzie dużo i długo, ale zapewniam, że warto!  składniki: proporcje wg uznania mix sałat lub sałata lodowa ser camembert owoc granatu gruszka winogrona (nie miałam tym razem) posiekane migdały i orzechy laskowe  rodzynki  Sałaty myjemy i suszymy. Ser kroimy w małe trójkąty. Gruszkę razem ze skórką kroimy na plasterki, winogrona na pół i pozbywamy się pestek. Orzechy kroimy na dwie lub cztery części. Wszystkie składniki delikatnie łączymy. Na koniec obieramy owoc granatu i pestkami obficie posypujemy sałatkę. Tuż przed podaniem polewamy sosem.   sos:  1 łyżeczka musztardy Dijon 1 łyżka soku z cytryny  1 łyżeczka miodu 3 łyżki oliwy z oliwek 3 łyżki oleju szczypta soli  W słoiczku mieszamy musztardę z sokiem cytryny i miodem. Pod koniec dodajemy oliwę z oliwek i olej. Całość potrząsamy razem tak długo, aż wszystkie składniki dokładnie się połączą.      Tak zostaliśmy przywitani :) Była kawa w pięknych kubkach i jogurtowe ciasto z owocami. Było ostatnie w tym roku grillowanie. O tej porze roku, z taką pogodą i w takim towarzystwie - czego chcieć więcej?       Na stole fusion - połączenie tradycji z nowymi smakami.   Był grillowany kurczak, grillowane kiełbaski i grillowana cukinia. Były świeże grzybki duszone na dwa sposoby, zasmażana kapusta. Były bruschetty i sałatka z granatem :)    Gospodarz domu - Pan Wojciech i jego stobrawskie nalewki :) Na przykład Żenicha Kresowa. Ta nazwa bardzo przypadła mi do gustu. Pan Wojciech dzieli się przepisami na swojej stronie, można podejrzeć TUTAJ. Po obiedzie był spacer. Zdjęć z lasu mam tyle, że nie wiedziałam, które wybrać. Co jedno to ładniejsze, co drugie to piękniejsze kolory.        Było też małe grzybobranie :) Zdjęć samej Chaty też zrobiłam sporo. I najchętniej zamieściłabym tu wszystkie.  Zamiast tego, zapraszam na WIRTUALNE ZWIEDZANIE        A tak prezentują się wnętrza, a właściwie ich niewielka część. Skuście się na WIRTUALNY SPACER po tym domu, zapewniam, że nie pożałujecie.          I na koniec taka mała perełka. Zdjęcie z szopy pełnej skarbów :) walizki mnie urzekły całkowicie!      Nie mogę uwierzyć, że takie miejsca są tuż obok. I że są tacy ludzie jak rodzice Kasi. Na co dzień mieszkają w mieście, chodzą do pracy, zajmują się wnukiem, robią zakupy w supermarketach... I mają pasję, której poświęcają cały swój wolny czas. I tworzą to miejsce z największą miłością. Dziękujemy za gościnę! Przybędziemy w przyszłym roku. Na kilka dni. Odciąć się od świata :) 