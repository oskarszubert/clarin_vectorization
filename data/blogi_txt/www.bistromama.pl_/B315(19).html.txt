Czasami zdarza się, że ciasto nie wyjdzie i przydarzy się zakalec. Prawdopodobieństwo zakalca wzrasta, gdy ciasto robimy dla kogoś i wiemy, że ten ktoś na to ciasto bardzo czeka. Zwłaszcza jeśli ma 7 lat i ciasto ma być urodzinowym tortem... Na szczęście drugie wyszło bez zakalca, ale pierwsze się nie zmarnowało. Podzieliłam na trzy części i zamroziłam. Dwie już wykorzystałam, trzecia czeka na swoją kolej.       Wczoraj Hania powiedziała, że może jak przyjdzie Mikołaj to zostawimy dla niego taką czekoladową kulę i kubeczek z mleczkiem? Tak było w zeszłym roku. Przyszedł w nocy, zostawił prezent, wypił mleczko i zjadł pierniczki. Hania zapytała tez jak to jest, że w jedną noc on zdąży wszystkim dzieciom rozdać prezenty? I dlaczego Mikołaj za każdym razem inaczej wygląda. Raz jest bardzo gruby, ma okulary, a innym razem nie. Tyle wątpliwości w głowie małego człowieka. Takie to słodkie i rozkoszne, ale miałam poważne problemy z udzieleniem odpowiedzi. Stanęło na tym, że ten jedyny i najprawdziwszy zjawia się w nocy i tak naprawdę bardzo ciężko go zobaczyć, a do swojej pomocy ma kilkunastu pomocników, którzy są niemal identyczni jak ten najważniejszy. Ufff... udało się. Zobaczymy co będzie za rok :) Pamiętam, że ja poznałam sąsiada po kapie, którą w latach 80-tych zarzucił sobie na plecy, a zwykle widywałam ją u niego w domu na kanapie. O stroju Mikołaja wtedy można było pomarzyć :) Dostałam wtedy łożeczko dla lalki z piękną pościelą. Uwielbiam takie zapamiętane chwile.       na ok. 12 bajaderek wielkości mandarynki:  320 g upieczonego i skruszonego ciasta czekoladowego (lub każdego innego) 140 g masła 100 g mlecznej lub gorzkiej czekolady 100 g zmielonych orzechów 3 łyżki kakao ok. 10 łyżek alkoholu (można pominąć) Czekoladę i masło topimy i odstawiamy do wystygnięcia. Ciasto kruszymy za pomocą blendera. Dodajemy przestudzone masło z czekoladą, kakao, alkohol, orzechy. Wszystko razem miksujemy lub mieszamy do całkowitego połączenia się składników. Masę przekładamy do miski, przykrywamy folią i odstawiamy do lodówki na kilka godzin. Kiedy masa zastygnie, formujemy kulki wielkości mandarynki (lub mniejsze) i oblewamy polewą.   polewa:  70 g masła 70 g cukru pudru 3 łyżki kakao 1 łyżka wody  Wszystkie składniki wkładamy do rondelka i mieszając podgrzewamy, doprowadzając do krótkiego wrzenia. Każdą bajaderkę nabijamy na wykałaczkę, oblewamy gęstniejącą polewą i odkładamy do całkowitego zastygnięcia na kratkę lub deskę do krojenia wyłożoną folią aluminiową.  Smacznego! 