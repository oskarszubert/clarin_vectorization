Fasolkę po bretońsku robię bardzo, bardzo rzadko. Ale jak już zrobię, to jemy przez trzy dni. Tym razem fasolka po bretońsku była moją wielką zachcianką i żaden upał mnie nie powstrzymał :) I nie, nie... nie jestem w ciąży. Ja tylko zachcianki mam w naturze. I ciąży nie potrzebuję do tego, żeby zaraz po zjedzeniu pasty z wędzonej makreli mieć ochotę na czekoladę z rodzynkami. Choć przyznaję, że zachcianki w ciąży miałam ciut większe. A już na pewno nigdy nie zapomnę tej najważniejszej, bo nie spełnionej. Wracaliśmy kiedyś do domu samochodem, a ja miałam tak olbrzymią ochotę na pączki z reala, te pakowane po cztery z dużą ilością cukru pudru. I mój mąż nie zawrócił!!! I mi ich nie przywiózł!!! Zachcianka minęła, ciąża też, a ja mam co wypominać do końca życia ;)    Dzisiejszy przepis dedykuję MATRIOSZCE :))) Wracając do fasolki... Jeden z komentarzy na FB pod zdjęciem fasolki, które wkleiłam jakiś czas temu, mówi, że:    podobno po pierwszym zagotowaniu należy zmienić wodę, wtedy można jeść fasolkę bez hmm" efektów ubocznych" :) podobno.... składniki:  1/2 kg fasoli "Piękny Jaś" 2 puszki pomidorów w puszce lub przecieru pomidorowego 1 cebula 1 ząbek czosnku 2 pętka dobrej kiełbasy (np. jałowcowej lub z dodatkiem dziczyzny) ok. 100 g wędzonego boczku olej do smażenia przyprawy:   liść laurowy ziele angielskie papryka słodka (opcjonalnie) kminek mielony (polecam!) majeranek sól pieprz      Dzień lub kilka godzin wcześniej, a już najlepiej na noc, fasolę wsypujemy do miski i zalewamy wodą. Odstawiamy. Na drugi dzień fasolę płuczemy i gotujemy w osolonej wodzie, aż będzie miękka. Podczas gotowania co jakiś czas sprawdzamy czy jest już ugotowana. Gotowanie fasoli może trwać od 30 minut do 1,5 godziny. Pomidory z puszki przekładamy do blendera i miksujemy na gładki sos (o ile nie używamy gotowego przecieru). Na niewielkiej ilości tłuszczu podsmażamy pokrojoną w kostkę cebulę, pod koniec smażenia dodajemy rozgnieciony ząbek czosnku. Na osobnej patelni podsmażamy pokrojony w kostkę boczek i pokrojoną tak samo kiełbaskę.     Przecier z pomidorów przelewamy do większego garnka, dodajemy listek laurowy i ziele angielskie, doprowadzamy do wrzenia. Do wolno gotującego się sosu dodajemy cebulkę z czosnkiem, boczek i kiełbaskę. Dodajemy majeranek i gotujemy razem kilka minut. Na samym końcu dodajemy fasolę, doprawiamy do smaku solą, pieprzem, ewentualnie słodką papryką i mielonym kminkiem.     Podajemy ze świeżym pieczywem.    Smacznego! 