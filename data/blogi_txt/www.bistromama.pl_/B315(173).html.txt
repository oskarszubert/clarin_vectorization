Gdyby ktoś mnie zapytał, który smak lodów lubię najbardziej, odpowiedziałabym bez zająknięcia - lody kawowe. Rzadko kupuję lody na gałki. Wolę włoskie, kręcone z automatu. W Opolu mamy jedną bezkonkurencyjną lodziarnię. Mam szczęście wiedzieć co nieco na temat produkowanych i sprzedawanych w niej lodów. I powiem jedno, gdzie oprócz dobrych składników, jest jeszcze serce, tam klient zawsze wróci.W każdą środę są lody kawowe. Od lat. I od lat, jeśli tylko jest mi po drodze, to zachodzę do Sopelka i kupuję małe kawowe kręcone :)       Od kiedy odkryłam domowe lody robione na bazie mleka skondensowanego i śmietany kremówki, zrobienie wersji kawowej było tylko kwestią czasu. Wyszło pysznie. Jest tylko jeden warunek, mleko i kremówka muszą być dobrze ubite. Jeśli masa będzie zbyt płynna, w lodach zbierze się zbyt dużo kryształków lodu.    składniki:  400 g mleka skondensowanego niesłodzonego 300 g śmietany kremówki (36 %) 3-4 łyżki cukru pudru 4-5 łyżek mocnego naparu z kawy ( u mnie 3 czubate łyżeczki zaparzone 100 ml wrzątku)   Mleko skondensowane przelewamy do miski i ubijamy mikserem, aż uzyskamy puszystą pianę. W osobnej misce ubijamy kremówkę, pod koniec ubijania dodajemy cukier puder. Pianę z mleka skondensowanego i ubitą śmietanę łączymy, dodajemy 3-4 łyżki naparu z kawy. delikatnie mieszając szpatułką. Dodajemy 3-4 łyżki naparu z kawy.     Masę przekładamy do plastikowego pojemnika i na całą powierzchnię cienką strużką wylewamy pozostałą część naparu. Możemy lekko przemieszać łyżką. Wstawiamy do zamrażarki na kilkanaście godzin. Przed podaniem pojemnik wyciągamy i odstawiamy na 15-20 minut.     Smacznego! 