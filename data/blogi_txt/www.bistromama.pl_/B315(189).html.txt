Najprawdopodobniej gdyby nie przygoda w Wielkiej Brytanii i rok wspólnego mieszkania pod jednym dachem z rodziną nietypową, bo ojcem Szkotem i matką pochodzącą z Trynidadu i Tobago, nie poznałabym  niektórych smaków.   Albo ich przedziwnych połączeń. Jednym z takich odkryć były poranne tosty z pastą sezamową i dżemem z gujawy. Ten dżem z gujawy idealnie pasował też do popularnych bułeczek cross buns z plasterkiem cheddara.     Dżem z gujawy przywozili z Trynidadu rodzice gospodyni. Przywozili też świeże mango, którego smak pamiętam do dzisiaj i nijak ma się on do tego z supermarketowych półek.     Sezamowa pasta miała coś wspólnego z arabską tahini, ale ziarna sezamu pozostawały widoczne i wyczuwalne. Były też orzechy, ale nie pamiętam jakie. Spróbowałam odtworzyć. Efektu takiego samego nie osiągnęłam, ale nie ma się co dziwić. Masło, które otrzymałam i tak jest warte polecenia. I zamiast dżemu z gujawy zajadam codziennie z dżemem morelowym z najlepszym polskim chlebem na świecie :)      150 g orzeszków ziemnych solonych (lub niesolonych + sól morska wg uznania) 100 g ziaren sezamu 6-10 łyżek oleju z orzechów ziemnych lub oleju roślinnego 2 łyżeczki płynnego miodu    Ziarna sezamu prażymy na suchej patelni, często mieszając, żeby się nie przypaliły.  Powinny się lekko zrumienić. Odstawiamy do wystygnięcia.     Orzeszki, jeśli nie są prażone, mieszamy z solą morską i łyżką oleju. Wykładamy na blachę i wstawiamy na ok. 10 minut do rozgrzanego piekarnika. Mieszamy je w tym razie przynajmniej raz. Odstawiamy do wystygnięcia.    W blenderze miksujemy orzechy, sezam, miód, stopniowo dolewając olej. Pasta powinna być gęsta, ale oleista. Przekładamy do słoika i przechowujemy w lodówce do miesiąca na pewno, a może i trochę dlużej.     Smacznego! 