O ile wrzesień w tym roku nie rozpieszczał, tak październik daje wszystko co w polskiej złotej jesieni najpiękniejsze. Jest piękna pogoda, słońce, poranne mgły, jesienne liście, kasztany... Są i pierwsze przeziębienia, wirusy żłobkowe i przedszkolne. Pierwsze dni w pracy i pierwsze dni w domu z chorymi dziećmi.      Wpadam w melancholijny nastrój przy okazji jesieni. Lubiłabym ją bardziej, gdyby po niej przychodziła wiosna. Jednak jesień to dopiero początek długiego na wiosnę oczekiwania. Zdecydowanie za bardzo ta połowa roku, licząc tak zupełnie niekalendarzowo, się ciągnie. Od października do marca. Od kwietnia do września za szybko ucieka.     Lubię jesienne i zimowe smaki. Nie lubię szarugi i nocy, kiedy nocą z domu się wychodzi i nocą do domu wraca. Lubię jesienne wieczory z książką i kubkiem gorącej herbaty. Nie lubię kiedy wkładać na siebie trzeba trzy warstwy ubrań. I kiedy się kicha ciągle, i nosem pociąga. I przewidzieć się nie da, które z dzieci pierwsze do kolejki do lekarza zapisać.    Na melancholie wszystkie, do kubeczka gorącego kakao, aromatycznej kawy lub herbaty z cytryną... kawałek takiej szarlotki polecam szczerze :) Kiedy się spieszymy - ugotujmy dwa budynie w mniejszej ilości mleka, też będzie dobrze :) O jakim pośpiechu jednak ja piszę.... przymierzając się do tego ciasta, zarezerwujcie sobie więcej czasu. Na róże. Już przy układaniu pierwszej róży, z rwącej się cienkiej wstążeczki jabłka, miałam pot na czole i myśli: czy nie można było normalnie? w kostkę lub plastry?       Inspiracja pochodzi z tej strony.    ciasto:  forma do tart o średnicy 23 cm   400 g mąki 100 g cukru 150 g miękkiego masła 1 łyżka gęstej śmietany 1 jajko 1 żółtko (można pominąć) 1 łyżeczka proszku do pieczenia 1 łyżeczka cynamonu  oraz  4-5 dużych jabłek Wszystkie składniki na ciasto razem zagniatamy (oprócz jabłek), odkładamy na 30 minut do lodówki. W tym czasie robimy krem. krem waniliowo-cynamonowy:  300 ml mleka 3 jajka 100 g cukru 2 łyżki mąki pszennej 1 łyżeczka cynamonu 1/2 łyżeczki ekstraktu z wanilii (pasty lub ziarenek z laski)  W garnku roztrzepujemy dokładnie jajka, dolewamy mleko i ustawiamy na małym ogniu. Dodajemy cukier, cynamon i wanilię oraz rozmieszaną w kilku łyżkach mleka mąkę. Mieszamy cały czas, aż masa zacznie gęstnieć. Gotujemy (jak budyń) przez kilka minut, uważając, aby masa się nie przypaliła. Odstawiamy do wystygnięcia. Piekarnik nagrzewamy do 180 stopni. Schłodzone ciasto rozwałkowujemy i wykładamy nim formę do tart. Nakłuwamy w kilku miejscach widelcem i wkładamy do nagrzanego piekarnika. Spód podpiekamy ok. 20 minut.    Na lekko przestudzony spód wykładamy krem waniliowo-cynamonowy. Jabłka obieramy razem za skórką za pomocą obieraczki do ziemniaków. Obrane wstążki jabłek formujemy na kształt różyczek i układamy na kremie. Ciasto pieczemy przez mniej więcej kolejne 20 minut w temperaturze 180 st. Smacznego! 