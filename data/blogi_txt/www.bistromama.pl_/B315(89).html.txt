Deser niezwykle łatwy w przygotowaniu, a jak na czas mu poświęcony - zaskakuje swą urodą ;) Jedynym minusem jest potrzeba pozostawienia go na kilka godzin w lodówce. Musi stężeć i warstwy muszą wchłonąć wzajemnie swoje smaki. Jeśli nie chcecie moczyć biszkoptów w alkoholu, można nasączyć ciasteczka w herbacie z dodatkiem sporej ilości soku cytrynowego. Najważniejsze, żeby nie były mdłe i zbyt słodkie.         Bardzo lubię czerwiec, bo w końcu sezon truskawkowy na całego, czereśnie już są, a wiśnie będą za chwilę. Moje urodziny niebawem, zawsze kojarzone z końcem roku szkolnego i nocą świętojańską. I ślub nasz czerwcowy i rocznica, która przypada właśnie dzisiaj.        składniki:  250 g mascarpone 200 g śmietanki kremówki 30 lub 36 %  3 łyżki cukru pudru ok. 20 szt. podłużnych biszkoptów  ok. 30 ml brandy lub whisky (lub innego alkoholu) 300 g truskawek 50 g migdałów w płatkach   Truskawki myjemy i oczyszczamy z szypułek.    Śmietanę kremówkę ubijamy z cukrem pudrem, a pod koniec ubijania dodajemy powoli mascarpone. W alkoholu moczymy przez chwilę ciastka i układamy je na dnie podłużnego naczynia. Część truskawek kroimy na pół i układamy w naczyniu przekrojoną częścią do zewnątrz. Na biszkoptach wykładamy większą część kremu z mascarpone, a na kremie jeszcze jedną warstwę biszkoptów namoczonych w alkoholu. Całość pokrywamy pozostałą częścią kremu. Na wierzchu układamy truskawki (pokrojone lub w całości).  Płatki migdałów prażymy przez chwilkę na rozgrzanej patelni i kiedy wystygną, posypujemy nimi deser.   Wstawiamy do lodówki na kilka godzin. Przed podaniem można ozdobić listkami mięty.  Smacznego! 