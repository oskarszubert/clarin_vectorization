Od początku tego tygodnia czerpię słoneczną energię! Choć kurtki jeszcze bardziej zimowe niż wiosenne, choć buzia blada i bez makijażu, choć zimowe zmęczenie i nieprzespane (czy kiedyś się to zmieni???) noce malują swoje obrazy pod moimi oczami.  To czuję, że już jest! Już okulary słoneczne ze sobą zabieram, już przemierzam pierwsze kilometry z wózkiem, już Hanię odbieram z przedszkola i nie gnam z nią od razu do domu, tylko zostajemy w przedszkolnym ogrodzie.  Ciasto pełne słońca mam więc na dzisiaj. Na spodzie z przepisu na biszkopt Królowej Wiktorii (Victoria's Sponge Cake).  Można oczywiście upiec tradycyjny biszkopt, ale ten z dodatkiem masła jest o wiele łatwiejszy i nie ma prawa się nie udać.     Ciasto robiłam w tortownicy o średnicy 18 cm, a więc małej. Na tortownicę o średnicy 22-24 cm proponuję zwiększyć proporcje o połowę, natomiast przy tortownicy 25-27 cm - proporcje najlepiej podwoić.     ciasto: 100 g miękkiego masła 100 g cukru 2 jajka 110 g mąki pszennej 1 łyżeczka proszku do pieczenia 1 łyżka mleka szczypta soli Masło ucieramy z cukrem za pomocą miksera. Dodajemy jajka, nie przerywając ucierania. Następnie zwalniamy obroty i powoli dosypujemy mąkę wymieszaną z proszkiem i solą, na koniec dodajemy łyżkę mleka. Ucieramy jeszcze chwilę, aż wszystkie składniki dokładnie się połączą.     Tortownicę smarujemy masłem, dno wykładamy papierem do pieczenia, a boki posypujemy tartą bułką lub mąką krupczatką. Ciasto przekładamy do formy i pieczemy przez ok. 25-30 minut (do suchego patyczka) w piekarniku nagrzanym do 180 stopni. Po upieczeniu odstawiamy do wystygnięcia.     masa jabłkowa:    5 średnich jabłek 1 galaretka pomarańczowa lub cytrynowa   Jabłka myjemy, obieramy i ścieramy na tarce o grubszych oczkach. Starte przekładamy do rondelka i prażymy na wolnym ogniu ok. 5-6 minut. Pod koniec zwiększamy płomień, żeby masa jabłkowa była bardzo gorąca, wsypujemy galaretkę (suchą, prosto z opakowania) i energicznie mieszamy. Odstawiamy do wystygnięcia. Co jakiś czas mieszamy i sprawdzamy czy masa zaczyna tężeć.     Ostudzone ciasto wkładamy do tortownicy, boki zabezpieczamy dodatkowo papierem do pieczenia. Tężejącą masę jabłkową przekładamy na ciasto i wkładamy do lodówki.     bita śmietana:    400 g śmietany kremówki 30 lub 36 % (dwa małe kubki) 2-3 łyżki cukru pudru 1 łyżeczka żelatyny 7-8 pistacji   Śmietanę kremówkę ubijamy na sztywno, pod koniec ubijania dodajemy cukier puder. Jeśli ciasto będziemy podawać od razu, możemy pominąć żelatynę. Jeśli jednak ciasto zostanie nam na dzień lub dwa dłużej, do bitej śmietany proponuję dodać 1 łyżeczkę żelatyny, namoczonej wcześniej w 1 łyżce zimnej wody. Przed dodaniem do śmietany, żelatynę rozpuszczamy odrobiną gorącej wody (tym sposobem unikniemy grudek). Bitą śmietanę przekładamy na masę jabłkową. Możemy dodatkowo całość ozdobić posiekanymi pistacjami.    Smacznego! 