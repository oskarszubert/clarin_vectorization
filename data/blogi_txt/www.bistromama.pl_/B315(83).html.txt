Pomysł dla najmłodszych, genialny w swej prostocie!     Łyżki na urodzinach Oli cieszyły się dużym, o ile nie największym powodzeniem.      Potrzebujemy tylko kilkanaście plastikowych jednorazowych łyżek, czekoladę i kolorowe posypki.      Dzieci oczywiście mogą nam w tej słodkiej pracy pomagać :) 15-20 szt. plastikowych jednorazowych łyżek 100 g czekolady ( u mnie 80 g mlecznej i 20 g gorzkiej) 1 płaska łyżka masła (lub 1 łyżka oleju) kolorowe posypki   Dużą deskę do krojenia lub tacę wykładamy folią aluminiową. Łyżki układamy tak, aby trzonki łyżek leżały trochę wyżej (opieramy o boki tacki lub podkładamy zwinięty listek ręcznika jednorazowego, jak na zdjęciu). Czekoladę roztapiamy razem z masłem w kąpieli wodnej. Zamiast masła można użyć oleju, wtedy zastygająca czekolada nie będzie matowa, natomiast będzie zastygać nieco dłużej.  Plastikowe łyżki napełniamy płynną czekoladą i kiedy czekolada zacznie gęstnieć - dowolnie dekorujemy kolorowymi posypkami.  Łyżki włożyłam do plastikowej osłonki, wyłożonej w środku gąbką florystyczną. Gąbkę ukryłam pod  kolorowymi chrupkami. Smacznego! 