Do głowy by mi nie przyszło, żeby zrobić domowe Knoppersy.Zwłaszcza, że to ulubione wafelki teściów, stale zaopatrują w nie Hanię ;) W domu Knoppersy są więc dość często. Na FB napisała Ola, że widziała na innych blogach ciasto Knoppers i chętnie zobaczyłaby je u mnie. Poszukałam, trafiłam na wafelki... i właśnie... tak sobie teraz myślę, że Ola miała na myśli ciasto a nie wafelki... :)Ciasto też będzie, bo smaki bardzo mi odpowiadają,a tymczasem dzisiaj domowe Knoppersy na okrągło!Zajadaliśmy z mężem w ukryciu, chowając się jak dzieci przed własną córką :)   Przepis w całości pochodzi ze strony Moje Wypieki, nie wprowadzałam żadnych zmian.   Jedynie zamiast dużych wafli, użyłam okrągłych wafelków, w sumie 36 sztuk (są też kwadratowe).   Wyszło 12 chrupiących Knoppersów. Składniki na masę mleczną:  1/4 szklanki mleka 1/4 szklanki cukru 175 g miękkiego masła 1 szklanka mleka w proszku   Mleko gotujemy z cukrem w małym garnuszku, mieszając. Jak tylko cukier się rozpuści, ściągamy z palnika, studzimy. Masło ubijamy mikserem na najwyższych obrotach na jasną, puszystą masę. Stopniowo dodajemy mleko (po łyżce), dalej miksując, aż masa będzie gładka (zbyt szybkie dodanie mleka grozi zwarzeniem się masy). Dodajemy mleko w proszku i miksujemy.  Składniki na masę z nutelli:  100 g masła 160 g nutelli 1 łyżka kakao 2 czubate łyżki zmielonych orzechów laskowych 100 g orzechów laskowych (nie mogą być inne, ze względu na smak), posiekanych, podpieczonych (można podsmażyć na suchej patelni, niekoniecznie piec w piekarniku)  Masło, nutellę, kakao miksujemy, na koniec dodajemy zmielone i posiekane orzechy, mieszamy.  Ponadto:   3 suche wafle (o wymiarach 23 x 29 cm każdy)  70 g czekolady mlecznej 70 g czekolady gorzkiej  Pierwszy wafel kładziemy na deseczce, smarujemy masą z nutelli, przykrywamy drugim waflem. Następnie smarujemy masą mleczną, przykrywamy waflem. Obciążamy deseczką i wkładamy na lekkie stężenie kremów do lodówki (kremy po całonocnym leżakowaniu w lodówce ciężej się kroją, trzeba je wyjąć z lodówki wcześniej). Po stężeniu i sklejeniu się wafli smarujemy je płynną czekoladą od strony kremu mlecznego (czekoladę gorzką i mleczną topimy w kąpieli wodnej i mieszamy). Czekamy, aż czekolada stężeje, kroimy na kwadraty.    Smacznego :) 