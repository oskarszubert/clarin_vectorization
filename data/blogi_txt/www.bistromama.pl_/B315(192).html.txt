Do gustu najpierw przypadła mi nazwa,  a później przepis znaleziony u Nigellissimy.  Mizza wyglądem przypomina pizzę, ale jak początek  nazwy wskazuje - zamiast drożdżowego ciasta  mamy mięso mielone.  To wyjątkowo proste i bardzo smaczne danie. Porcja idealna dla trzech osób. Albo dla dwóch, a trzeci kawałek schowany  do odgrzania na dzień następny.  Dla NIEGO, bo to przepis wyjątkowo pieszczący męskie kubki smakowe :)        500 g mielonego mięsa wołowego (lub pół na pół wołowego i wieprzowego) 3 łyżki startego parmezanu 3 łyżki bułki tartej (lub płatków owsianych) 2 jajka natka pietruszki 1 ząbek czosnku 1 puszka krojonych pomidorów (lub 400 g świeżych) 1 łyżeczka oliwy (sugerowana czosnkowa) 1 łyżeczka suszonego oregano 1 kulka mozzarelli (125 g) kilka listków świeżej bazylii sól, pieprz masło do wysmarowania formy lub patelni    W dużej misce mieszamy mięso mielone, parmezan, bułkę tartą, natkę pietruszki oraz jajka. Dodajemy przeciśnięty ząbek czosnku oraz sól i pieprz do smaku. Formę do zapiekania (u mnie patelnia bez rączki) smarujemy masłem i przekładamy do niej mięso, dociskając do dna i wyrównując palcami.     Pomidory z puszki odsączamy z nadmiaru wody, mieszamy je z oliwą, oregano, solą i pieprzem. Rozprowadzamy na mięsie mielonym. Na wierzchu układamy plasterki mozzarelli i wstawiamy formę do piekarnika nagrzanego do 200 st. na niecałe 30 minut.     Po tym czasie wyjmujemy formę z piekarnika, odstawiamy na chwilę, dekorujemy bazylią i kroimy jak pizzę. Nadmiar zgromadzonej po bokach wody możemy wybrać łyżką. 