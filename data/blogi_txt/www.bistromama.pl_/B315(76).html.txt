Dzisiaj krótko. Nie umiem zrezygnować z pszenicy. Próbowałam, było dobrze przez dwa tygodnie. Brzuch lżejszy, samopoczucie lepsze, ale tęsknota za zapachem drożdży i mąki pszennej była większa. Nie umiem też zrezygnować z mleka. O ile nie jestem fanką mleka samego w sobie, tak cały nabiał to dla mnie podstawa. Jedną z najprzyjemniejszych chwil dnia jest właśnie ta, kiedy można usiąść, oderwać kawałek drożdżowego ciasta i popić zimnym mlekiem. A jeśli do tego wszystkiego dołączy cynamon i kardamon, to taki zestaw mógłby być serwowany na kozetkach u psychologów.... jeśli jeszcze ktoś okryłby kocem nogi. Niezwykle poprawia nastrój i samopoczucie. Wierzę, że wyniki niejednej terapii byłyby lepsze.      Pomysł na takie ciasto - nie ciasto pochodzi z połączenia dwóch, a nawet trzech przepisów. Pierwszy, to posypka i kształt - zaczerpnięte od Doroty. Gałkę muszkatołową zamieniłam na kardamon. Kiedyś robiłam Pizza monkey i stąd pomysł, żeby w kulkach ukryć nadzienie. Pomyślałam o jabłuszkach, których mam zapas w słoikach z zeszłego roku. Do cynamonu pasują idealnie, ale nutella byłaby nie gorszym pomysłem. I na koniec - ciasto drożdżowe. To samo, z którego robię drożdżówki, rogaliki... jest niezawodne :) Polecam!       składniki:  30 g drożdży świeżych 250 ml mleka 500 g mąki  100 g cukru  80 g miękkiego masła  1 jajko szczypta soli    średni słoik prażonych jabłek     Drożdże rozpuszczamy w letnim mleku, mieszamy z cukrem i łyżką mąki. Odstawiamy zaczyn na na ok. 15 min. wyrośnięcia.    Do miski wsypujemy mąkę, dodajemy wyrośnięty rozczyn, jajko, szczyptę soli i roztopione masło. Wyrabiamy ciasto, aż będzie gładkie. Odkładamy je następnie w misce w ciepłe miejsce na ok. 20 min do wyrośnięcia. Wyrośnięte ciasto dzielimy na ok. 30 części, które w rękach rozpłaszczamy, do środka dajemy łyżeczkę musu jabłkowego, zawijamy i formujemy kulkę.    posypka:  40 g cukru 1 łyżeczka cynamonu  1/4  łyżeczki mielonego kardamonu Składniki posypki mieszamy razem i obtaczamy w niej każdą kulkę osobno. Tortownicę lub inną formę wykładamy papierem do pieczenia. Obtoczone w cukrze kulki układamy w mały stos, jedna na drugiej, zostawiając pomiędzy nimi małe odstępy. Odstawiamy na ok. 15 minut do wyrośnięcia.     Pieczemy ok. 40 minut w temperaturze 180 stopni, w razie potrzeby przykrywamy folią aluminiową, aby się nie przypaliło. Możemy posypać jeszcze gorące pozostałym cukrem.   Smacznego! 