Lava Cake ma swoją małą historię ;)  Mamy taką małą tradycję - co roku spotykamy się ze znajomymi   na święceniu pokarmów w Wielką Sobotę,   a później idziemy całą ekipą i z ogonkiem dzieci na lody albo inny deser.  W tym roku ja zostałam w domu, a mój mąż z córką   i ze znajomymi wylądowali - ze względu na pogodę - w Pizzy Hut.   Mąż wrócił i pół dnia przeżywał jak dziecko,   że jeden z kolegów zamówił TAAAKIE SUPER CZEKOLADOWE CIASTO,   Z KTÓREGO WYLEWAŁA SIĘ GORĄCA CZEKOLADA!   Sprawdziłam w menu on-line.  Tak, to było to :) LAVA CAKE Najprawdopodobniej ;)    I jeszcze coś.   Mina mężczyzny pałaszującego ten deser - BEZCENNA :)         Przepis pochodzi ze strony Moje wypieki, moje zmiany dopisałam w nawiasach. Składniki na 6 kokilek: (u mnie wyszła porcja na  4 większe ramekiny, o średnicy 10 cm)   170 g gorzkiej czekolady, posiekanej 56 g mlecznej czekolady, posiekanej 140 g masła pół szklanki mąki pszennej 1,5 szklanki cukru pudru (dałam 1 szklankę drobnego cukru) 3 duże jajka 3 duże żółtka 1 łyżeczka ekstraktu z wanilii (nie dałam) 2 łyżki likieru pomarańczowego (nie dałam)    Przygotować 6 kokilek (lub 4 większe). Wysmarować je dokładnie masłem, oprószyć delikatnie mąką lub lepiej - kakao.  Masło i czekoladę włożyć do małego garnuszka, podgrzewać na małej mocy palnika, by składniki się roztopiły, mieszając od czasu do czasu (roztopiłam w mikrofali).   Masę czekoladową (ciepłą, nie gorącą) przelać do większego naczynia. Dodać przesianą mąkę i cukier, zmiksować do połączenia. Dodać jajka i żółtka, ekstrakt, likier, zmiksować.  Gotową masę czekoladową równo rozdzielić pomiędzy kokilki.  Piec w temperaturze 220ºC przez około 14 minut. Czas pieczenia będzie uzależniony od piekarnika, może trwać od 10 - 16 minut (piekłam 12 minut). Wierzch powinien być wypieczony, ale środek wciąż płynny. Gorące wyjąć z piekarnika, nożem lekko oddzielić od naczynia, po czym przełożyć na talerz. Oprószyć kakao.  Podawać natychmiast z truskawkami i/lub kulką lodów, bitą śmietaną itp. (Zimne też jest dobre :)) ) 