Można się z listopadowym szałem świątecznym nie zgadzać, można się przeciw niemu buntować. Można robić publiczne manifesty i pisać na blogu jak bardzo jesteśmy oburzeni, że czekoladowe mikołaje pojawiły się w supermarketach już pod koniec października. Bo później, kiedy przychodzą święta, mamy dość sztucznego oświetlenia w centrach handlowych, ogłupiającej świątecznej muzyki z głośników oraz wędrujących po pasażach aniołów sprzedających opłatki...    Mam na to jedną radę. Nie chodzę do centrów handlowych, nie mam na to czasu. Zdarza mi się szybki wypad na małe spożywcze zakupy, bo te większe robi mąż. Marzę o kilkugodzinnym zatraceniu się w sieciówkach i przymierzalniach. Ale nie z dziećmi i nie w grudniu. Mam listę prezentów - ich kupienie nie zajmie mi dłużej niż 30 minut. Wiem co chcę kupić i w którym sklepie, również internetowym. Nie jestem więc narażona na świąteczne supermarketowe szaleństwo, potrącenie sklepowym wózkiem czy stania w 10-osobowej kolejce. W przeciwieństwie do mojego męża, który będzie musiał to jakoś przeżyć.    Od listopada spokojnie więc czekam na święta. Powoli zaczynam planować świąteczne menu, czekam na pierwsze świąteczne piosenki w radiu, i tu o dziwo! Jeszcze żadnej nie słyszałam, może słucham niewłaściwej stacji :) W weekend upiekę z Hanią pierniczki. W kolejny ściągniemy ze strychu świąteczne pudła. Od kilku lat mam te same bombki, te same światełka, te same ozdoby, które rozstawiam na parapetach i - odpukać - na razie nie czuję najmniejszej potrzeby wprowadzania jakichkolwiek zmian.  Mam wrażenie, że kiedyś świąteczną atmosferę czuć było dopiero tuż przed Wigilią i trwała ona do końca stycznia, czy raczej do 2 lutego, kiedy to kalendarz liturgiczny przypominał, że pora pożegnać się z choinką. Dziś jest odwrotnie. Zaczynamy świętować w listopadzie i kończymy z Nowym Rokiem. Takie czasy, takie zmiany... ale do nas należy wybór ile komercji i jednorazowych reklamówek ze świątecznymi gadżetami wpuścimy do naszego domu. Pod koniec listopada pozwoliłam sobie na wypakowanie jednej siatki z pachnącymi cudnie składnikami. Nie było wyjścia. To ciasto trzeba upiec wcześniej, przynajmniej 2 tygodnie przed świętami, a najlepiej jeszcze wcześniej. Tym razem (po wersji I i wersji II) przedstawiam wersję III, najbardziej przystosowaną do warunków polskich, czyli tego co mamy w rodzimych supermarketach, bo jak się okazuje, znaleźć w Polsce greckie koryntki nie jest wcale prostą sprawą:) Ciasto jest obłędnie alkoholowe, aromatyczne i mocno rodzynkowe. Ja dam się za nie pokroić...           składniki na 4 jednorazowe keksówki:   1 kg rodzynek, przynajmniej dwa rodzaje:   użyłam sułtanek (ok. 700 g) oraz chilijskich rodzynek złotych, dość dużych (ok. 300 g) 100 g suszonej żurawiny  100 g kandyzowanej skórki z cytryny 200 ml brandy, whisky lub wiśniówki  250 g miękkiego masła 210 g brązowego cukru 1 łyżeczka otartej skórki pomarańczowej 1 łyżeczka otartej skórki cytrynowej 5 jajek 3 łyżki marmolady lub powideł 400 g mąki 1 łyżeczka przyprawy korzennej 1/4 łyżeczki cynamonu, 1/4 łyżeczki gałki muszkatołowej  oraz  alkohol (brandy, whisky, rum, amaretto) do "podlewania"    Dzień wcześniej wszystkie bakalie i skórki (pomarańczy i cytryny) mieszamy w misce, zalewamy alkoholem i odstawiamy do lodówki lub w inne chłodne miejsce na noc.    Masło ucieramy z cukrem, dodając po jednym jajku. Powoli dodajemy wymieszaną mąkę z wszystkimi suchymi składnikami i marmoladę. Pod koniec dodajemy bakalie namoczone w alkoholu. Mieszamy drewnianą łyżką, aż wszystko razem się połączy.    Piekarnik nagrzewamy do 160 stopni, ciasto przekładamy do jednorazowych form keksowych, wkładamy do piekarnika i pieczemy ok. 2,5 godziny, do tzw. "suchego patyczka". Po upływie polowy czasu, możemy przykryć ciasto papierem do pieczenia, żeby się nie przypaliło.     Po wyjęciu z piekarnika, kiedy już trochę przestygnie, nasączamy delikatnie alkoholem (ok. 30 ml na jedno ciasto). Ostudzone ciasta zawijamy w folię aluminiową (razem z jednorazowymi foremkami) i przechowujemy w chłodnym pomieszczeniu. Co kilka dni ciasta odwijamy z folii i nasączamy alkoholem. Ciasto bardzo długo zachowuje swieżość, będzie dobre jeszcze w połowie stycznia.    Smacznego! 