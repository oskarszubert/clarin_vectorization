Nie wiem czy też tak macie, ale u mnie zdarza się to bardzo często, kiedy nie mam konkretnych planów na obiad ani specjalnej zachcianki na coś wyjątkowego.     Otwieram lodówkę, patrzę minutę na mniej lub bardziej zapełnione półki i po chwili wiem, które składniki mają się ku sobie :) Wędzoną makrelę lub wędzonego pstrąga kupuję raz na miesiąc, jak nie rzadziej. Najczęściej jednak z wędzonych ryb robię pasty do chleba. Podobny los miał spotkać i tę makrelę...  ... gdyby nie ta jedna minuta z nią oko w oko, sam na sam :)      ok. 200 g makaronu penne (waga makaronu suchego) 1 średnia wędzona makrela 7-8 sztuk suszonych pomidorów 1/2 szklanki rodzynek 1/2 pęczka koperku 4-5 łyżek oliwy z oliwek  sól, pieprz    Makaron gotujemy w osolonej wodzie wg czasu podanego na opakowaniu. Makrelę obieramy ze skóry, usuwamy wszystkie ości, a samo mięso rozdrabniamy w palcach tak, aby zostało w większych kawałkach, ale jednocześnie sprawdzamy czy nie pozostały małe ości. Suszone pomidory kroimy w paski, a koperek drobno siekamy.  Makrelę, suszone pomidory, rodzynki, koperek i oliwę dodajemy do makaronu. Mieszamy składniki za pomocą drewnianej łyżki, doprawiamy do smaku solą i pieprzem. Przed podaniem podgrzewamy na głębokiej patelni, cały czas mieszając.  To danie można podać również na zimno. Jest wtedy... sałatką z makaronem i makrelą. Jeśli lubimy, możemy dodać łyżkę lub dwie majonezu (lub majonez z jogurtem naturalnym).  Smacznego! 