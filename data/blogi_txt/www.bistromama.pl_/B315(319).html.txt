Dziś coś dla tych, którzy od czasu do czasu przestają liczyć kalorie. Albo nie liczą ich w ogóle. Albo czasami lubią (nie)zdrowo podjeść. Kotlet schabowy to takie mamusino-babcine mięcho do obiadu. Może nie niedzielnego, ale takiego w tygodniu jak najbardziej, kiedy mąż wraca zmęczony do domu i od progu krzyczy: żooono obiad!. Mój krzyczeć nie musi, bo obiad najczęściej jest, ale nie dlatego, że powielam wzorce z dziada pradziada, tylko dlatego, że gotować lubię. Choć jak zobaczył te kotlety, pierwszym komentarzem było: czemu tak je spaliłaś???. O, nie mój drogi, nie spaliłam.... ten wyjątkowy kolor uzyskały dzięki wyjątkowemu połączeniu suchego chleba żytniego z brązowym cukrem - odpowiedziałam! Kiedy spróbował - jego mina mówiła wszystko, powiem więc krótko - absolutne polecam! Połączenie smaków jest genialne.     Przepis na taką panierkę podał mi szef kuchni z fantastycznego miejsca na turystycznej mapie mojego województwa... Miejsca, o którym wiele słyszałam, ale nigdy wcześniej tam nie byłam. Czyli standardowo - cudze chwalicie, swego nie znacie. Co tu ukrywać, jako region nie mamy zbyt wiele do zaoferowania turystom. Absolutnie nie chcę narzekać, tylko zdaję sobie sprawę, że w porównaniu z Mazurami czy Małopolską, kiepsko wypadamy. Jednak kiedy chcemy zaszyć się w ciszy i własnych myślach, unikając tłumu turystów, szukając miejsca kameralnego, a jednocześnie bardzo gustownego - z czystym sumieniem polecam Dębowe Wzgórze w Pokrzywnej. Nie, nie jest to wpis sponsorowany. To jedynie moja opinia jako gościa i dowód uznania dla właścicieli. Za podejście, za fantastyczną infrastrukturę dla dzieci, za kilka słów zamienionych z każdym gościem. I za kuchnię, bo wszystko było przepyszne! Spędziliśmy tam ostatni październikowy weekend. Nomen omen - ten, podczas którego przestawia się zegarki. Nie wiem na co liczyliśmy i jak byliśmy naiwni w tym liczeniu... Pani Sylwia (animatorka) wymęczyła nam dzieci tak, że byliśmy pewni, że obudzą się dopiero około południa, kiedy trzeba będzie opuścić hotel. Niestety, nic z tego. Pobudka pierwsza i ostatnia - 5.18 nowego czasu! O 6.30 mąż poszedł z Frankiem do sali zabaw, a o 7 już krzyczał mniam! bo widział co na stołówce szykuje się na śniadanie. Zrobiono dla niego wyjątek i jako pierwszy gość tego poranka miał prawo razem z ojcem zjeść śniadanie przed całą resztą słodko śpiących gości ;)   śniadanie, o pyszności!    Pan Waldek, szef kuchni    hotel przyjazny rodzinie w 100% składniki:  ok. 0,5 kg schabu bez kości (na 4-5 kotletów) 1 jajko 4-5 łyżek mleka ok. 3/4 szklanki "bułki tartej" z chleba żytniego  1 łyżka brązowego cukru 2 łyżeczki suszonej szałwii sól, pieprz tłuszcz do smażenia (u mnie pół na pół - olej z masłem)   Schab kroimy ostrym nożem na 4-5 porcji. Każdą z nich rozbijamy tłuczkiem, obsypujemy równomiernie solą i pieprzem. W jednej miseczce widelcem roztrzepujemy jajko z dodatkiem mleka i niewielką ilością soli. W drugiej misce mieszamy tartą bułką z chleba żytniego, szałwię i brązowy cukier. Każdego rozbitego kotleta moczymy najpierw w jajku z mlekiem, a następnie w mieszance bułki i szałwii. Smażymy na rozgrzanym tłuszczu po kilka minut z obu stron.     Smacznego! 