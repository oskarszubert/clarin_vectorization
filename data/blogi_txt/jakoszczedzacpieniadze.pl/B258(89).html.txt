Jeśli planowałeś remont mieszkania lub domu, to się pospiesz i kup materiały budowlane przed końcem roku. Tylko w przypadku faktur wystawionych do 31 grudnia 2013 r. możesz skorzystać ze zwrotu VAT. Warto! Ja w ten sposób odzyskałem 3267 zł   Zwrot VAT dla osób indywidualnych nie prowadzących firmy? Tak! Tak właśnie jest w przypadku VATu od materiałów budowlanych. Rząd kiedyś zrobił nam prezent, którego “okres przydatności do spożycia” właśnie się kończy. Niby będzie jeszcze furtka pozwalająca skorzystać z tej ulgi w 2014 r., ale jej dostępność będzie mocno ograniczona. I przy okazji dziękuję Kamilowi – Czytelnikowi bloga, który przypomniał mi, że “ulga” ta się kończy i warto byłoby o tym przypomnieć pozostałym Czytelnikom Wersja skrócona tego artykułu: możesz uzyskać zwrot 15% ceny netto tych produktów budowlanych, które znajdują się na specjalnej liście Ministerstwa Finansów (albo inaczej 12% ceny brutto). Jedyne co musisz zrobić, to posiadać faktury zakupu tych produktów (optymalnie z symbolem PKWiU produktu, ale niekoniecznie), wypełnić specjalny formularz VZM-1, dostarczyć całość do Urzędu Skarbowego… i poczekać na zwrot pieniędzy. Podłogi, biały montaż, terakota, glazura, armatura łazienkowa, grzejniki, płyty karton-gipsowe, rury, elementy elektryki, czyli prawie wszystko co jest trwale zamontowane w mieszkaniu lub domu, kwalifikuje się do zwrotu. Ja, po kompleksowym remoncie mieszkania, miałem faktury na łączną kwotę 26 787,43 zł, co uprawniło mnie do zwrotu 3267 zł. UWAGA: wbrew temu co napisałem w mailingu, farby nie kwalifikują się do otrzymania zwrotu! Lepiej późno niż wcale… Ten wpis publikuję bardzo późno. A zawdzięczam to przemiłemu 45-minutowemu spotkaniu, które… przerodziło się w 3-godzinną rozmowę z Andrzejem Tucholskim prowadzącym blog http://jestkultura.pl. Zachęcam Was do jego odwiedzenia   A tych z Was, którzy przeczytają ten wpis jeszcze 12 listopada, zapraszam do obejrzenia o 8:00 rano 13 listopada programu “Pytanie na śniadanie” w TVP2. Wystąpię tam wspólnie z Andrzejem (i nie tylko!) i rozmawiać będziemy najprawdopodobniej o zarobkach blogerów. Zapraszam gorąco!  Dlaczego fiskus chce zwracać część VAT? Dawno dawno temu (przed 1 maja 2004 r.) niektóre materiały budowlane obłożone były stawką VAT w wysokości 7%. Dotyczyło to takich materiałów jak: panele i drewno podłogowe, płytki podłogowe i ścienne, okna, drzwi, ościeżnice (framugi) i progi drewniane, tapety, cegły, dachówki, beton, cement, gips, wełna mineralna, a także gotowe wyroby z betonu i gipsu, wanny itp. Obecnie stawka na te materiały wynosi 23%. Ale nadal przysługuje nam – osobom remontującym budynki mieszkalne – zwrot różnicy pomiędzy starą i nową stawką VAT. Czyli dokładnie 15% ceny netto kupowanych produktów. Pełną listę tych produktów, za które przysługuje nam zwrot części VAT, znaleźć można na tej stronie. Zwrot przysługuje tylko za materiały. Nie odliczymy więc w ten sposób VATu od usług. Ile maksymalnie zwrotu można otrzymać? Tu zaczynają się schody. Wysokość maksymalnego limitu zwrotu zależy od kilku czynników: Daty złożenia pierwszego wniosku o zwrot VAT – w dużym uproszczeniu powiem, że wartość limitu uzależniona jest od podawanego przez fiskusa raz na kwartał wskaźnika ceny 1 m2 powierzchni użytkowej budynku. Typu przeprowadzonego remontu, tzn. czy remontowałeś mieszkanie czy dom. A dokładniej czy remontowałeś budynek wymagający pozwolenia na budowę, czy taki, który nie wymaga pozwolenia na budowę.  Nie chcę komplikować, więc powiem upraszczając, że jeśli jeszcze nie korzystałeś z tej ulgi, to możesz zebrać wszystkie faktury za remonty we wszystkich swoich lokalach mieszkalnych od 1 maja 2004 r. i rozliczyć je teraz hurtowo (zaraz zdefiniuję co oznacza “teraz”) uzyskując zwroty w następujących wysokościach:  W przypadku remontu mieszkania – kwota poniesionych wydatków podlegających rozliczeniu może wynieść maksymalnie 115 000 zł, co da Ci zwrot maksymalnie 14 191,32 zł W przypadku remontu domu – kwota poniesionych wydatków podlegających rozliczeniu może wynieść maksymalnie 270 000 zł, co da Ci zwrot maksymalnie 33 113,08 zł Jest o co walczyć, prawda? Kto może otrzymać zwrot? No to skoro już wiemy, o jaką stawkę idzie gra, to jeszcze kilka słów o tym kto może skorzystać z odliczenia. Poniższy zestaw kryteriów skopiowałem ze strony OdzyskajVAT.pl, której usługi będę miał Ci okazję polecić jeszcze pod koniec artykułu.  Uprawnionymi do złożenia wniosku o zwrot VAT z materiałów budowlanych są osoby fizyczne, które:  Poniosły wydatki na zakup materiałów budowlanych w związku z inwestycją polegającą na:  budowie budynku mieszkalnego; nadbudowie lub rozbudowie budynku na cele mieszkalne lub przebudowie, (przystosowaniu) budynku niemieszkalnego, jego części lub pomieszczenia niemieszkalnego na cele mieszkalne, w wyniku których powstał lokal mieszkalny spełniający wymagania określone w odrębnych przepisach; remoncie budynku mieszkalnego lub lokalu mieszkalnego.   Poniesione wydatki mają udokumentowane fakturami VAT w rozumieniu przepisów o podatku od towarów i usług. Poniosły wydatki na zakup materiałów budowlanych, na które po dniu 30 kwietnia 2004 r. wzrosła stawka VAT z 7% na 22%. Nie dokonały zakupu materiałów budowlanych w związku z inwestycjami wymienionymi w pkt 1, jako podatnicy podatku od towarów i usług, w celu wykonywania czynności podlegających opodatkowaniu tym podatkiem (zakup materiałów budowlanych wykorzystywanych w prowadzonej działalności gospodarczej np.deweloperzy, firmy budowlane). Posiadają prawo do dysponowania nieruchomością na cele budowlane w rozumieniu ustawy – Prawo budowlane albo tytuł prawny do budynku (lokalu) mieszkalnego (akt własności, umowa najmu, użyczenia, spółdzielcze prawo do lokalu itp.). Posiadają pozwolenie na budowę, w przypadku inwestycji wymagającej takiego pozwolenia.   Dodatkowe zasady, o których warto wiedzieć przed złożeniem wniosku o zwrot VAT:  Faktury nie przedawniają się Możesz rozliczyć faktury z lat ubiegłych cofając się nawet do tych wystawionych 1 maja 2004 roku. W ciągu danego roku kalendarzowego możesz złożyć tylko jeden wniosek VZM-1. W przypadku małżonków rozliczających się oddzielnie – każdy z nich może złożyć jeden wniosek rocznie, ale przysługuje im jeden wspólny limit. Wniosek możesz złożyć dopiero w 2014 r. i hurtowo rozliczyć wszystkie zakupy dokonane do końca 2013 r. Grunt żebyś zdążył z zakupami przed 31 grudnia 2013 r. Nawet jeśli masz wydatki dotyczące różnych inwestycji, dokonywanych w różnych latach, to możesz je wszystkie rozliczyć jednym wnioskiem VZM-1. Jak to zrobić w praktyce? Teoria teorią, ale to co Was interesuje to praktyka. A więc ja polecam taki sposób działania: Na wszystkie zakupy budowlane bierzemy fakturę. Warto zwrócić uwagę, by faktury miały wypełnione symbole PKWiU produktów budowlanych, które kupujemy i koniecznie cenę netto, cenę brutto i NIP sprzedawcy (niby oczywiste, a zdarzyły mi się dwie faktury bez NIPu). Niestety nie wszystkie sklepy wstawiają na fakturę symbol PKWiU. Wtedy stoimy przed obowiązkiem samodzielnego rozpoznania, czy dany produkt “podpada” do identyfikator PKWiU, który znajduje się na ministerialnej liście produktów budowlanych, za które należy nam się zwrot. Pobieramy z Internetu wniosek VZM-1 i dokładnie wypełniamy go krok po kroku przepisując z faktur wszystkie produkty do rubryczek wniosku. Jeśli mamy zbyt dużo produktów – to po prostu dodajemy kolejne strony wniosku.  Brzmi łatwo? Wcale takie nie jest. Ja miałem problem ze stwierdzeniem czy dany produkt (bez podanego symbolu PKWiU) mogę uwzględnić w rozliczeniu czy nie. Po kilku takich zagwozdkach i czekających kolejnych kilkudziesięciu fakturach, poddałem się. Poszukałem w Internecie firmy, która mogłaby to za drobną opłatą zrobić za mnie. Mój wybór padł na biuro rachunkowe, które prowadzi stronę OdzyskajVAT.pl. Wymieniam tą firmę tylko dlatego, że jestem zadowolony z wykonanej usługi i jednocześnie nie skorzystałem z nikogo innego, kogo mógłbym alternatywnie polecać. Dla jasności: nie mam żadnych korzyści z tego polecenia. To nie jest link afiliacyjny. Chcę Wam po prostu podsunąć gotowe rozwiązanie, z którego możecie skorzystać, ale nie musicie. Informacyjnie: koszt takiej usługi w moim przypadku wyniósł z tego co pamiętam około 140 zł (tutaj znajdziesz pełny cennik) – jest on uzależniony od liczby przekazywanych faktur i liczby pozycji na tych fakturach. Ale oczywiście równie dobrze możesz wypełnić wniosek VZM-1 samodzielnie. Żeby Ci uzmysłowić jaka to praca, przedstawiam mój wniosek VZM-1, na podstawie którego otrzymałem w ubiegłym roku zwrot z Urzędu Skarbowego (niepełny – bez dwóch ostatnich stron).    Kliknij, aby powiększyć Kliknij, aby powiększyć Jeśli zdecydujesz się skorzystać z usługi OdzyskajVAT.pl, to cała procedura wyglądała w moim przypadku następująco:  Wypełniłem formularz zgłoszeniowy. Wskanowałem wszystkie faktury za materiały budowlane. Udostępniłem te faktury w jednym archiwum poprzez usługę Dropbox i wysłałem link mailem do biura rachunkowego. Dokonałem zapłaty za usługę. Po niecałym tygodniu otrzymałem gotowy PDF z wypełnionym wnioskiem VZM-1. Wydrukowałem wniosek VZM-1 i wysłałem do mojego Urzędu Skarbowego wraz z kompletem kopii faktur będących podstawą do zwrotu VAT.  Niestety wypełnienie wniosku przez biuro rachunkowe nie ustrzegło mnie od wizyty w Urzędzie Skarbowym. Urzędniczka koniecznie chciała zobaczyć oryginały faktur zakupowych. Okazało się także, że jakiś sporny element musiał zostać wykreślony, co nieznacznie zmieniło kwotę zwrotu. A jeśli jeszcze nie zrobiłem remontu? Co zrobić jeśli jeszcze nie zrobiłeś remontu, a chcesz obniżyć sobie jego koszty i załapać się na zwrot VAT? Kup materiały budowlane najpóźniej do 31 grudnia 2013 r. włącznie. Sam wniosek VZM-1 będziesz mógł złożyć… jeszcze przez 5 lat, ale nie będzie on mógł objąć już żadnych zakupów dokonanych od 1 stycznia 2014 r. No tak szczerze mówiąc, to niektórzy z Was będą mogli sobie odliczyć zakupy dokonane po 1 stycznia 2014 r., ale ulga została znacznie ograniczona. Będą mogły z niej skorzystać tylko osoby do 36 roku życia, które realizować będą inwestycję wymagającą pozwolenia budowlanego (czyli remonty odpadają!) i które to pozwolenie zostało wydane już w 2014 r. (czyli starsze nie!). Do tego będą jeszcze ograniczenia powierzchni rozbudowywanych mieszkań oraz liczby posiadanych domów lub mieszkań (do jednego ;-)). Z mojej perspektywy równoznaczne jest to z likwidacją tych zwrotów. Szczegóły można znaleźć, np. na stronach Forbes.pl. Jeśli nie korzystałeś jeszcze z tej ulgi, to właśnie jest na to “ostatni dzwonek”. Mam nadzieję, że ten poradnikowy wpis przyda się nie tylko Tobie, ale także Twoim znajomym   Bardzo Ci dziękuję za lekturę i polecanie mojego bloga. Życzę miłego wieczoru i “do zobaczenia” w kolejnym wpisie. Podziel się:FacebookGoogleLinkedInTwitterEmail Podobne artykuły: Warszawiaku, co oddasz za tańszy prąd od RWE? 