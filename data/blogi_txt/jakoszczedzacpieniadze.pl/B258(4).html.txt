Jeśli w przygotowanie prezentu włożysz trochę serca, to może się okazać, że wyczarowałeś coś, czego nie da się kupić w żadnym sklepie. I jest to tańsze niż może się wydawać. Dwa dni temu pisałem o tym, jak zracjonalizować zakupy świątecznych prezentów po to, by wydać na nie mniej pieniędzy. Pod artykułem przetoczyła się długa dyskusja, która pewnie od dzisiaj będzie miała swoją kontynuację tutaj   Dzisiaj postanowiłem przedstawić Wam kilkanaście pomysłów na to, jak obdarować bliskich niedrogimi prezentami. Nie traktujcie proszę tej listy jako ostatecznej i wyczerpującej. To moje subiektywne spojrzenie na temat, którego celem jest pokazanie tylko garści pomysłów, które być może będą stanowić dla Was inspirację. I szczerze mówiąc liczę na to, że podrzucicie w swoich komentarzach kolejne pomysły. A przy okazji zachęcam także do przeczytania wpisu na blogu Wolnym Być – “Prezenty, czyli jak kupować, żeby nie zwariować”.  Prezenty – nie ma jednej dobrej drogi Ile osób, tyle pomysłów na prezenty. Każdy z nas ma jakieś swoje preferencje. Jedni wolą kupić coś drobnego, ale przemyślanego. Inni wolą kupić coś droższego – bo uważają, że tylko takie prezenty są naprawdę wartościowe i że wartość materialna ma istotny wpływ na wartość prezentu jako takiego. Jeszcze inni uważają, że jedyny “prawdziwy” prezent, to taki przygotowany własnoręcznie. I pewnie każde z tych podejść można uznać za sensowne. Każdy z nas ma własną opinię i może działać tak jak mu się podoba. Zastanawiając się jednak nad tematem dawania prezentów, doszedłem do wniosku, że chyba ważniejsze od sposobu, w jaki przygotowujemy prezent (kupimy lub robimy), jest to, jakie są nasze prawdziwe pobudki. Ile serca wkładamy w przygotowanie dla kogoś niespodzianki i czy w ogóle wkładamy… Weźmy na przykład zakup drogiego prezentu. Widzimy, że ktoś taki kupił. Równie dobrze może to być przemyślany skutek dokonanych wcześniej wyborów, być może nawet długiego oszczędzania na to, by kupić tą jedną, zaplanowaną, wymarzoną, a przy tym kosztowną rzecz. Takie działanie można uznać za pozytywne. Ale może to być również szybka decyzja, a cena produktu może być tylko formą usprawiedliwienia dla kupującego “co prawda nie mam czasu pomyśleć, ale kupię coś drogiego, co na pewno się spodoba / przyda”. A najciekawsze w tym wszystkim jest to, że bez względu na pobudki, może się okazać, że ten prezent i tak jest świetny i dobrze trafia w oczekiwania obdarowywanego. Nie ma tu jednej prostej i pewnej reguły. Oczywiście nie wszystkich stać na taki luksus, by kupować innym drogie prezenty. Ale czy oznacza to, że są w gorszej sytuacji? Osobiście tak nie uważam. Powiem kilka słów o sobie: ja nie mam problemu, by wydać na prezenty dużo pieniędzy. Ale jest kilka “ale”:  Po pierwsze: nie uważam tego za wychowawcze, np. w stosunku do naszych dzieci. Po drugie: nie chcę wprawiać innych w zakłopotanie (“ojej, dlaczego taki drogi prezent?”, “o rany, on dał taki, a ja nie”). Po trzecie: zdarzało mi się kupić coś droższego właśnie po to, by “zabić” wyrzuty sumienia: “skoro zazwyczaj nie mam czasu by pomyśleć o innych, to tym razem im to wynagrodzę”. Ale sumienia nie daje się tak łatwo zagłuszyć. Bez względu na wydaną kwotę i “trafność” prezentu, powracało przeświadczenie, że słabo się przyłożyłem i poszedłem “na skróty”.  Gabi zawsze mi powtarza, że lepiej dać coś od siebie niż kupić. I chociaż różnie mi to w życiu wychodziło (jako gadżeciarz lubię dostawać prezenty i je dawać), to dzisiaj się z nią zgadzam. W mojej opinii dobry prezent to kombinacja dobrego pomysłu, serca i racjonalnego budżetu. I jeśli ktoś zmusiłby mnie dzisiaj do obrania któregoś bieguna, to opowiedziałbym się za dobrym pomysłem i sercem, a nie za wydawaniem większej ilości pieniędzy. Ale tak jak pisałem wcześniej – każdy ma swoją drogę i sposób na siebie, i wcale nie musicie się ze mną zgadzać. W praktyce u nas sprowadza się to do bardzo konkretnej sytuacji, np. czy w przypadku rocznicy ślubu lepiej kupić Żonie wiązankę kwiatów, czy przygotować dobry obiad? Oczywiście najlepiej i jedno i drugie, ale gdyby Gabi mogła wybrać tylko jedno, to pewnie zamiast kwiatów wolałaby żebym poświęcił jej swój czas i włożył w to maksimum serca. A zbyt drogi bukiet tylko by ją rozsierdził, bo okazałoby się, że znowu próbuję w niewłaściwy sposób zagłuszyć moje sumienie przysypując je górą monet. Pomysły na prezenty z sercem Dlaczego napisałem ten przydługi wstęp? Bo wszystkie wymienione poniżej sposoby są takimi patentami, które pozwalają nam uciec od modelu “zasypywania sumienia monetami”. Mają dać szansę na włożenie serca w to, co darujemy innym – nawet jeśli będą to produkty kupowane. A dodatkowo, być może te pomysły pomogą Wam zaoszczędzić trochę pieniędzy. Chociaż raczej nie pomogą Wam zaoszczędzić czasu   No to po kolei: 1. Wyjątkowe zdjęcie Wydrukowanie zdjęcia w dużym formacie naprawdę nie kosztuje dużo. Do tego niedroga ramka z hipermarketu i można przygotować naprawdę nietuzinkowy i niepowtarzalny prezent. A przyjemność z przygotowywania takiego prezentu i świadomość jego wyjątkowości, daje niesamowitą satysfakcję. W piątek byliśmy z Gabi na śniadaniu u naszych znajomych i na ścianie, w centralnym miejscu salonu  zobaczyłem dany im kilka lat temu prezent. Niby banalny Przygotowaną specjalnie dla nich imitację okładki “kolorowego magazynu”, którą dostali z okazji swojego ślubu. Nakład pracy – minimalny. Liczył się pomysł, elementarne umiejętności w zakresie obsługi programu graficznego i wyszedł prezent na całe życie… Ale mam też na koncie inne ciekawe przykłady tego co można zrobić jeśli tylko ruszy się głową. Mój były szef (pozdrawiam Jacku!) dostał kiedyś od nas – pracowników firmy – także absolutnie wyjątkowy prezent na swoje okrągłe urodziny. Kilka dni szukania pomysłu, godzina na przeprowadzenie całej akcji i efektem były absolutnie wyjątkowe życzenia, które w formie dużego obrazu zdobią teraz jego ścianę. Kwotowo dużo tańsze niż kieliszki do wina, które uzupełniły ten prezent. Ten przykład kreatywności z przyjemnością publikuję poniżej.  2. Własnoręcznie wykonane słodycze Jeśli tylko się postaramy, to możemy również własnoręcznie przygotować pierniczki świąteczne lub inne wypieki. Można to wszystko ładnie opakować (o tym będę pisał dalej) i sprezentować taki własnoręcznie wykonany worek słodyczy. Jest także wersja dla leniwych: jeśli komuś się nie chce przygotowywać ciasta, to można kupić gotowe. Całkiem dobre pierniczki wychodzą z gotowego ciasta sprzedawanego w IKEA. Wystarczy rozwałkować, wyciąć pożądane kształty, wrzucić na blachę i ew. przyozdobić   Jeśli zaprzęgniemy do tego trochę humoru i indywidualnej kreacji pod kątem obdarowywanych osób, to sukces murowany   3. Kalendarz ze zdjęciami rodziny Tak się szczęśliwie składa, że święta wypadają tuż przed nowym rokiem Kalendarz na przyszły rok ze zdjęciami rodziny, to dobry prezent szczególnie dla dziadków. Jest kilka opcji na wykonanie takiego kalendarza. Jeśli masz drukarkę atramentową w domu, to wystarczy, że kupisz grubszy papier i możesz samodzielnie wydrukować taki kalendarz pobierając wcześniej szablon kalendarza z Internetu. Wystarczy wstawić do niego zdjęcia. Oczywiście lepszy efekt osiągniemy zamawiając wydruk kalendarza w studio fotograficznym. Ja swoje dotychczasowe zakupy fotograficzne realizowałem w Superfoto.pl http://jakoszczedzacpieniadze.pl/superfoto, ale ktoś u mnie na blogu polecał jeszcze firmę Alboom.pl.  4. Kubek lub książka ze zdjęciami Generalnie zdjęcia są fajnym prezentem także pod innymi postaciami. Ja do dzisiaj korzystam ze zdjęciem mojej Córki, który otrzymałem, gdy miała około dwóch lat. Ceramika i nadruk do dzisiaj mają się wyśmienicie   Można również opracować rodzinne albumy dorabiając na poszczególnych zdjęciach “dymki” na wpisanie zabawnych dialogów. Jeśli potrafimy uchwycić typowe powiedzonka lub sformułowania konkretnych osób, to może to być całkiem zabawna niespodzianka. 5. Domowe przetwory lub produkty regionalne Jeśli dasz komuś po prostu słoik z dżemem lub miodem, to pewnie nie wzbudzisz pozytywnych emocji, ale jeśli dodatkowo się postarasz by własnoręcznie, ładnie zapakować taki produkt – to efekt może być piorunujący. Do tego krótki liścik przewodni opowiadający naszymi słowami historię tego produktu i tłumaczący dlaczego to właśnie ten produkt przynosi Mikołaj, i może się okazać, że z kompletnie zwykłego produktu zrobiło się coś niezwykłego. Nie wiem jak Wy, ale ja uwielbiam rzeczy z duszą. Z jakąś konkretną historią. Jeśli otrzymuję butelkę wina, to jest ona dla mnie anonimowa. Ale jeśli ktoś zaklei oryginalną etykietkę swoją własną stanowiącą dedykację dla mnie i tłumaczącą dlaczego ten produkt do mnie pasuje, to czuję się zupełnie inaczej. Rozumiem wtedy, że pomiędzy zdjęciem produktu ze sklepowej półki a trafieniem w moje ręce, wydarzyło się coś jeszcze. Coś, w co ktoś włożył kawałek siebie. A jeśli do tego jeszcze się dowiaduję, że “ten dżem powstał z wiśni, które rosną na naszej działce”, to choćby nie wiem jak zły smakowo był, to i tak odbieram go dużo lepiej   No ale może to tylko ja tak mam. 6. Karnet lub karta podarunkowa Jeśli naprawdę nie wiemy co moglibyśmy sprezentować… to już lepiej jest czasami kupić karnet na pływalnię, do siłowni itp. niż jakiś potencjalnie nietrafiony prezent. Można również podarować kartę przedpłaconą do konkretnego sklepu lub sieci sklepów. Ale zawsze dobrze jest wiedzieć, czy taki prezent mieści się potencjalnie w potrzebach obdarowywanej osoby. Tu znowu opakowanie prezentu może zdziałać cuda. Zaraz do tego dojdę…  7. Atrakcyjne opakowanie prezentu Jeśli chcesz umieć “zakrzywiać rzeczywistość”, to najprostszym sposobem, który przyda Ci się jako uzupełnienie wszystkich prezentowanych tutaj pomysłów na prezenty, jest atrakcyjne opakowanie dawanych prezentów. Tu kreatywność może się przydać najbardziej. Zapakowanie małego woreczka z lawendą w wielkie pudło wypełnione styropianem jest mało kreatywne, ale nadal potrafi wywołać uśmiech. Ale jest dużo innych sposobów by sprytnie i ładnie opakować prezent. Najlepszy efekt to taki, gdy obdarowywanemu tak podoba się opakowanie, że nie boi się je uszkodzić przy odpakowywaniu   Już samo opakowanie może być prezentem. Dobrym pomysłem jest także przepakowywanie różnych rzeczy… Świetnie napisała o tym w swoim komentarzu Pozynegatywka. Z pozornie nieatrakcyjnego produktu można zrobić ekskluzywny kosmetyk spakowany w pudełko wykładane aksamitem itp.  8. Ręcznik lub coś innego z wyszytą dedykacją Potrafisz wyszywać? No to potrafisz zamienić zwykły ręcznik w personalizowany prezent. A nawet jeśli nie potrafisz wyszywać, to są już punkty, które taką usługę wykonają dla Ciebie świetnym haftem za kilkadziesiąt złotych. Przypomnij sobie coś, co cieszyło Ciebie i obdarowywanego w ubiegłym roku. Ja na pewno uśmiałbym się otrzymując ręcznik z napisem “Jesteś zwycięzcą!” Ale czasami wystarczy nawet, że będzie to samo imię. To już nadaje prezentowi indywidualny charakter. A milusi ręcznik zawsze się przyda   9. Własnoręcznie robione pluszaki dla dzieci A kojarzysz może takie brzydkie, koślawe, ale własnoręcznie szyte misie, kotki czy inne pluszaczki? Mają one swój urok. Oczywiście do ich przygotowania wymagane są już pewne umiejętności, ale trening czyni mistrza   Nadają się na prezent i dla dzieci i dla dorosłych. A jak się dobrze rozpędzisz, to możesz ich wyprodukować kilka za jednym zamachem. Dodaj do takiego misia kilka zdjęć jak on wyglądał w trakcie produkcji, włóż my do środka serduszko wycięte z papieru, które pokażesz na zdjęciach. Niech będzie wiadomo, że zabawka ma swoją “duszę” i historię. Włóż do ładnego pudełka z listem od misia, który będzie zaczynał się od słów, np. “Cześć Michał, jestem Twoim misiem i czekam aż mnie nazwiesz. Moja Mama tworzyła mnie przez 18 dni…” :-). Myślisz, że ma znaczenie czy ten miś będzie ładny czy nie? Jego nie da się nie pokochać jeśli tak ładnie się przywita   Polecam zapoznanie się z różnymi pomysłami na design tego typu prezentów, np. na blogu kidindependent.com Źródło: kidindependent.com 10. Przepis na oszczędzanie A jeśli już kompletnie nie masz pomysłów, ani czasu by cokolwiek zrobić, to możesz wydrukować kilka artykułów z tego bloga, np. ten o prostym budżecie domowym, i dać w prezencie tym osobom z Twojej rodziny, którym może się to przydać. Hmm…. może rzeczywiście przygotuję dla Was jakiś tego typu łatwy do dania prezent – muszę się nad tym szybko zastanowić   A może prezent, który pomaga oszczędzać? Np. miernik zużycia prądu? Kiedyś taki opisywałem tutaj. Jego też warto dać z wydrukiem jakiegoś poglądowego artykułu, np. ile zużywają urządzenia w trybie standby. 11. Własna produkcja filmowa A może nakręć coś komórką, zmontuj, nagraj na płytę DVD i daj Żonie lub Rodzicom? Czasem wystarczy udokumentować kilka dni swojego życia i nagrać kilka przemyśleń, by móc zmontować z tego naprawdę fajny film. A może masz już jakieś stare filmy z wakacji i możesz dla rodziców lub dziadków zmontować materiał z kilku lat, by przypomnieli sobie Ciebie (a może i Twoje dzieciaki) sprzed kilku lat? 12. Podaruj swój czas Jesteś zaganiany? Kiedy ostatnio usiadłeś z dziadkiem i pogadałeś przez godzinę? Jeśli nie pamiętasz, to sprezentuj swój czas. Daj bliskim “voucher” na kilka godzin Twojego czasu. Brutalne. Ale może zmuszę Cię do przemyśleń   Piknik, wyjście do kina, wieczór spędzony na rozmowie. Sam muszę to chyba w tym roku sprezentować, bo zdecydowanie przeginam z blogowaniem. Niech to będzie karnet do dowolnego wykorzystania. To nie my mamy narzucać to co chcemy robić. Mamy siebie podarować. I to obdarowany wymyśli jak nasz czas najlepiej wykorzystać. Kto wie – może wyniknie z tego jakieś zupełnie nowe doświadczenie… 13. Podaruj swoją wiedzę Ten prezent to trochę pochodna powyższej propozycji. Jeśli coś konkretnego umiesz (a na pewno coś umiesz!), to możesz sprezentować korepetycje. Może warto Twoich rodziców podszkolić z obsługi komputera, Internetu, Facebooka itp.? A może warto kogoś podszkolić z korzystania z produktów finansowych? Przepraszam – piszę ze swojej perspektywy, ale założę się, że gdybym zaproponował tutaj w ramach prezentu 2-godzinne konsultacje dla Czytelników, to szybko miałbym wypełniony kalendarz do końca 2014 roku   Na koniec tej listy dodam, że warto maksymalizować efekt poprzez zastosowanie kombinacji różnych pomysłów. Przykładowo: jeśli prezentem jest ozdobne pudełko, to wsyp do niego ciastka i wszystko ładnie zapakuj. Warto też pamiętać o kontekście: czasami najlepszy prezent to taki, którego kompletnie się nie spodziewamy i wtedy nie ma w ogóle znaczenia jego wartość. Ja z przyjemnością powtarzam historię prezentu, który zdarzyło mi się kiedyś otrzymać przy zakupie “nudnego” produktu: kupiłem przez Internet młynek do mielenia odpadków (taki montowany pod komorą zlewozmywaka). Niesamowicie się zdziwiłem, gdy w środku znalazłem zwykłą czekoladę Wedla z życzeniami miłego montażu. Świetny przykład dbałości o szczegóły i o dobre samopoczucie klienta. Nawet z najprostszego prezentu można uczynić coś specjalnego. Trzeba tylko troszeczkę wysilić swoje szare komórki. Rozmowy z dziećmi o oszczędnym Świętym Mikołaju Masz już dzieci, które wierzą w Świętego Mikołaja? No to już pewnie wiesz, że żeby życzenia dzieci mogły się spełnić, to przez Twoje ręce musi przejść ich list do tego grubego Pana z Laponii Jeśli dzieci nie potrafią jeszcze pisać, to im pomóż napisać listę życzeń. Pisanie takiego listu, to dobra okazja żeby wytłumaczyć dziecku, że Święty nie przynosi wszystkiego co znajduje się na liście. On tylko wybiera sobie to, co sądzi, że jest najlepsze dla dziecka. Poza tym to także dobry pretekst żeby wytłumaczyć, że sanie Świętego mają swoją pojemność, on sam ma do obskoczenia wiele domów tej jednej nocy i że może mu być trudno spełnić wszystkie marzenia. Odpowiednio przygotowując dziecko unikniesz jego rozczarowania w momencie rozpakowywania prezentów (i nie tylko – czasami także długo po). Warto przy pracy nad listą od razu zweryfikować, którego prezentu dziecko pożąda najbardziej. Zadać kilka pytań, np. “A gdyby Święty Mikołaj mógł Ci przynieść tylko jeden prezent, to który by to był? No to chodź napiszemy go na górze listy…”. Jeśli już wiesz, który z prezentów jest dla dziecka najważniejszy, to warto wysilić się, by Mikołaj go przyniósł. Z mojej praktyki wynika, że dzieci często same mają lepsze “hamulce” niż dorośli i wcale nie uważają za najważniejsze tych najdroższych prezentów. No ale zapewne wiele zależy od tego, jak są wychowywane   No i dobrze jest jeśli Święty Mikołaj oprócz tego najważniejszego prezentu, dorzuci również do paczki dla dziecka coś kompletnie niespodziewanego, np. prezent, który udało mu się wcześniej w trakcie roku znaleźć na jakiejś wyprzedaży. I truizmem będzie jeśli powiem, że prawdziwy Święty Mikołaj nigdy nie ujawnia swoich prezentów przed czasem   więc głupio byłoby, gdyby dziecko dostało coś, co wcześniej wpadło mu w oko już gdzieś w domu. Zanikająca sztuka składania życzeń Wartość prezentu nie zależy od ceny. Czasami najlepszym prezentem mogą być… przemyślane świąteczne życzenia, na których przygotowanie możesz poświęcić godziny i dni, ale które na pewno zapadną w pamięć. Kiedyś sam kultywowałem tą tradycję i staram się do niej powracać co roku. Moje zeszłoroczne życzenia dla Was – Czytelników – znajdziesz tutaj. Nawet banalne wydawałoby się wysłanie życzeń może mieć kolosalne znaczenie dla innych. Jeśli nie wiesz jak duże, to przeczytaj o akcji “Świąteczna Robótka” i gorąco zachęcam Cię do wzięcia w niej udziału. Wystarczy wysłać taką tradycyjną, zwykłą kartkę pocztową z życzeniami do konkretnego, wybranego mieszkańca Domu Pomocy Społecznej w Niegowie. Takich miejsc w Polsce jest od groma, ale akurat ta akcja jest tak dobrze przygotowana, że po przeczytaniu instrukcji opublikowanej tutaj nie powinniście mieć najmniejszych problemów z wycelowaniem Waszych “armat pomocy” Na koniec zapraszam Was gorąco do podawania Waszych pomysłów na fajne, tanie i pomysłowe prezenty – zwłaszcza, że już w poniedziałek o 13:00 będę miał znowu okazję występować w Radio PIN. Audycja poświęcona będzie właśnie temu, jak nie zbankrutować na prezentach. Każdy pomysł na wagę złota Dziękuję za wspólnie spędzony czas i do usłyszenia we wtorek w podcast’cie na temat… zarabiania na blogu. Podziel się:FacebookGoogleLinkedInTwitterEmail Podobne artykuły: 19 sposobów jak wydać mniej na prezenty świąteczne, czyli przedświąteczny survival – część 1 17 sposobów na tanie podręczniki, czyli jak kupować z głową WNOP 012: Tanie zwiedzanie świata z Krzysztofem Szymańskim – część 1 WNOP 013: Tanie zwiedzanie świata z Krzysztofem Szymańskim – część 2 Ile pieniędzy daje oszczędzanie? czyli mój występ gościnny 