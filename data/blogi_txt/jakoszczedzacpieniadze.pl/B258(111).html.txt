Nieruchomości na wynajem, to nadal jedna z mniej popularnych form inwestowania – a przynajmniej ja nie wiem o tym by była szczególnie popularna. Inwestowanie w nieruchomości wymaga przełamania wielu stereotypów poczynając od najważniejszych: “kredyty są złe” i “to nie dla mnie“. Kupienie mieszkania z zamiarem jego wynajmu, wymaga uporania się także z własnymi fantomami, np. “najemcy zdemolują moją własność”, “nie będę mógł pozbyć się niepłacących lokatorów”, “ten biznes jest tylko dla bogatych” itp. Kupienie mieszkania w dobrej cenie wymaga również dużego wysiłku, umiejętności negocjacji i odwagi przyjęcia “plunięcia w twarz” w przypadku, gdy podana przez nas oferta cenowa wydawać się będzie zbyt niska.   UWAGA: ten artykuł wywołał długą dyskusję w komentarzach poniżej. Autorzy komentarzy wypunktowali moje błędy (np. brak dodatkowych kosztów związanych z remontami mieszkania, kosztów ubezpieczenia niskiego wkładu po 3-ech latach itp.), zbyt optymistyczne założenia (np. dotyczące pustostanów) oraz poruszyli szereg wątków, które powinny być brane pod uwagę: przydatność technologiczną budynku w perspektywie kolejnych 35 lat (okres kredytu) i wiele innych. Przyjmij proszę, że jest to pierwsza wersja artykułu, który zostanie zrewidowany na podstawie dyskusji z komentarzy i wnioski mogą ulec zmianie. Lada dzień mam nadzieję opublikować Opublikowałem już rozbudowaną wersję artykułu kolejny, oddzielny artykuł uwzględniający także mniej optymistyczne scenariusze – tak żebyś mógł zobaczyć kilka wariantów kalkulacji. Także te nieopłacalne. Zachęcam Cię gorąco, abyś poza czytanym właśnie artykułem, przeczytał także wpis “Dlaczego mieszkanie na wynajem to inwestycja wysokiego ryzyka? – kalkulator opłacalności inwestycji“. I jeszcze jedno: bez względu na to za jakkolwiek przydatne uważasz podawane przeze mnie informacje pamiętaj o tym, że masz swoją głowę, swój rozum i sam powinieneś dokonywać wszelkich analiz. Ja nie mam patentu na nieomylność. Musisz także uwzględniać swoją sytuację finansową oraz zdolność do przetrwania chwilowych (lub długotrwałych) problemów ze znalezieniem najemców. Może się okazać, że przez dłuższy okres czasu zmuszony będziesz pokrywać koszty kredytu i czynszu, bez spodziewanych przychodów z najmu. I tym bardziej jako przeciwwagę dla artykułu w jego obecnym kształcie, zachęcam Cię gorąco do lektury całej, bardzo wartościowej dyskusji w komentarzach. Dziękuję przy okazji przede wszystkim Adamowi, Oko, Kubanczykowi20, Sztabowi mentorów oraz Asdf za duży wkład w dyskusję, krytykę i obnażanie luk w moim artykule i rozumowaniu. Dzięki Wam mam szansę spojrzeć z innych perspektyw na moją inwestycję, a pozostali Czytelnicy bloga – mogą nabrać odpowiedniego dystansu do mojego artykułu. UWAGA2: Mieszkanie opisane w tym artykule pierwotnie planowaliśmy wynajmować. Ale trafił się na nie kupiec… i planowany wynajem zamieniliśmy na tzw. flipa – czyli szybką sprzedaż mieszkania. Losy tej sprzedaży oraz wynik finansowy tej inwestycji, przedstawiłem w artykule “Mieszkanie jako inwestycja krótkoterminowa, czyli jak można zarobić kilkadziesiąt tysięcy w 2,5 miesiąca“. Zdecydowanie zalecam Ci jego przeczytanie!  Jeśli już myślisz “to nie dla mnie”, to dla równowagi powiem Ci, że już jedno mieszkanie na wynajem może Ci dać wyższą emeryturę niż ta, którą dostaniesz z ZUS. A jeśli będziesz podchodzić do tych inwestycji z głową, to może się okazać, że jesteś w stanie zarabiać na wynajmie jeszcze zanim przejdziesz na emeryturę – i to przy minimalnym zaangażowaniu własnych pieniędzy. Wiem, że masz wątpliwości, a może nawet mi nie wierzysz. To prawidłowa reakcja   I wiem, że po przeczytaniu tego artykułu znajdziesz się w jednej z dwóch grup: tej, która uzna, że chyba coś jest w tym co mówię, albo w tej, która kwestionować będzie większość przedstawionych przeze mnie argumentów i wyliczeń. Ale tak czy siak uważam, że warto żebyś poświęcił kilkanaście minut Twojego czasu na lekturę tego artykułu. Dowiesz się przynajmniej, jakimi kryteriami kieruję się kupując mieszkania na wynajem. Kilka słów wstępu Ten artykuł nie dotyczy oszczędzania. Dotyczy inwestowania. Nie sposób opisać w jednym artykule wszystkich niuansów związanych z inwestowaniem w mieszkania na wynajem, a więc siłą rzeczy będę “przemykał” nad niektórymi zagadnieniami. Jeśli będziesz mieć jakiekolwiek pytania, to śmiało zadawaj je w komentarzach. Spróbuję na wszystkie odpowiedzieć. Od razu chcę Cię też uprzedzić, że inwestowanie w nieruchomości wymaga bardzo dużo energii poświęcanej przede wszystkim na przygotowania do zakupu odpowiedniej nieruchomości. Mogę powiedzieć, że u mnie sprawdza się “mniej więcej” zasada 100/10/3/1: na 100 przeanalizowanych przez nas (wspólnie z Żoną) ofert sprzedaży mieszkań, gotowy jestem złożyć ofertę na mniej więcej 10 z nich. W większości przypadków moja oferta jest odrzucana. Procesy negocjacyjne udaje mi się doprowadzić do finału mniej więcej w trzech przypadkach i tylko jedno mieszkanie kupuję. Z drugiej strony chcę Ci też od razu powiedzieć, że inwestowanie w nieruchomości nie wymaga żadnych specjalnych umiejętności poza liczeniem (w czym pomoże Ci kalkulator finansowy). Reszty można się nauczyć (na własnych błędach) lub można tą wiedzę kupić od ekspertów (ja polecam to drugie rozwiązanie jako mniej kosztowne)   Pod koniec artykułu wskażę Ci kilka źródeł, z których można czerpać wiedzę o inwestowaniu w nieruchomości na wynajem. Podaję Ci tylko te źródła, z których sam korzystałem i które uważam za wartościowe (zaoszczędziły mi dużo nerwów i pieniędzy). Warto również zbudować wokół siebie zespół, który pomoże skutecznie “spiąć” wszystkie elementy układanki. W skład mojego zespołu wchodzą obecnie: rzeczoznawca majątkowy, prawnik, notariusz, doradca kredytowy, doradca podatkowy oraz mentor. Zespół chętnie uzupełniłbym o sprawdzoną ekipę remontową oraz zaufanego pośrednika w obrocie nieruchomościami, ale ze skompletowaniem jednych i z drugich mam pewien problem Dlaczego nie inwestujemy w nieruchomości? Zanim przejdę dalej, to trochę popastwię się nad tym dlaczego nie inwestujemy w nieruchomości. Wszystko co wypisałem poniżej, to moje własne obawy i stereotypy, z którymi się mierzyłem, zanim przekonałem się, że “nieruchomości to jest to”:  Strach – rzekłbym, że był to strach przed nieznanym. Nie wiedziałem co to jest wynajem, bałem się porażki, bałem się ryzyka (sądziłem, że jest duże). Strach powodował, że nie chciałem nawet zbliżyć się do tematu. Znajomi – szczególnie Ci, którzy nie mają żadnych doświadczeń związanych z najmem, najgłośniej przekonują, że jest to “zła inwestycja”. Słuchałbym ich, gdybym nie widział jak “dobrą rękę” mają do innych interesów… Są też tacy znajomi, którzy już mają jedno mieszkanie na wynajem i mówią, że to słaby biznes… ale ja jednocześnie widzę nieuzbrojonym okiem, że popełniają szkolne błędy i działają bez planu. Tacy też mnie nie przekonują. Brak wiedzy – no to była dosyć konkretna przyczyna, dla której mogłem się obawiać tematu wynajmu. Na szczęście tą lukę udało mi się sprawnie uzupełnić   i nadal ją uzupełniam. Wpojone przekonanie, że “nie wolno brać kredytów!” – w moim przypadku było to bardzo silnie zakorzenione przez Rodziców. Teraz już wiem, że istnieje kolosalna różnica pomiędzy kredytami branymi na zaspokojenie własnych celów konsumpcyjnych (te są złe!) i kredytami inwestycyjnymi (te są bardzo dobre, jeśli ktoś je za nas spłaca). Obawa przed złymi najemcami – teraz już wiem, że po prostu trzeba ich sobie dobrze dobierać, podpisywać z nimi dobre umowy i konsekwentnie rozliczać. Brak gotówki i nieznana zdolność kredytowa – nie wiedziałem co jestem warty dla banków dopóki nie zweryfikowałem swojej zdolności kredytowej i przekonałem się, że nie muszę używać swojej gotówki do zakupu nieruchomości   Brak wiary we własne możliwości – przecież się na tym nie znam, nie uda mi się… dopiero po wynajęciu pierwszego mieszkania przekonałem się, że nie taki diabeł straszny. Udało mi się napisać dobrą umowę, udało wszystko zorganizować… Komfort – skoro pracuję i zarabiam, to po co miałbym brać sobie na głowę dodatkowe, absorbujące zajęcie jakim jest szukanie i późniejsze doglądanie mieszkań na wynajem? Dopiero analizy finansowe dały mi wyobrażenie, że gdybym miał odpowiednio dużą liczbę mieszkań, to nie musiałbym w ogóle pracować   A przynajmniej nie tak intensywnie   Brak czasu – bardzo dobra wymówka na każdą okazję. Dlatego postanowiłem nie oglądać telewizji i trochę czasu zaoszczędziłem   Brak dobrych inwestycji na rynku – tak mi się przynajmniej wydawało. Tłumaczyłem sobie, że w innych miastach mają łatwiej, a w Warszawie ceny są jednymi z najwyższych (pozdrawiam miasto Kraków, gdzie potrafią być jeszcze wyższe). Sądziłem, że nie da się się znaleźć mieszkania, które miałoby taką cenę, że dałoby się jeszcze sfinansować ratę kredytu i zarobić na wynajmie. Ale nauczyłem się sam kreować dobre inwestycje, tzn. proponować taką cenę zakupu, która satysfakcjonuje mnie, a nie taką jakiej życzy sobie sprzedający. Wszystkie powyższe punkty to wymówki. Wziąłem “na warsztat” każdy z nich i po kolei się z nimi rozprawiłem. I jeśli poważnie myślisz o inwestowaniu w nieruchomości, to zachęcam Cię do tego samego. Możesz to zrobić sam albo skorzystać z pomocy kogoś bardziej doświadczonego   Dlaczego inwestuję w mieszkania na wynajem? Nieruchomości zainteresowały mnie, m.in. dlatego, że w odróżnieniu od innych form inwestowania, w ich przypadku mam bardzo duży wpływ na minimalizowanie ryzyka mojej inwestycji. To ja wybieram co kupię, to ja decyduję za ile kupię, to ja wybieram standard wykończenia, to ja nadzoruję remont, to ja dobieram najemców, to ja kształtuję politykę cenową i wcale nie muszę wynajmować najtaniej na rynku, by znaleźć najemców – liczy się całościowa obsługa   Ponadto jest to jedyna forma inwestowania, która nie wymaga angażowania mojego kapitału (lub wymaga jego zaangażowania w minimalnym stopniu, np. 10% wartości inwestycji). Kapitał inwestycyjny zapewniany jest przez banki w formie kredytu hipotecznego – zdecydowanie najtańszej pożyczki na rynku (no może poza kredytami studenckimi). Warto też zwrócić uwagę na to, że kupując mieszkanie za gotówkę, finansowałbym taki zakup pieniędzmi, które już zostały opodatkowane. Kupując mieszkanie z wykorzystaniem kredytu hipotecznego, finansuję zakup pieniędzmi nieopodatkowanymi. To czy zapłacę podatek i w jakiej wysokości – zależy od sposobu rozliczania wynajmu z fiskusem. A korzyści podatkowych związanych z inwestowaniem w nieruchomości jest całkiem dużo. Dodatkowo jest to jedyna znana mi forma inwestowania, w której “produkt inwestycyjny” mogę kupić poniżej ceny rynkowej (próbowaliście kiedyś coś takiego zrobić z akcjami lub z kruszcami? ;-)). Przykładowo: mieszkanie wycenianie przez rzeczoznawcę na 400 000 zł zakupić za 350 000 zł. Dodam również, że nieruchomość na wynajem dosyć dobrze zabezpiecza mnie przed inflacją. Wystarczy w umowie najmu zawrzeć sformułowanie, że czynsz najmu indeksowany jest współczynnikiem inflacji. Co się dzieje w takim przypadku? Można przyjąć uproszczone założenie, że ratę kredytu nadal płacę w stałej wysokości (biorę kredyty w ratach równych), a moje przychody z roku na rok rosną indeksowane inflacją. Oczywiście jest to uproszczony przykład bo również inne kryteria mogą decydować o wzroście czynszu najmu   Powody mojego inwestowania w nieruchomości mógłbym mnożyć, ale podam jeszcze tylko jeden: za pieniądze banków wzrasta moje portfolio “produktów” generujących dla mnie przychód pasywny, czyli inaczej mówiąc zarobek nie wymagający ode mnie sprzedaży mojego czasu za pieniądze. Po wynająciu mieszkań wymagają one nieregularnego, relatywnie małego nakładu pracy, a zysk z ich najmu pojawia się co miesiąc. Moje założenia inwestycyjne Oczywiście zainwestować w nieruchomości można źle lub dobrze – podobnie jak w inne formy inwestowania. Mój czas jest skończony więc musiałem skoncentrować się na obsłudze tylko inwestycji konkretnego rodzaju umożliwiających mi osiągnięcie moich założeń inwestycyjnych. Poniżej pokrótce przedstawiam jakimi zasadami się kieruję i dlaczego:  Chcę z każdego mieszkania na wynajem uzyskiwać co najmniej 500 zł “na czysto” miesięcznie – po odliczeniu wszystkich kosztów, którymi są wysokość raty kredytu, czynsz płatny do spółdzielni, koszty dodatkowe, np. opłata za Internet, podatki. Kupuję mieszkania poniżej ceny rynkowej – inwestycja musi mi się opłacać (patrz punkt powyższy) więc nie akceptuję cen ofertowych lecz składam taką propozycję cenową, która powoduje, że inwestycja mi się “spina”. Czasami oznacza to zejście z ceną o 10% a czasami o 30%. Na szczęście jeszcze nikt mi w twarz nie napluł. Ale zdarzało mi się już stracić dobre inwestycje bo moja propozycja była zbyt niska. Proponowana przeze mnie cena zawsze jest poparta wyliczeniami uwzględniającymi koszt zakupu, opłaty notarialne, PCC i inne opłaty/podatki, koszty remontu, koszty doposażenia mieszkania, koszty kredytu w konfrontacji z szacowanymi przychodami z najmu. Wynajmuję mieszkania na pokoje – dzięki temu jestem w stanie uzyskać z mieszkania znacznie wyższy przychód, niż w przypadku gdybym wynajął je całe. Przykładowo: zamiast 2400 zł za wynajem mieszkania 70 m2, jestem w stanie uzyskać za nie 3100 zł. Wynajem na pokoje determinuje moją grupę docelową: są to studenci lub osoby rozpoczynające swoją karierę zawodową gotowe współdzielić mieszkanie z innymi lokatorami w celu minimalizacji kosztów. Kupuję wielopokojowe mieszkania – z wielu powodów: przede wszystkim dlatego, że im więcej osób uda mi się w takim mieszkaniu pomieścić, na tym większy przychód mogę liczyć (lepiej wziąć np. 4 * 750 zł niż 2 * 800 zł). Ponadto duże mieszkania mają dużo niższą płynność na rynku, co powoduje, że sprzedający są bardziej skłonni do negocjacji ceny. A i cena wyjściowa takich mieszkań jest dużo niższa za m2 niż w przypadku kawalerek bądź mieszkań dwupokojowych. Szukam mieszkań z problemami – możesz je także nazwać okazjami. Okazyjna cena, ale czasami okupiona problemami, np. długami właściciela. To daje pole do negocjacji, ale wymaga dobrego przygotowania i zabezpieczenia transakcji.  Koszty zakupu konkretnego mieszkania Skoro już wiesz, w jakie mieszkania celuję, to przedstawię Ci teraz przykład konkretnej inwestycji. Tak jak pisałem w raporcie kosztów Michała za listopad, staliśmy się właścicielami 4-pokojowego mieszkania na warszawskim Ursynowie. Nabyliśmy je w cenie 352 000 zł (ok. 5500 zł za m2), chociaż początkowo sprzedający życzył sobie za nie 399 000 zł. Koszty dodatkowe, związane z obsługą tej transakcji, to:  Podatek od czynności cywilnych (PCC) = 7040 zł Taksa notarialna brutto = 1476 zł Wypisy aktu notarialnego = 405,90 zł Opłata do sądu za utworzenie KW = 260 zł Operat rzeczoznawcy = 500 zł Prawnik = 250 zł Wpis do hipoteki = 200 zł PCC od wpisu do hipoteki = 19 zł SUMA: 10 150,90 zł  Dodatkowo mieszkanie wymagało remontu oraz doposażenia pokoi w meble przeznaczone dla najemców. Przeznaczony na to budżet to:  Remont = 20 000 zł Umeblowanie = 7500 zł SUMA: 27 500 zł  Całkowita suma kosztów dodatkowych związanych ze sfinalizowaniem tej transakcji to 37 650,90 zł. Mieszkanie kupiliśmy pod koniec listopada. Od grudnia ponosimy opłatę czynszową i spodziewam się, że mieszkanie wynajęte będzie od 1 lutego 2013 (aktualnie trwa w nim remont). Koszty musimy więc powiększyć o dwie opłaty czynszowe (553,83 zł * 2 = 1107,66 zł) oraz dwie raty kredytu (w przybliżeniu 2200 zł * 2 = 4400 zł). Dodatkowo musimy doliczyć jeszcze koszty okołokredytowe 5800 zł (ubezpieczenie niskiego wkładu itp.). Kwota kosztów dodatkowych wzrasta nam więc do 48 958,56 zł i cała transakcja zamyka się kwotą 400 958,56 zł. I teraz przechodzimy do najlepszego: ile z powyższej kwoty musiałem zapłacić z własnej kieszeni? Dokładnie 958,56 zł. Resztę kwoty sfinansował bank, który zdecydował się pokryć koszty zakupu mieszkania i jego remontu według operatu przygotowanego przez rzeczoznawcę (czyli wyceny mieszkania). Rzecz jasna operat jest na wyższą kwotę niż cena, za którą kupiłem mieszkanie. Stało się tak dlatego, że kupiłem mieszkanie poniżej wartości rynkowej a rzeczoznawca opracował operat mając dostęp do cen transakcyjnych innych, porównywalnych mieszkań z tej samej okolicy. Oczywiście tylko konkretne banki dają kredyt na kwotę wynikającą z operatu. Większość kieruje się ceną zakupu z aktu notarialnego. Dlatego warto współpracować z doradcą kredytowym, który rozumie potrzeby inwestora   (a swoją drogą: jeśli potrzebujesz dobrego doradcy kredytowego, to napisz do mnie przez stronę “Kontakt”). Przychody z najmu mieszkania No to teraz oszacujmy przychody, na jakie mogę liczyć. Mieszkanie ma 4 pokoje o wielkości: 15,8 m2, 10,5 m2, 9 m2 i 8 m2. Zakładam, że w największym pokoju zamieszkają dwie osoby, z których każda będzie płaciła 600 zł / m-c, a w pozostałe pokoje wynajęte zostaną pojedynczych osobom za 750 zł / m-c, 700 zł / m-c i 700 m-c. Łącznie w tym mieszkaniu znajdzie się 5 osób, a na moje konto wpływać będzie sumarycznie 3350 zł / m-c z tytułu czynszu najmu. Oprócz zapłaty za pokoje, najemcy ponosić będą również koszty mediów według ich zużycia. W cenie najmu dostaną jednak dostęp do bezprzewodowego Internetu   Moimi stałymi miesięcznymi kosztami są:  Opłata czynszowa na rzecz spółdzielni = 319,39 zł (po wyłączeniu zaliczek na media, za które i tak płacą najemcy) Opłata za Internet = 60 zł Rata kredytu = 2227,29 zł w przypadku kredytu złotówkowego  Ile więc będę zarabiać na wynajmie tego mieszkania? Tu wszystko zależy od przyjętego sposobu rozliczania podatków oraz tego czy kredyt wzięty będzie w złotówkach czy w euro. Przyjmując, że kredyt wziąłem w złotówkach i że rozliczać się będę z fiskusem na zasadach ogólnych, mój czysty zysk, już po opodatkowaniu, wyniesie 703,43 zł / m-c w pierwszym roku najmu. Szczegóły znajdziesz na poniższym rysunku (kliknij w niego, aby go powiększyć ). Interesuje Cię trzecia kolumna z liczbami   Kliknij, aby powiększyć Pamiętasz ile własnej gotówki włożyłem w tą inwestycję? Dokładnie 958,56 zł. I co miesiąc “na czysto” będę miał 703,43 zł. Przy założeniu, że mieszkanie wynajęte będzie w sposób ciągły przez 12 miesięcy, moja roczna stopa zwrotu zainwestowanego kapitału wyniesie 880%. Jeśli będę miał jeden miesiąc pustostanu (czyli przestoju w najmie), to roczna stopa zwrotu spadnie do 807%. Oczywiście musisz mieć na uwadze, że podaję Ci konkretny przykład inwestycji i nie możesz zakładać takich stóp zwrotu w przypadku każdego najmu. Zdradzę Ci, że dla mnie procentowa stopa zwrotu nie ma żadnego znaczenia – liczy się wyłącznie to, ile czystego zysku co miesiąc generuje dana inwestycja. Rozliczenie najmu ryczałtem czy na zasadach ogólnych? Przy okazji, na załączonym powyżej rysunku, możesz zaobserwować podatkowe piękno inwestycji w nieruchomości. Przychody z najmu można rozliczać z fiskusem na dwa sposoby: ryczałtowo, płacąc 8,5% od przychodów lub na zasadach ogólnych, czyli płacąc podatek dochodowy – w minimalnym wymiarze 18%. Na pierwszy rzut oka wydaje się, że ryczałt powinien być atrakcyjniejszy i właśnie w taki sposób rozlicza się wielu wynajmujących mieszkania. W praktyce ryczałt prawie zawsze jest gorszy podatkowo niż rozliczanie na zasadach ogólnych (o ile mieścimy się w I progu podatkowym). W tym drugim przypadku mamy bowiem prawo odliczyć od przychodu wszystkie istotne koszty związane z najmem, a w szczególności:  Koszty odsetek od kredytu Koszty czynszu płatnego do spółdzielni – ale bez zaliczek na media jeśli przerzuciliśmy je na najemców Koszty amortyzacji mieszkania – tak! Mamy prawo amortyzować mieszkanie tak jak każdy środek trwały. Stawki amortyzacyjne są różne dla różnych typów nieruchomości. Warto w tym zakresie przeczytać odpowiednie lektury   Wszelkie inne, uzasadnione koszty – Internet, naprawy, zakup zmywarki etc.  W efekcie może się okazać, że z księgowego punktu widzenia ponosimy na mieszkaniu stratę, co spowoduje, że w ogóle nie będziemy musieli płacić podatku od przychodów z tytułu najmu. Oczywiście jest to tylko strata “papierowa”, gdyż tak naprawdę amortyzacja nie jest ponoszonym kosztem. W przypadku naszego mieszkania kwota podatku wyliczanego według zasad ogólnych wynosić będzie 39,89 zł / m-c, podczas gdy w przypadku ryczałtu byłoby to aż 284,75 zł / m-c. Oczywiście rozliczenie ryczałtem ma swoje inne zalety, ale nie będę rozwijał tego tematu   Skąd czerpać wiedzę o wynajmie nieruchomości? Pewnie teraz marszczysz czoło i szukasz dziur w moim wywodzie. Zapewne nawet jakieś znajdziesz, ale to i tak nie zmienia tego, że kupiłem mieszkanie i zaraz je wynajmę. Może nie wezmę od razu takiego czynszu jaki przewiduję (a może wezmę większy?), może nie wynajmę od razu wszystkich miejsc, może będę musiał ponieść dodatkowe koszty, których nie przewidziałem. Być może w pierwszym roku wynajmu zarobię połowę tego co przewiduję, a być może wyjdę na zero. Ale tak czy siak za 958,56 zł nabyłem 4-pokojowe mieszkanie, za które zapłacą moi najemcy. Oczywiście mogę obawiać się tego, że liczba studentów maleje, że demografia wyglądać będzie tak a nie inaczej… być może będę musiał poszukać nowej grupy docelowej, a być może po prostu sprzedam mieszkanie/mieszkania o ile tylko rynek się odbije (na razie bardzo mi sprzyja trend spadkowy :-)). Nie twierdzę, że w działalności na rynku najmu nie ma ryzyka. Jest i podobnie jak przy każdej innej inwestycji trzeba dążyć do jego minimalizacji. Jednocześnie uważam [moja subiektywna opinia], że jest ono mniejsze niż na nieprzewidywalnej dla mnie giełdzie bądź rynkach handlu kruszcami   A jeśli zainteresowałem Cię moim przykładem inwestycji w mieszkanie na wynajem, to zachęcam Cię do pogłębiania wiedzy w kilku źródłach, które podaję poniżej. Wszystkie z nich przetestowałem osobiście:  Edukacja Inwestowania w Nieruchomości - 2-dniowe szkolenie prowadzone przez Piotra Hryniewicza, aktywnego inwestora z Poznania, który utrzymuje się dzięki mieszkaniom i lokalom użytkowym na wynajem. Szkolenie u Piotra nie jest tanie (kosztuje około 2000 zł), ale warte jest każdej zainwestowanej złotówki. Prawda jest taka, że koszt szkolenia zwraca się z nawiązką przy pierwszej transakcji, więc jeśli poważnie myślisz o wejściu w nieruchomości – to zdecydowanie zalecam rozważenie Twojego udziału w szkoleniu. Moją recenzję tego szkolenia znajdziesz na stronie u Piotra. A jeśli zdecydujesz się zarejestrować na szkolenie, to możesz skorzystać z kodu rabatowego, który Piotr przyznał dla czytelników mojego bloga. Wystarczy wpisać kod: jakoszczedzacpieniadze w formularzu rejestracyjnym, a otrzymasz ponad 200 zł zniżki   Książka “Real Estate Riches: How to Become Rich Using Your Banker’s Money”, Dolf de Roos – klasyka gatunku Książka “Pomysł do wynajęcia” – praca zbiorowa przedstawiająca doświadczenia kilkudziesięciu Polek i Polaków inwestujących w nieruchomości w całej Polsce. Bardzo inspirująca lektura i niezbity dowód, że się da   Książka “Wolność finansowa dzięki inwestowaniu w nieruchomości”, Sławek Muturi, Robert Zduńczyk Książka “Podatek od najmu i rozliczenia z najemcami. Poradnik w 100% praktyczny”, Grzegorz Grabowski – tytuł dobrze tłumaczy o czym jest książka. Podstawowa lektura dla wszystkich dążących do optymalizacji podatkowej najmu. Książka “Zarządzanie najmem – Poradnik dla właścicielek mieszkań na wynajem”, Sławek Muturi Arkusz do rozliczania najmu opracowany przez Bartosza Dolinkiewicza - narzędzie przydatne tym osobom, które nie chcą tracić czasu na samodzielnie zapanowanie nad rozliczeniami najmu (przychody, koszty, amortyzacja, wyliczenie podatku, raportowanie), a jednocześnie chcą mieć wszystkie dane na swoim komputerze. Arkusz jest płatny (aktualna cena to 100 zł), ale możesz zapoznać się z jego funkcjonalnością na filmach publikowanych na stronie Bartosza. Jeśli uznasz, że warto odwdzięczyć mi się za polecenie tego arkusza, to wpisz proszę “jakoszczedzacpieniadze” w pole “Osoba polecająca” przy jego zakupie. Z góry Ci za to dziękuję.  Podsumowanie Warto czy nie warto? To Twoja decyzja. Mam nadzieję, że trochę przybliżyłem Ci temat pokazując moją strategię w zakresie nieruchomości na wynajem i choć trochę “odtajemniczyłem” ten temat. Podobnie jak przy każdym innym typie inwestycji generalizowanie jest niewskazane. Rację mają zarówno sceptycy, którzy powiedzą, że na działalności w zakresie najmu nie da się zarobić, jak i Ci, którzy żyją z wynajmu – wszystko zależy od tego na ile dobrze i trafnie dobierzemy grupę docelową, typ nieruchomości, sposób jej finansowania itd.  UWAGA: Polecam Ci przeczytanie kontynuacji tego artykułu, która przedstawia inny punkt widzenia i przedstawia moją inwestycję z mniej optymistycznej perspektywy. Artykuł “Dlaczego mieszkanie na wynajem to inwestycja wysokiego ryzyka? – kalkulator opłacalności inwestycji” uwzględnia większość braków wpisu, który właśnie czytasz i przedstawia realne ryzyka związane z kupowaniem mieszkań na wynajem. Koniecznie zapoznaj się także z komentarzami, aby wyrobić sobie własne zdanie na temat inwestycji w nieruchomości! AKTUALIZACJA: Mieszkanie opisane w tym artykule pierwotnie planowaliśmy wynajmować. Ale trafił się na nie kupiec… i planowany wynajem zamieniliśmy na tzw. flipa – czyli szybką sprzedaż mieszkania. Losy tej sprzedaży oraz wynik finansowy tej inwestycji, przedstawiłem w artykule “Mieszkanie jako inwestycja krótkoterminowa, czyli jak można zarobić kilkadziesiąt tysięcy w 2,5 miesiąca“. Zdecydowanie zalecam Ci jego przeczytanie!  Zdaję sobie sprawę, że ten artykuł to tylko wierzchołek góry lodowej. Wielu aspektów w nim nie poruszyłem, np. zagadnień związanych z budowaniem zdolności kredytowej, wyborem optymalnego kredytu hipotecznego pod kątem inwestycji, wykorzystaniem innych instrumentów takich jak refinansowanie zakupu nieruchomości czy pożyczki hipoteczne, poszukiwaniem mieszkań, negocjacją cen, przeprowadzaniem pełnej analizy inwestycyjnej itp. Moim celem nie było wyczerpanie tematu, a jedynie jego zasygnalizowanie i zachęcenie Cię do refleksji i samodzielnej analizy. Mam nadzieję, że udało mi się ten cel osiągnąć   I na koniec tradycyjnie mam do Ciebie prośbę o spełnienie przynajmniej jednego punktu z poniższej listy, jeśli spodobał Ci się ten artykuł:  Błagam  Kliknij “Lubię to” w boxie Facebooka w prawej kolumnie bloga (gdzieś dużo, dużo wyżej niż miejsce, w którym teraz czytasz). Brakuje mi dosłownie kilkunastu polubień do mojego celu jakim jest posiadanie 500 fanów bloga do końca 2012 roku. Jeśli jeszcze nie subsrybujesz newslettera mojego bloga, to proszę rozważ zapisanie się na niego (formularz rejestracji znajdziesz poniżej artykułu). Jeśli sądzisz, że ktoś z Twoich znajomych może być zainteresowany tematem wynajmu mieszkań, to proszę – koniecznie prześlij mu link do tego artykułu. Napisz proszę w komentarzu co sądzisz o zarabianiu na wynajmie mieszkań. Wierzysz, że to możliwe, czy uważasz, że wszystkie dobre okazje wykorzystują inni?   A może uważasz, że jestem w grubym błędzie? Wiedz, że Twoja opinia jest dla mnie bardzo cenna. Zachęcam do komentowania! Masz pytania do tego tematu? Zadaj je w komentarzu lub poprzez stronę “Kontakt”. Chciałbym napisać kolejny artykuł na temat wynajmu, w którym odpowiem na ewentualne pytania.  Whaw! Tradycyjnie dziękuję Ci za lekturę i – jeśli mielibyśmy się już nie usłyszeć przed Sylwestrem – życzę Ci świetnej zabawy i fenomenalnego 2013 roku. Ja wiem, że mój taki będzie   I przepraszam wszystkich, którzy uważają, że artykuły na tym blogu są za długie   Podziel się:FacebookGoogleLinkedInTwitterEmail Podobne artykuły: Raport Michała: Listopad 2012 – rekordowy ruch na blogu, kredyt i zakup mieszkania 