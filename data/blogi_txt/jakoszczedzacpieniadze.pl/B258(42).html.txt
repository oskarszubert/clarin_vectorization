W dotychczasowych artykułach z cyklu “Zaplanuj budżet domowy” omawiałem temat zestawienia finansowego, które pokazuje jakie są nasze miesięczne i roczne przepływy pieniężne – czyli czy w miesięcznym i rocznym horyzoncie czasowym żyjemy ponad stan (wydajemy więcej niż zarabiamy) czy też trzymamy koszty na wodzy, dzięki czemu możemy oszczędzać nadwyżki finansowe. Ale samo zestawienie finansowe nie mówi nic o stanie naszego majątku i naszym całkowitym bilansie finansowym. Na jego podstawie nie da się określić naszej wartości finansowej. A tylko ona, analizowana w dłuższym horyzoncie czasowym, może nam powiedzieć czy powiększamy swój majątek netto czy go tracimy. Jest to ostatni, brakujący element układanki, który potrzebny jest do pełnej “inwentaryzacji” stanu naszych finansów. Zobacz jak możesz przygotować swoje wyliczenie wartości netto. Pomoże Ci w tym wzór wyliczenia na podstawie wartości mojego majątku oraz moich zobowiązań.  W najprostszym słowach Twoja wartość netto, to wartość całego Twojego majątku pomniejszona o sumę Twoich zobowiązań (kredytów, długów, kar, należnych a niezapłaconych podatków itp.). Inaczej mówiąc jest to najbardziej obiektywny miernik kondycji finansowej. UWAGA: nie wolno mylić wartości netto z wartością posiadanego majątku. To najczęściej popełniany błąd.  Cykl artykułów “Zaplanuj budżet domowy” Artykuły publikowane w ramach cyklu “Budżet domowy” można czytać niezależnie, ale najlepszy efekt osiągniesz, jeśli zapoznasz się z nimi po kolei   Cały cykl składa się z następujących artykułów:  Emerytura przed 50-tką Jak przygotować swoje zestawienie finansowe?  Analiza: zestawienie finansowe Michała Jak policzyć swoją wartość netto?   Edukacja finansowa  36 blogów finansowych, które warto czytać 6 książek o finansach, które musisz przeczytać…   Jak zacząć spisywanie wydatków Lista kategorii wydatków Program do rejestrowania wydatków  Jak używać Microsoft Money – przewodnik krok po kroku – część 1 Rejestrowanie zużycia mediów Stworzenie budżetu domowego i bieżąca kontrola kosztów Plan redukcji kosztów i długów   Jak zadłużenie zmniejsza naszą wartość? Można posiadać bardzo duży majątek, a jednocześnie mieć jeszcze większe długi, co powoduje że wartość netto takiej osoby jest ujemna. Nawet gdyby sprzedała ona wszystkie składniki swojego majątku, to nie starczyłoby jej na pokrycie wszystkich zobowiązań. Czy to co piszę jest bardzo odległe od naszej rzeczywistości? Niekoniecznie. Podam dwa przykłady. Przykład 1: Robert (fikcyjne dane :-)) kupił dwa lata temu mieszkanie w Warszawie o wielkości 100 m2, za które zapłacił 850 000 zł. Włożył dodatkowo w jego remont 120 000 zł. Całość sfinansował kredytem w złotówkach, bo tylko przy takiej walucie bank był skłonny skredytować mu całość (100% LTV). Do spłacenia ma 970 000 zł + odsetki w ciągu 35 lat. Wybrał raty stałe, które w przypadku jego kredytu wynoszą aż 5727 zł / m-c (oprocentowanie kredytu 6,3%). Przez pierwsze dwa lata spłacania kredytu, Robert spłacał przede wszystkim odsetki od pożyczonej kwoty i nadal ma do spłacenia 953 800 zł kwoty kapitału z kredytu (oczywiście plus odsetki). A tymczasem rynek nieruchomości zjechał w dół z cenami. Rzeczoznawca szacuje, że mieszkanie Roberta można sprzedać obecnie za 7600 zł za m2 czyli warte jest 760 000 zł. Robert traci pracę, ale na szczęście dla niego utrzymują go rodzice. Jaka więc jest wartość netto Roberta? W dużym uproszczeniu można uznać, że jest to 760 000 zł (wartość mieszkania) – 953 800 zł (wysokość kapitału, który Robert musiałby oddać bankowi gdyby zdecydował się na natychmiastową spłatę całego kredytu) = minus 193 800 zł. Przykład 2: Anna (znowu fikcyjne dane) zarabia netto 9700 zł / m-c. Mieszka w wynajmowanym mieszkaniu, jeździ środkami komunikacji miejskiej (i taksówkami) i zebrała oszczędności w wysokości 12 000 zł. Co miesiąc wydaje “na życie” 8500 zł. Może oszczędzać 1200 zł / m-c, ale… traci pracę i nie może się zdecydować na nową niżej płatną. Jaka jest jej wartość netto? Ze względu na brak comiesięcznego wynagrodzenia, jej wartość netto dramatycznie zmienia się w czasie. Pierwszy miesiąc bez pracy przeżyje na dotychczasowym poziomie i jej wartość po tym miesiącu będzie wynosiła 12 000 zł – 8500 zł = 3500 zł. Kolejny miesiąc, ze względu na niski poziom oszczędności i wysokie koszty, może być dla niej traumatyczny… Dlaczego prezentuję akurat takie przykłady? Chcę pokazać, że:  Nie zawsze osoby o dużym majątku muszą mieć dużą wartość netto. Nie zawsze nasza wartość netto zależy od nas samych – to rynek wycenia ile jest warty nasz majątek i to na co zbieramy latami może bardzo szybko stracić na wartości… … ale warto mieć zabezpieczenie i oszczędności. Im więcej warty jest nasz majątek, tym większą elastyczność będziemy mieli w sytuacji, gdy nagle potrzebować będziemy pieniędzy (zwolnienie z pracy, okazja na dobrą inwestycję, koszty niespodziewanego leczenia itp.) Warto utrzymywać swoje koszty na niskim poziomie. Nie dość, że pozwala nam to szybciej budować nasz majątek (więcej oszczędzamy), to jeszcze umożliwi nam wolniejszą erozję tego majątku, w przypadku gdy utracimy przychody.  Kilka miesięcy temu czytałem artykuł o spektakularnych bankructwach sportowców amerykańskich (koszykarzy, bejsbolistów), którzy po zakończeniu kariery w ciągu kilku lat trwonili wielomilionowy majątek. Dlaczego tak się dzieje? Najprostsza diagnoza, to życie ponad stan. O ile w sytuacji, w której osiągali wielomilionowe przychody roczne, to kilkaset tysięcy dolarów czy kilka milionów wydawane rocznie nie powodowały problemów, to w przypadku utraty wynagrodzenia i kontraktów sponsorskich, wystawny styl życia doprowadza ich do szybkiego bankructwa. Jak policzyć wartość majątku? W artykule “Analiza: Zestawienie finansowe Michała” pokazałem Ci już moje zestawienie finansowe. Dzisiaj pokażę Ci moją wartość netto. Ujawniam te dane tylko dlatego, że chcę Cię przekonać, że każdy oszczędzając może dojść do majątku liczonego w milionach złotych. Wymaga to dyscypliny finansowej, samozaparcia, systematyczności, wsparcia najbliższej rodziny oraz samoedukacji, ale jest w zasięgu każdego. Jeśli czytałeś artykuły “Emerytura przed 50-tką”, “Budżet domowy – czyli jak zacząć oszczędzanie pieniędzy” i “O mnie i o blogu”, to wiesz, że jestem zwykłym gościem, który doszedł do wszystkiego swoją pracą. Na tym blogu chcę Cię przekonać, że każde zaoszczędzona złotówka (a nawet 10 groszy), powiększa Twój kapitał. I wiem, że uwiarygodnić to mogę tylko pokazując Ci prawdziwe liczby. A więc do rzeczy… Poniżej dołączam obrazki przedstawiające wyliczenie mojej wartości netto. Formularz, w którym możesz wpisać składniki swojego majątku i swoich zobowiązań, opublikowałem w artykule “Jak przygotować swoje zestawienie finansowe” (znajduje się on na drugiej zakładce opublikowanego tam arkusza). Przeanalizujmy teraz po kolei moją wartość netto.  Na majątek mojej rodziny składają się przede wszystkim nieruchomości, które posiadamy. Mamy dwa mieszkania. Wartości, które wpisałem do Excela, nie przedstawiają cen zakupu mieszkań lecz ich aktualną wartość rynkową. Pamiętaj, aby właśnie takie wartości wpisywać do arkusza. Naprawdę nie jest ważne że swoje mieszkanie kupiłeś za 500 000 złotych, jeśli rynek wycenia je obecnie na 400 000 zł. I nie jest też ważne, że zrobiłeś w nim remont za kolejne 100 000 zł, jeśli potencjalny kupujący nie będzie chciał za to zapłacić. Analogicznie jest w przypadku samochodów. Posiadamy dwa auta i choćby nie wiem jaką wartość sentymentalną dla nas miały :-), to najlepiej sprawdzić średnie ceny transakcyjne dla danego modelu, rocznika, wyposażenia, przebiegu i wstawić realną wartość do arkusza. Zmieniające się ceny dóbr materialnych powodują, że warto aktualizować arkusz raz na jakiś czas (ja robię to mniej więcej raz do roku) i przeliczać swoją wartość netto. Porównując archiwalne wersje arkusza będziemy mogli zaobserwować jak zmienia się nasza wartość netto w czasie (oby szła w górę!). Jak zauważycie, staram się mieć jak najmniej pieniędzy w gotówce oraz na koncie ROR. Pieniądze trzymam przede wszystkim na lokatach oraz rachunkach oszczędnościowych. Kiedyś inwestowałem w fundusze, ale aktualnie wszystkie środki trzymam na lokatach. Ze względu na zakup nowego mieszkania w ubiegłym roku, moje zasoby pieniężne znacznie się skurczyły. Obecnie powoli odbudowuję mój “fundusz awaryjny”. Sumaryczna, aktualna wartość naszego majątku, to 2 489 252 zł. Ale to nie jest moja wartość netto! Musimy od tej kwoty odjąć moje wszystkie zobowiązania. Jak policzyć kwotę zobowiązań? Nasze najważniejsze zobowiązanie to kredyty, pożyczki i długi, które prędzej czy później musimy spłacić. Wpisując ich wartość zawsze posługuję się kwotą niespłaconego kapitału. Nie liczę odsetek, które będę musiał jeszcze zapłacić. Czyli zakładam, że istotna jest dla mnie ta kwota, którą musiałbym zapłacić, gdybym chciał jednorazowo, od razu spłacić całe zadłużenie. Moje zadłużenie w najnowszej kalkulacji wartości netto przedstawiało się następująco:  Największą część zadłużenia stanowi kredyt hipoteczny – kapitał pozostający do spłacenia to 685 000 zł. Muszę także spłacić samochód, którym jeżdżę. Posiadam także zadłużenie na kartach kredytowych, ale żeby było jasne: karty kredytowe traktuję tylko jako sposób płatności umożliwiający mi uzyskanie nieoprocentowanej pożyczki na okres maksymalnie 54 dni. Zawsze spłacam zadłużenie na kartach kredytowych w terminie i w 100% wysokości. To co więc widać po stronie moich zobowiązań, to po prostu niespłacone jeszcze bieżące zadłużenie. W wielu poradnikach dotyczących oszczędzania przeczytacie, że jeśli posiadacie karty kredytowe, to należy je pociąć nożyczkami i wypowiedzieć w banku. Zgadzam się, że tak powinny zrobić osoby, które nie panują nad swoimi wydatkami i w emocjonalny sposób dokonują zakupów nie zważając czy je na nie stać czy nie (czyli po prostu korzystają z możliwości nadmiernego zadłużania się dzięki karcie kredytowej). Ja się jednak do tej grupy nie zaliczam (na szczęście) i moja Żona również. Po prostu kupujemy to, co i tak byśmy kupili, ale jednocześnie cenimy sobie fakt, że niewydana gotówka pracuje na lokatach i mamy od 24 do 54 dni (w zależności od momentu dokonania zakupu) na spłacenie zadłużenia na karcie. Szerzej napiszę o tym w oddzielnym artykule i pokażę jakie oszczędności zyskujemy dzięki umiejętnemu posługiwaniu się kartami kredytowymi. Aktualna wartość wszystkich naszych zobowiązań, to 727 119 zł. Kwotę tą należy odjąć od wartości naszego majątku, aby uzyskać naszą wartość netto. Na chwilę obecną nasza wartość netto wynosi około 1 762 133 zł   Czy wartość netto musi być duża? Pokazałem Ci ile nasza rodzina jest warta z finansowego punktu widzenia. Mam nadzieję, że wartość naszego majątku i nasza wartość netto pomogą mi przekonać Cię, że warto oszczędzać i systematycznie powiększać swój majątek. Ale zastanówmy się jeszcze przez chwilę czy koniecznie nasza wartość netto musi być duża, aby osiągnąć finansową wolność (i przejść najwcześniej jak się da na emeryturę – pisałem o tym w artykule “Emerytura przed 50-tką”). Jeśli dobrze się nad tym zastanowimy, to w zasadzie nasza wartość netto może być w okolicach 0 zł a jednocześnie możemy generować pasywny przychód, który pozwala nam nie pracować. Jak to możliwe? Podam tylko jeden przykład: wyobraź sobie, że masz 10 mieszkań. Każde z tych mieszkań kupiłeś na kredyt i każde z nich wynajmujesz. Wynajmujesz za takie stawki, że zapłata od najemcy wystarcza Ci na opłacenie czynszu, zapłacenie raty kredytu, podatku z tytułu wynajmu i w kieszeni zostaje Ci jeszcze 400 zł co miesiąc z każdego mieszkania. Na czysto zarabiasz więc 4000 zł. Jeśli tylko stać Cię na to żeby przeżyć za te 4000 zł, to Twoje zestawienie finansowe pokazywać będzie równoważenie przychodów i kosztów. Jednocześnie Twój majątek będzie warty tyle co 10 mieszkań (duuużo), ale jednocześnie Twoje zobowiązania także będą wysokie (ekwiwalent 10 kredytów hipotecznych na te mieszkania). Twoja wartość netto bilansować się będzie gdzieś w okolicy zera i oczywiście w miarę upływu czasu (i spłacania kredytów) będzie stopniowo wzrastała. Przykład oczywiście jest uproszczony (zakłada m.in. nieskończoną zdolność kredytową), ale jednocześnie pokazuje, że dążenie do maksymalizacji wartości netto wcale nie jest jedynym sposobem na osiąganie finansowej wolności   To co jest istotne to gromadzenie aktywów, które powodują, że to “pieniądze pracują dla Ciebie a nie Ty dla pieniędzy” – to cytat, o którym więcej napiszę w kolejnych częściach cyklu “Zaplanuj budżet domowy” poświęconych edukacji finansowej   Twój plan działania Skoro już wiesz jak wyliczyć swoją wartość netto, to nie czekaj i zrób to od razu. Przeczytaj wynik i zastanów się czy dobrze się z nim czujesz. Jeśli tak – to serdecznie Ci gratuluję i zachęcam do podzielenia się ze mną Twoją historię. Myślę, że mogę się od Ciebie jeszcze wiele nauczyć   Jeśli jednak Twój wynik wartości netto Cię nie satysfakcjonuje, to wróć do swojego zestawienia finansowego i dobrze zastanów się, które z liczb możesz w nim poprawić (zwiększyć przychody i zmniejszyć koszty). Szczegółowo pisałem o tym w artykułach “Jak przygotować swoje zestawienie finansowe” i “Analiza: Zestawienie finansowe Michała”. I bardzo zachęcam się do kontynuowania lektury mojego bloga. Jeśli jeszcze nie zasubskrybowałeś mojego newslettera, a jednocześnie czujesz, że lektura tych artykułów coś Ci daje, to bardzo Cię proszę byś to uczynił. Będę Ci także zobowiązany za każdy komentarz oraz Twoje “Lubię to”. Proszę Cię – pomóż mi szerzyć informację o tym blogu i przekaż jego adres wszystkim Twoim znajomym   Z góry Ci za to dziękuję. Dobrego dnia!     Podziel się:FacebookGoogleLinkedInTwitterEmail Podobne artykuły: Jak przygotować swoje zestawienie finansowe? Analiza: Zestawienie finansowe Michała 