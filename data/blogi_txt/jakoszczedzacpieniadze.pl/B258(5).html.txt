20%-30% – tyle można łatwo zaoszczędzić na zakupie nowych podręczników, co przy dwójce dzieci przekłada się na trzycyfrowe kwoty. Podręczniki dla Córki = 250,80 zł, podręczniki dla Syna = 388,50 zł. Razem = 639,30 zł. Tyle kosztowały nas w 2012 roku – i to kupowane w atrakcyjnych cenach. Jeśli nie stać Cię na rozrzutność, to warto dobrze się rozejrzeć. Kwotę za komplet nowych podręczników można obniżyć o ok. 20%-30% kupując po prostu w mniej oczywistym miejscu. A przy pewnym zaangażowaniu, można wydać na nie mniej o połowę lub jeszcze więcej – wtedy, gdy zorganizuje się dla dziecka podręczniki używane. Czy warto sobie zawracać tym głowę? Zależy ile masz dzieci i jaka jest Twoja sytuacja materialna. Jak mówi na Facebooku Kasia, ona zamiast szukać niższej ceny podręczników, woli przeznaczyć ten czas na zarobienie dodatkowych pieniędzy. To bardzo dobry sposób, ale nie każdy ma takie możliwości. Jeśli więc Twój budżet domowy jest ograniczony, to przeczytaj poniższy artykuł. I jest jeszcze druga strona medalu: zobacz, ile osób walczy o to, by mieć dodatkowe pół procent na lokacie? Pół roku temu cieszyliśmy się z lokat na 6,5%, dzisiaj oprocentowanie lokat na 4% uważane jest za atrakcyjne. Szukamy takich “bezpiecznych przystani” dla naszych oszczędności, ale tak naprawdę możemy na co dzień uzyskiwać znacznie wyższe stopy zwrotu. Jedną z takich okazji jest właśnie zakup podręczników i innego szkolnego wyposażenia dla naszych dzieci. Oszczędzać można na każdym kroku. Dziecko kosztuje i już To, że dziecko = koszty, wie każdy rodzic. Ale są takie momenty, kiedy następuje kumulacja tych kosztów. Przygotowanie dziecku “szkolnej wyprawki” potrafi nieźle uderzyć po kieszeni: jesienne ubrania (bo przecież wyrosło z poprzednich), szkolne obuwie (kapcie i sportowe na WF), komplet podręczników na nowy rok szkolny, szkolne akcesoria: plecak, piórnik, zeszyty, długopisy, materiały plastyczne, jakieś tam inne przybory i artykuły papiernicze, no i do tego zbierane we wrześniu składki na fundusze klasowe, rady rodzicielskie itp. To wszystko powoduje, że początek roku szkolnego zmusza do sięgnięcia do portfela. I im więcej dzieci, tym więcej kosztów. W naszym przypadku, przy dwójce dzieci, jest to już odczuwalny koszt. W ubiegłym roku wyglądało to następująco:  Koszt podręczników dla Idy = 250,80 zł Koszt podręczników dla Szymka = 388,50 zł Nowy plecak dla Szymka = 79,99 zł Nowy plecak dla Idy = 46,99 zł Koszt artykułów papierniczych i innych szkolnych akcesoriów w okresie od lipca do listopada (kupowane stopniowo) = 302,27 zł – tu duży koszt stanowiły ścieralne długopisy, których używały nasze dzieci.  W sumie wydaliśmy na takie oczywiste zakupy związane z pójściem naszych dzieci do kolejnych klas 1068,55 zł. A koszty te nie uwzględniają ubrań itp. I byłyby wyższe, gdyby nie zaradność mojej Żony (buziaczki Kochanie)   Zeszyty i akcesoria papiernicze, kupujemy co roku na akcjach typu “witaj szkoło” w hipermarketach. Wybór jest duży i ceny na każdą kieszeń. Najczęściej zaopatrujemy się w Auchan, które potrafi mieć naprawdę dobre ceny. Podręczniki kupujemy tam, gdzie jest najtaniej. W ubiegłym roku większość kupiliśmy w punkcie sprzedaży w domu handlowym “Sezam” (punkt sprzedaży podręczników znajduje się na poziomie -1). Firma, która je tam sprzedaje, była w ostatnich dwóch latach jedną z najtańszych na Allegro. W bardzo dobrych cenach mieli w szczególności podręczniki do nauki języka angielskiego, które niestety potrafią kosztować konkretne pieniądze.  Ile można zaoszczędzić na podręcznikach? Wiadomo, że każdy z nas trochę inaczej wyposaża swoje dziecko. Dlatego pokażę Wam tylko różnice w kosztach podręczników – czymś co każdy z nas musi zakupić dla swojego dziecka. Wybrałem sobie do porównania ceny kompletu nowych podręczników do trzeciej klasy podstawówki, a dokładnie zestawu “Wesoła szkoła i przyjaciele”. Ceny tego zestawu w chwili pisania tego artykułu, kształtowały się następująco:    KsięgarniaCena zestawuKoszt wysyłki Allegro.pl218,90 zł7,00 zł   Empik267,49 zł0 zł Matras.pl230,08 zł0 zł   Merlin.pl229,90 zł0 zł - odbiór w punkcie, 5,50 zł - wysyłka   WSiP249,00 zł0 zł     Jak widać najtaniej można kupić ten zestaw podręczników na Allegro (łącznie z wysyłką za 225,90 zł), ale ceny w księgarni Matras i w Merlinie nie są istotnie wyższe   Ogólnie różnica między najtańszą i najdroższą ofertą, wynosi ponad 18%. Jeśli porównywalibyśmy te ceny z księgarnią “stacjonarną”, to różnice byłyby jeszcze wyższe. Marta powiedziała mi na Facebooku, że za pakiet książek do pierwszej klasy zapłaciła na Allegro 187 zł, podczas gdy w lokalnej księgarni kosztował on 239 zł. To aż 28% różnicy w cenie!  Szkolny poradnik zakupowy rodzica 17 porad dotyczących samodzielnego kupowania podręczników – i nie tylko: Zrób listę rzeczy, które musisz i chcesz kupić - to pomoże Ci działać w sposób zaplanowany. Taka lista przyda się szczególnie, jeśli Twoje dziecko idzie do pierwszej klasy – wtedy trzeba kupić dziecku “wszystko” – od butów po gumkę do ścierania. W kolejnych latach jest nieco łatwiej, bo nabywa się rutyny i część rzeczy pozostaje z poprzednich lat. Podręczniki szkolne dla klas 1-3 sprzedawane są w kompletach, w kolejnych klasach trzeba je już raczej dobierać na sztuki. Na zakupy przyborów szkolnych nie zabieraj dzieci – one zawsze będą chciały mieć bardziej kolorowy zeszyt, lepszego “Harry’ego Pottera” na okładce itp. A jeśli znasz swoje dzieci, wiesz co lubią, to i tak wybierzesz im ładne zeszyty, z których – nie widząc innych – będą zadowolone. Podręczniki szkolne kupuj w kompletach – oczywiście tam, gdzie jest to możliwe i opłacalne. Kupując komplet zaoszczędzisz czas. Odwiedź kiermasz szkolny – niektóre szkoły organizują kiermasze, w trakcie których można kupić używane podręczniki. To również dobra okazja by podszlifować umiejętność negocjowania   Poszukaj lokalnych “antykwariatów” – antykwariat kojarzy mi się z pomieszczeniem skrzętnie wypchanym książkami, w którym książki stoją również na stosach i które pachnie w typowy, dla książek sposób. Ale wcale tak nie musi być. U nas rolę antykwariatu pełni punkt na lokalnym bazarze skupujący i sprzedający książki – w tym również podręczniki. To bardzo dobre źródło tanich podręczników   Jeśli masz więcej niż jedno dziecko, to zostawiaj podręczniki po starszym – to najlepszy sposób oszczędzania. Oczywiście przy założeniu, że w międzyczasie nie zmieni się podstawa programowa i nie będzie konieczny zakup nowych podręczników. Ale jeśli masz szczęście, to wystarczy dla kolejnego dziecka dokupić tylko ćwiczenia. Dogadaj się ze “starszym rocznikiem” – bądź na zakończeniu roku szkolnego starszej klasy i zapytaj czy ktoś nie odsprzedałby Ci (lub nie oddał) podręczników – to najlepszy moment na zebranie kontaktów. Nie wszyscy wyjeżdżają na wakacje 1 lipca   Sprawdź ceny nowych podręczników w szkole – w szkole naszych dzieci można zakupić nowe podręczniki w całkiem atrakcyjnych cenach. Ale w nie wszystkich szkołach jest tak samo. Minus szkolnej sprzedaży jest taki, że ma ona miejsce zazwyczaj dopiero we wrześniu. Jeśli zdecydujemy się na nią poczekać, a ceny nie będą atrakcyjne… to dziecko będzie musiało poczekać aż dojdzie przesyłka zamówiona przez Internet lub aż kupimy podręczniki w księgarni. A to już oznacza dodatkowe nerwy dla dziecka, gdy przez pierwsze dni brakuje mu podręczników. Nie kupuj za późno… – kupowanie książek we wrześniu, w księgarniach, oznacza stanie w kolejkach. Co więcej trudno zebrać komplet, gdyż książki są przebrane. Jeśli się spóźnisz, to lepiej zamówić brakujące książki w szkole (o ile ona sprzedaje podręczniki) lub w Internecie. Chociaż z drugiej strony… …Jeśli poczekasz do września, to możesz trafić na zniżki i wyprzedaże - no i bądź tu mądrym   Poza tym, tak jak pisałem powyżej, dziecko może zostać przez pierwsze dni roku szkolnego bez podręczników. Jeśli musisz kompletować podręczniki samodzielnie, to staraj się skompletować je w jak najmniejszej liczbie miejsc - nawet jeśli nieco przepłacisz, to wyjdzie Ci zapewne taniej niż jeżdżenie po wielu księgarniach lub zamawianie przesyłek z wielu miejsc. Koszty wysyłki potrafią “zabić” wszelkie korzyści osiągane na niższej cenie pojedynczych podręczników czy zeszytów ćwiczeń. Korzystaj z premii za zakup w Internecie (moneyback) – płatność kartą pozwala Ci uzyskać w niektórych bankach dodatkową premię za zakup przez Internet lub po prostu za wydanie pieniędzy kartą. O rachunku BPH, który oddaje 5% za zakupy w księgarniach, pisał ostatnio AppFunds – polecam   Sprawdzaj ceny w Internecie – miejscem numer 1, w które warto się udać, jest oczywiście Allegro. Można też sprawdzać ceny na Ceneo.pl. Dobrą zasadą jest również odwiedzenie księgarni internetowych, np. Matras oraz Merlin.pl. Niestety Empik jest zbyt drogi, chociaż Dorota na Facebooku informowała, że Empik ma zazwyczaj na początku września duże przeceny. Odbieraj osobiście - jeśli zależy Ci na minimalizacji liczby wydawanych złotówek (ale niekoniecznie czasu) i jednocześnie mieszkasz w mieście, to możesz zamówić książki przez Internet i odebrać w lokalnej księgarni osobiście. Unikniesz kosztów wysyłki i dodatkowo będziesz mogła obejrzeć książki. Zestawy do klas 1-3 kupuj w Internecie – oczywiście sprawdź czy wychodzi najtaniej, ale tutaj trudno o inną pomyłkę. Książki sprzedawane są w zestawach i rzeczywiście można je mieć w atrakcyjnej cenie. Poza tym sprzedawane są w kompletach, w sztywnym etui/segregatorze, więc trudniej o ich uszkodzenie przy przesyłaniu. Dogadaj się z lokalnym księgarzem – jeśli lokalna księgarnia nie jest szczególnie droga, a jednocześnie masz więcej niż jedno dziecko lub kupujesz w niej podręczniki co rok, to uzgodnij z księgarzem rabat. Powiedz wprost, że kupując w Internecie uzyskujesz 5% zwrotu moneyback. Możesz nawet przynieść wydruki stron z cenami z Allegro. I weź pod uwagę, że kupując w Internecie być może będziesz musiała pokryć koszty wysyłki. Może się okazać, że lokalny księgarz jest tańszy, a jednocześnie będziesz mogła obejrzeć podręczniki (np. sprawdzić czy całe są prawidłowo wydrukowane – zdarzają się np. puste lub powielone strony).  Jakie korzyści można uzyskać? O tym najlepiej napisała Małgorzata w swoim komentarzu na Facebooku: “… Nowe podręczniki kupuję w jednej księgarni miejscowej – mam rabat nawet do 10-15% – jest to o tyle wygodne, że czasami istnieje potrzeba zamiany lub zwrotu i nie tracimy na kolejnych kosztach przesyłki.”   Maksymalizuj korzyści z programów lojalnościowych – bądź sprytna. Nawet jeśli nie kupujesz najtaniej, to postaraj się zebrać dodatkowe punkty za dokonany zakup, np. PAYBACK. Przykładowo: w relatywnie drogim Empiku możesz zarówno zebrać punkty PAYBACK przy zakupie, jak i zapłacić zebranymi wcześniej punktami za kupowane podręczniki. Dziękuję za pracę kolektywną! Przyznam Ci się, że nie pisałem sam tego artykułu. Jego współautorami są Czytelnicy, którzy wsparli mnie swoimi doświadczeniami i odpowiedzieli na moje pytania na Facebooku. Kasiu, Marto, Dorotto, Małgosiu, Sebastianie, Łukaszu i Michale – bardzo Wam dziękuję   Ten artykuł nie miał na celu wyczerpania tematu optymalizacji zakupów podręczników i przygotowywania szkolnej wyprawki dla dziecka. Każdy z Was na pewno może dodać kilka punktów do powyższej listy i szczerze mówiąc liczę na Waszą aktywność w komentarzach. Jakie jeszcze macie pomysły na sprytne obniżanie kosztów wysłania dzieci do szkoły? Czego zabrakło na tej liście? Podsuwajcie proszę pomysły. Dziękuję Ci za przeczytanie artykułu! Jeśli Ci się spodobał i masz znajomych, którzy są rodzicami szkolnych dzieci, to podziel się z nimi proszę linkiem do tego poradnika. A tymczasem życzę Ci udanego polowania na podręczniki   A jeśli chcesz otrzymywać powiadomienia o nowych artykułach i dostać świetny zestaw 23 kalkulatorów Excel, które pomogą Ci zapanować nad domowymi finansami – to koniecznie zapisz się na mój newsletter. Dzięki! Podziel się:FacebookGoogleLinkedInTwitterEmail Podobne artykuły: Ile pieniędzy daje oszczędzanie? czyli mój występ gościnny Budżet domowy – czyli jak zacząć oszczędzanie pieniędzy Oszczędzanie wody: ile można zaoszczędzić na prysznicu? Wydatki na dziecko: Ile kosztują pieluchy? Mądre oszczędzanie, czyli jak kupować to samo wydając mniej – relacja ze szkolenia 