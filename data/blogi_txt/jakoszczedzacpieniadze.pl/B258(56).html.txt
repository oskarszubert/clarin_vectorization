Chcesz coś kupić w Internecie. Wiesz już co. Sprawdzasz cenę na Allegro, szukasz tej rzeczy na Ceneo, wchodzisz do konkretnego sklepu internetowego z akceptowalną ceną i zamawiasz przekonany, że to dobry interes. Zmartwię Cię – często można mieć to samo znacznie taniej. Wystarczy wykonać kilka dodatkowych działań i wiedzieć kiedy możemy liczyć na naprawdę dobrą cenę. Jeśli hasła “kupony”, “Black Friday” i “Dzień darmowej dostawy” nic Ci nie mówią, to koniecznie musisz przeczytać ten artykuł   Dowiesz się z niego dlaczego warto być internetowym “smart shopperem” i jak obniżać koszty zakupów w Internecie. I dlaczego w Internecie także nie warto ulegać pokusie zakupów impulsowych. A zanim zacznę, gorąco dziękuję wszystkim Facebook’owiczom, którzy pomogli mi wybrać tytuł dla tego artykułu oraz osobom, które odpowiedziały na moją ankietę dotyczącą kuponów. Wasze wypowiedzi wkomponowałem w artykuł    Ty polujesz na promocję czy promocja na Ciebie? Internetowe okazje kojarzą się przede wszystkim z Grouponem i innymi podobnymi serwisami. Jeszcze dwa lata temu były bardzo popularne. Teraz spowszedniały. I pomimo, że nadal można na nich natrafić na ciekawe oferty, to ja je odbieram jako serwisy spamerskie. Zbyt intensywnie próbują mi wtłoczyć swoje propozycje i jednocześnie mało martwią się o dostosowanie przesyłanych propozycji do moich wymagań. W efekcie dzisiaj nie subskrybuję już żadnych powiadomień z tych serwisów. Zakładam po prostu, że o ciekawych dla mnie ofertach i tak poinformują mnie znajomi lub Czytelnicy bloga   Podstawowym minusem serwisów typu Groupon, jest to, że to one polują na nas – klientów, a nie my na zawarte w nich oferty. Załóżmy, że chcę kupić telewizor konkretnej marki i konkretny model. Groupon nie umożliwi mi zarejestrowania się wyłącznie na tego typu propozycje – i to jest moim zdaniem podstawowy minus tej usługi. A mnie mało interesuje to, co chce mi dać Groupon. Mnie jako klienta interesuje to, co ja chcę otrzymać. I dlatego ten artykuł jest o tym, jak kupować to co Ty chcesz, a nie to co Ci “podsuwają”. Dzisiaj przeczytasz, jak kupować w Internecie z istotnymi rabatami – wynoszącymi przy “pomyślnych wiatrach” nawet 70%-80%. “Ty polujesz na promocje, czy promocje polują na Ciebie?” – Tweetnij to!   Typowa ścieżka zakupu w Internecie Pierwszą zasadą mądrych zakupów jest nie uleganie emocjom i kupowanie tylko tych produktów, które potrzebujemy w optymalnym na taki zakup czasie. Tak samo obowiązuje to w tradycyjnych zakupach w sklepach stacjonarnych, jak i w Internecie. A nawet rzekłbym, że w Internecie jest dużo wygodniej, gdyż możemy dokonać zakupu w sklepie znajdującym się w dowolnym miejscu na Ziemi – o ile tylko okaże się, że kosztowo zakup ten jest optymalny. Oczywiście każdy sprytny internauta działa według pewnego, utartego schematu:  Poszukuje produktu w Google (wszystko zależy od tego, jaki to produkt). Czyta lub ogląda recenzje tego produktu. Sprawdza cenę na Allegro. Sprawdza cenę w porównywarkach cenowych: Ceneo.pl, Nokaut.pl, Skapiec.pl Wyszukuje najtańszą ofertę – lub niekoniecznie najtańszą, tylko najbardziej pasującą, np. ze względu na renomę sklepu, koszt wysyłki itp. Dokonuje zakupu.  Schemat ten można jednak zmodyfikować osiągając dodatkowe korzyści   Poniżej przedstawiam kilka takich sposobów. Zasada 1: Dobieraj optymalny termin zakupu Wyzbycie się nawyku zakupów impulsowych (pod wpływem emocji) i umiejętność “odraczania nagrody”, jaką jest niewątpliwie zaspokojenie swojej potrzeby, daje szansę na prawdziwe oszczędności w Internecie. Nie twierdzę, że zawsze trzeba sobie dać jakiś długi, wielodniowy okres czasu (choć jest to wskazane). Najważniejsze, by pozwolić opaść emocjom, przemyśleć konieczność posiadania danej rzeczy i jednocześnie upewnić się, że cena, której żąda sprzedawca, jest rzeczywiście dobrą ceną. Danie sobie czasu na przemyślenie decyzji zakupowej pozwala dostrzec dodatkowe możliwości obniżenia ceny. A jeśli tylko potrafimy się zmusić do tego, by powstrzymać się z zakupem przez kilka miesięcy – możemy upolować prawdziwą okazję. Dobrą wiadomością jest to, że w zasadzie z góry wiadomo kiedy możemy spodziewać się dobrych cen w Internecie, co pozwala z wyprzedzeniem zaplanować “hurtowe” zakupy. A jeśli do tego zamierzamy kupować produkty cyfrowe: programy, usługi (np. kursy i szkolenia w Internecie), eBooki – to rabaty spokojnie mogą wynieść 70%-80% w stosunku do standardowych cen. Moim zdaniem warto poczekać    W przypadku polskich sklepów internetowych nie wykrystalizowały się jeszcze konkretne terminy, w których z dużą pewnością można liczyć na zniżki. Jedynym takim sensownym, znanym mi pretekstem do zakupów w polskim Internecie jest “Dzień Darmowej Dostawy” - akcja organizowana przez na początku grudnia, w której uczestniczyło ostatnio blisko 2000 sklepów internetowych. Równolegle w tym dniu wiele sklepów ogłasza dodatkowo własne promocje cenowe, które zachęcić mają do zakupów. Całość zaplanowana jest w taki sposób, aby paczki zdążyły przyjść jeszcze przed Świętami Bożego Narodzenia. Jest to więc doskonała okazja do dokonania zakupów prezentów – oczywiście pod warunkiem, że dużo wcześniej przygotujemy sobie ich listę. Na prawdziwą “demolkę” cenową mogą liczyć Ci, którzy dokonują zakupów internetowych w sklepach amerykańskich (np. Amazon.com) lub europejskich (Wielka Brytania, Niemcy). Te ostatnie coraz częściej “podłączają” się bowiem pod amerykańskie święta. Zresztą w ubiegłym roku zdarzyło mi się już widzieć kilka polskich promocji z okazji Halloween i Black Friday. Jeśli te nazwy kojarzą Ci się wyłącznie z dyniami i piątkowym brakiem prądu, to pora nauczyć się ich nowych znaczeń   Zwyczaj organizowania zmasowanych, zsynchronizowanych akcji rabatów i wyprzedaży, przybywa do nas z USA. Tam pretekstem do przecen są święta narodowe oraz dni, które uważa się za inaugurację bądź zakończenie sezonów zakupów. Na absolutnie najlepsze promocje cenowe można liczyć w tym roku w następujących terminach (część terminów jest ruchoma i w różnych latach wypada w różnych dniach):  Nowy Rok – tradycyjnie 1 lub 2 stycznia rozpoczynają się wyprzedaże poświąteczne. Dzień Niepodległości - wypadający w USA 4 lipca. Halloween – 31 października. Black Friday – 29 listopada – oficjalny początek sezonu sprzedaży przedświątecznej. Dzień po amerykańskim Święcie Dziękczynienia (Thanksgiving). Tego dnia (i przez cały weekend) można liczyć na gigantyczne zniżki. Jest to najważniejsze “święto” w kalendarzu łowców promocji! Cyber Monday - 2 grudnia – internetowa wersja Black Friday, przy czym obecnie promocje w Internecie organizuje się przez cały okres od Święta Dziękczynienia do Cyber Monday włącznie. Boże Narodzenie – 25 grudnia – w tym dniu ruszają już wyprzedaże noworoczne.  Powyżej wymieniłem najważniejsze okazje, ale bardziej szczegółowy kalendarz promocji znajdziecie na zamieszczonej niżej infografice przygotowanej we współpracy z serwisem KodyRabatowe.pl. Śmiało ściągajcie i udostępniajcie dalej tą infografikę – oby się Wam przydała przy najbliższych zakupach   Kliknijcie w rysunek, aby powiększyć, lub ściągnijcie pełny rozmiar.  Zasada 2: Korzystaj z kodów rabatowych Jeśli widziałeś kiedyś program telewizyjny, w którym łowcy promocji wycinają kupony z gazet, a następnie udają się do hipermarketów i za towary kosztujące 1500 USD płacą 50 USD (albo wcale), to wiesz na czym polega idea korzystania z kuponów i kodów promocyjnych. W Internecie również są one dostępne i pojawiły się także serwisy, które agregują informacje o takich kuponach i promocjach. Jak to działa? Na dwa sposoby   Często w sklepie internetowym, przy składaniu zamówienia, można zobaczyć pole “kod rabatowy” albo “kod promocyjny” albo “discount code” lub “discount coupon”, które równie często… pozostawiamy puste. Nie znamy bowiem kodu. Wielu kupującym wydaje się, że posiadanie takiego kodu zastrzeżone jest dla najlepszych klientów sklepu. Nic bardziej mylnego   Ja zanim dokonam zakupu, wpisuję po prostu w Google nazwę produktu oraz po kolei dołączam hasła “kod rabatowy” w różnych mutacjach. Przykładowo kupując oprogramowanie Nozbe szukałem kodów następująco:  Nozbe discount code Nozbe discount coupon Nozbe kod rabatowy Nozbe discount Google na kilku pierwszych pozycjach pokazał mi serwisy, które oferują takie kody rabatowe. Poniżej widzicie screen przedstawiający efekt szukania kodu rabatowego na usługę Nozbe, którą polecałem Wam w 10-tym odcinku podcastu. I pomimo, że jest to usługa kupowana jako subskrypcja, to ją także można kupić z rabatem.  W tym przypadku serwis kuponowy podał mi po prostu kod w formie tekstowej, który mogłem wpisać w formularzu zamówienia, co uczyniłem zyskując rabat 15%. Ale równie dobrze mogłem poczekać na inną promocję, o czym piszę w dalszej części artykułu. Widać również, że w serwisie kuponowym, można dowiedzieć się – na podstawie innych osób – czy kupon “działa” czy nie. W tym przypadku 80% z 54 osób potwierdziło skuteczność kuponu. Mi również udało się zakupić ten produkt taniej.  Ale nie wszystkie rabaty dostarczane są w formie kodu zniżkowego. W przypadku niektórych z nich, aby otrzymać zniżkę, należy przejść na stronę sklepu internetowego poprzez link ze strony serwisu z kuponami. Tylko wtedy otrzymamy zniżkę za zakup. Uczciwie mówiąc zazwyczaj w przypadku takich linków okazywało się, że ta sama promocja cenowa dostępna jest również bezpośrednio na stronie tego sklepu. Dlatego warto samodzielnie weryfikować, czy “wyszukiwarka kodów” rzeczywiście daje nam realną korzyść. Ja przyłapałem na takiej praktyce którąś z wyszukiwarek, która oferowała mi rabat 25% w księgarni Matras, podczas gdy ten sam rabat był po prostu dostępny dla wszystkich odwiedzających stronę WWW w tym terminie. Które z wyszukiwarek kodów rabatowych polecam? Te które mają najlepsze kody   Sytuacja się zmienia na bieżąco więc polecam po prostu sprawdzanie w Google podaną wyżej metodą. Ale na dzień dzisiejszy najlepiej sprawdzają mi się następujące serwisy:  KodyRabatowe.pl - mają bogatą ofertę kodów (według mnie najlepsza polska wyszukiwarka). Nie tylko zniżki na zakupy, ale także oferty związane, np. z bezpłatną dostawą, co przy zamawianiu sprzętu AGD może przekładać się na oszczędność nawet ponad 100 zł. MamOkazje.pl - początkujący serwis, ale ciekawy ze względu na możliwość społecznego dodawania ofert. Każdy może do niego dodać znaleziony kupon lub ofertę promocyjną. Blog LiveSmarter.pl - mój ulubiony blog prześwietlający oferty banków i nie tylko. Polecam śledzenie RetailMeNot – najczęściej dostarcza mi najlepsze kody promocyjne na oprogramowanie.   Zasada 3: Próbuj kupować w pakiecie lub większe ilości Kolejna zasada: kupowanie produktów w pakietach lub w większej ilości (ten sam produkt). Dotyczy to przede wszystkim oprogramowania, ale nie tylko. Jeśli kupujesz, np. angielskojęzyczne książki w Amazonie, to wystarczy wrzucić interesujące Cię książki do koszyka i… poczekać aż Amazon przyśle Ci w ciągu kilku dni e-mail z sugestiami dotyczącymi tego jak możesz uzupełnić swój koszyk. Wystarczy się trochę “ociągać”, by Amazon zaproponował całkiem dobre propozycje. A ociąganie się z zakupami ma jeszcze dodatkowy atut omówiony w punkcie 4-tym poniżej. Zdarza się, że rabat otrzymamy kupując już 3 egzemplarze tego samego produktu – warto w takim przypadku skrzyknąć się ze znajomymi i dokonać wspólnego zakupu. Warto też również polować na okazje zgodnie z zasadą numer 5 opisaną poniżej. Ja właśnie w wyniku jej stosowania zakupiłem niedawno paczkę kursów internetowych, na które polowałem w bardzo dobrej cenie, w serwisie Only72.com. Ogłasza on raz na jakiś czas dużą promocję cenową, gdzie produkty kosztujące oddzielnie po kilkadziesiąt, kilkaset USD każdy, można kupić w cenie, np. 97 USD, ale tylko przez 72 godziny. Po tym czasie oferta znika z Internetu. Tak kupiłem 6 kursów sześciu różnych osób, z których dwoma byłem już wcześniej zainteresowany, a każdy z nich kosztował więcej niż zapłaciłem za paczkę    Zasada 4: Minimalizuj koszty dostawy Wszyscy to znamy: oszczędności na cenie produktu kupionego przez Internet często zjadane są przez opłatę za dostawę tego produktu. Ma to szczególne znacznie przy produktach tanich, gdzie koszt wysyłki może wynosić, np. 50% ceny produktu. A jeśli produkty zamawiane są za granicą, to koszt wysyłki może wielokrotnie przekraczać cenę samego produktu. Co robić w takim przypadku?  Kupować rzadziej, ale składać większe zamówienia Dogadywać się ze znajomymi na współdzielenie kosztów transportu i zamawiać produkty także dla nich Zapoznać się z zasadami bezpłatnej wysyłki produktów, np. po przekroczeniu określonej wartości zamówienia. Większość sklepów internetowych, np. przy zamówieniu o wartości powyżej 200 zł, wysyła produkty bez dodatkowych opłat. Ulubiony przeze mnie Amazon UK wysyła bezpłatnie do Polski zakupy przekraczające wartość 25 funtów. Dobrze o tym wiedzieć. Szukać kodów rabatowych redukujących koszt wysyłki do zera.  Zasada 5: Polub newslettery i Facebooka   Masz mocne nerwy i nie ulegasz hasłom “Sale! 70% off!” – to mam dla Ciebie kolejne pomysły. Zapisz się na newslettery firm i spokojnie czekaj. Wyprzedaż na Tchibo.pl, informacje o Black Friday i innych okazjach – to właśnie dostaje się w newsletterach. Niektórzy narzekają na dużą liczbę takich e-maili, ale ja wychodzę z założenia, że zarejestrowany jestem tylko na te, które naprawdę mnie interesują. Poza tym przejrzenie takiego maila, sprawdzenie czy jest w nim coś interesującego i jego skasowanie zabiera mi nie więcej niż 2-3 sekundy. W ten sposób dowiedziałem się m.in., że kupowany przeze mnie pakiet Nozbe, mogę zakupić jeszcze taniej…  A przy okazji – jeśli jeszcze nie zapisałeś się na mój newsletter, to zdecydowanie to zalecam. Ja co prawda nie sprzedaję przez niego żadnych produktów, ale dzięki temu nie pominiesz żadnego wartościowego artykułu na tym blogu. I dodatkowo dostaniesz ode mnie darmowe arkusze kalkulacyjne, które pomogą Ci wykonać masę pomocnych kalkulacji   Innym, dobrym sposobem poszukiwania promocji, jest odwiedzanie Facebookowego fanpage danego producenta. Nie wiedzieć czemu wiele promocji ogłaszanych jest właśnie dla fanów na Facebooku. I to ekskluzywnie – nie znajdziecie ich w innych kanałach komunikacji. W ten sposób można załapać się na fajną promocję lub wziąć udział w konkursie z ciekawymi nagrodami. Wystarczy polować   Przykładowo: ja wybierając telewizor przez dłuższy czas śledziłem fanpage firmy Samsung. Zasada nr 6: Sam ustal cenę zakupu Do zakupów w Internecie można podejść także w inny sposób, np. zakładając, że kupimy dany produkt dopiero wtedy, gdy jego cena spadnie do określonego poziomu. Właśnie w taki sposób polowałem na nasz telewizor. Założyłem, że chcę go kupić, gdy cena spadnie do poziomu 2000 zł. Problem polegał na tym, że ten konkretny, wybrany przeze mnie model kosztował 3600 zł. Finalnie udało mi się go kupić za równo 2000 zł, ale musiałem poczekać na to 8 miesięcy. W analogiczny sposób upolowałem mojego iPhone’a 5 za 1950 zł (o czym już dyskutowaliśmy w komentarzach pod jednym z raportów kosztów). Założenia samemu sobie limitu ceny jest czymś, co powstrzymuje mnie przed impulsywnymi zakupami. Oczywiście nie ze wszystkimi produktami da się tak zrobić. Jak poluję na produkt w założonej cenie? Korzystam w tym przypadku przede wszystkim z pomocy Allegro. Można tam zamówić powiadamianie e-mailem o wszystkich nowych aukcjach spełniających podane kryteria. Aby włączyć subskrypcję takich wiadomości powinieneś w Allegro, po zalogowaniu, wejść do sekcji Moje Allegro, Moje zakupy, Ulubione, Kryteria wyszukiwania. Ja ustawiłem tam sobie powiadomienie zawsze, gdy wśród nowych aukcji pojawi się nowy “iPhone 5” w cenie do 2000 zł i wyłącznie z opcją “Kup teraz”. W przypadku telewizora, kryterium wyszukiwania było dokładne oznaczenie modelu. Po jednorazowym ustawieniu takiego powiadomienia nie muszę robić nic więcej. Spokojnie czekam na e-mail z informacją o aukcji i dopiero wtedy, gdy otrzymam takie powiadomienie, zajmuję się weryfikacją pozostałych warunków i atrakcyjności oferty. Zasada nr 7: Zarabiaj na swoich zakupach Istnieje jeszcze wyższy poziom wyrafinowania, na którym zmaksymalizować można korzyści z samodzielnie dokonywanych zakupów internetowych na kilka dodatkowych sposobów. Zasygnalizuję tutaj kilka z nich, ale każdy nadaje się w zasadzie do szczegółowego omówienia w oddzielnych artykułach:  Premie moneyback – to sposób już Wam znany i wielokrotnie opisywany (np. tutaj, tutaj i tutaj). Mówiąc krótko: płacąc karta kredytową lub debetową za nasze zakupy, możemy otrzymać zwrot, np. 1%-4% wartości transakcji. Kolekcjonowanie punktów w programach lojalnościowych – w przypadku opisywanej na blogu oferty karty BZ WBK, możliwe staje się automatyczne kolekcjonowanie punktów PAYBACK za każdą wydana złotówkę. Programy afiliacyjne – możliwe jest zapisanie się do konkretnych programów partnerskich i kupowanie produktów (także na własne potrzeby) przy użyciu linków afiliacyjnych. W takim przypadku sklep sprzedający produkty wypłaca nam prowizję za przyprowadzenie klienta… przy czym tym klientem jesteśmy my sami. Ja w ten sposób kupuję książki dla siebie uzyskując dodatkowe procenty rabatu (w przypadku eBook’ów to potrafi być nawet kilkadziesiąt procent ceny): Matras, Empik, Merlin, Złote Myśli, Amazon UK – tu wszędzie automatycznie “urywam” swoją prowizję. Co najważniejsze – nie muszę o tym w ogóle myśleć. Po prostu przechodzę przez linki na moim blogu    Jeśli sam nie mogę skorzystać z programu afiliacyjnego (bo nie jestem partnerem danego programu), a jednocześnie planuję zakup w sklepie, który taki program ma, to sprawdzam czy mogę dać zarobić komuś innemu poprzez zakup przez jego link afiliacyjny. Jeśli robię zakupy w sklepach amerykańskich (np. Amazon lub B H Photo Video), to przechodzę przez linki moich internetowych idoli: Pat Flynn, Michael Hyatt, Cliff Ravenscraft. I w ten mały sposób odwdzięczam się im za to, że są dla mnie nieustającą inspiracją   A może turystyka zakupowa? Jak widzicie podstawową regułą zakupów w Internecie jest odraczanie decyzji o wydaniu pieniędzy po to, by móc dokonywać zakupów w jak najmądrzejszy sposób. Najwyższą formą wyrafinowania na mojej wieloszczeblowej drabinie oszczędności, jest… turystyka zakupowa. Podstawowym minusem zakupów w USA jest fakt, że wysyłka droższych produktów kosztuje i dodatkowo jest wysokie ryzyko, że produkt “wpadnie na cło”. Ale jeśli mamy do zakupu, np. notebooka, czy sprzęt fotograficzny, a przy okazji lubimy zwiedzać inne kraje, to jak najbardziej sensowne staje się kupienie biletu lotniczego (w okazyjnej cenie!) i wylot na zakupy do USA. Może się okazać, że podróż i pobyt sfinansowane zostaną z różnicy w cenie samych produktów (zwłaszcza jeśli do sprzętu dorzucimy trochę ubrań). Ale to jest już temat na kompletnie inny artykuł   Oczywiście nie wyczerpałem tym artykułem tematu zakupów w Internecie, więc jeśli macie dodatkowe pomysły i sposoby, to koniecznie podzielcie się nimi w komentarzu. Na koniec jeszcze raz gorąco dziękuję wszystkim osobom, które odpowiedziały na moje pytanie na Facebooku i podzieliły się swoimi doświadczeniami z zakupów w Internecie. Dziękuję również Maćkowi z KodyRabatowe.pl, który odpowiedział na moją prośbę i zaaranżował przygotowanie infografiki z kalendarzem promocji. Dla ciekawskich: nasza współpraca zaistniała na zasadzie pełnej dobrowolności. Zero korzyści finansowych dla którejkolwiek ze stron. Mam nadzieję, że efekt w postaci fajnej oprawy graficznej artykułu, Wam się spodobał   Jeśli tak, to nie zapomnicie dać nam o tym znać w komentarzach   A i jeśli jeszcze mnie nie śledzisz na Twitterze, to zapraszam do powiedzenia mi tam “Cześć @szaffi – ten blog to dobra robota  ”. Dziękuję Ci za poświęcony czas, życzę miłego dnia i świetnego weekendu! Podziel się:FacebookGoogleLinkedInTwitterEmail Podobne artykuły: 7 zasad, które pomogą zachęcić rodzinę do oszczędzania Zarabianie na kontach w roku 2013 – które banki dadzą Ci premię? 17 sposobów na tanie podręczniki, czyli jak kupować z głową Karty lojalnościowe – czy warto z nich korzystać? Codzienne decyzje oszczędnościowe, czyli czy oszczędzanie jest trudne? 