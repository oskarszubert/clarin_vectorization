Wierzę, że większość z nas uwielbia kupować innym prezenty. Ale wielu z nas na nie nie stać. Wydajemy więcej niż powinniśmy. Dzisiaj krótki przewodnik, jak ograniczyć koszty prezentów, nie zmniejszając jednocześnie radości z ich dawania i otrzymywania. Jesteśmy w przededniu najgorętszego miesiąca roku, w którym zazwyczaj puszczają nam hamulce. Niektórzy w grudniu wydadzą tyle pieniędzy, że odbijać im się to będzie czkawką nawet do wakacji. Podwyższone koszty świątecznego biesiadowania i wydatki na prezenty – to największe nieregularne wydatki w grudniu. Ale jeśli zapytałoby się nas czy cena stanowi o wartości prezentu, to pewnie większość odpowiedziałaby “nie”. I chcę Was dzisiaj przekonać, że na prezentach też można oszczędzać – i to bez zbędnych negatywnych emocji. Jeśli szukasz sposobów na redukcję wydatków na prezenty, a także inspiracji i ciekawych pomysłów na tanie a fajne obdarowywanie, to ten artykuł powinien Ci się spodobać   I mam nadzieję, że nieco pomoże Ci przetrwać bożonarodzeniową gorączkę zakupów.  O prezentach w radio Do napisania tego artykułu skłoniło mnie kilka powodów:  Po pierwsze: już jutro w amerykańskich sklepach zaczyna się Black Friday – chyba największe święto zakupowe w USA, w trakcie którego można również liczyć na dobre promocje cenowe. Po drugie: w Polsce także ostatnio pojawiło się kilka ciekawych propozycji oszczędzania na zakupach, które wymieniam poniżej. Po trzecie: do podjęcia tematu sprowokował mnie Tomasz Śliwiński z Radio PIN, który ponownie zaprosił mnie na najbliższy poniedziałek – 2 grudnia, na 13:00 do udziału w audycji, m.in. dotyczącej tego tematu. Jeśli chciałbyś usłyszeć mnie na żywo, to zapraszam w poniedziałek na stronę Radio PIN (można słuchać przez Internet).  Ten temat podzieliłem na dwie części. W publikowanej dzisiaj zamieszczam porady dotyczące ograniczania kosztów zakupu prezentów. W kolejnej części, którą zamieszczę w niedzielę, opiszę pomysły na niedrogie prezenty (mam nadzieję Was zainspirować), a także kilka dywagacji na temat tego, jak można tłumaczyć dzieciom to, że niekoniecznie Święty Mikołaj musi im przynieść to, czego oczekują. Jak ograniczyć koszty prezentów? Poniższa lista nie jest uporządkowana. Zawiera różne pomysły, które można stosować równolegle. I właśnie do takiej kreatywności Was zachęcam. Im więcej sposobów uda się Wam powiązać, tym większe oszczędności można osiągnąć.  Black Friday i inne promocje – są takie dni w Internecie, kiedy można liczyć na spore przeceny. Pisałem o tym w artykule o kuponach i kodach rabatowych, z których także warto przy tych okazjach korzystać. “Czarny piątek” będzie już jutro. A po nim “Cyber Monday”, który w tym roku także w Polsce jest dniem szczególnym… Dzień Darmowej Dostawy - wypada w tym roku 2 grudnia. W tym dniu wysyłka z ponad 2100 sklepów internetowych w Polsce nic nie kosztuje. Warto poświęcić weekend na zaplanowanie gwiazdkowych zakupów i w poniedziałek hurtem je zrealizować. Taki dzień w takiej skali jest tylko raz do roku. Zaplanuj ile pieniędzy przeznaczysz na prezenty – załóż jakąś konkretną, maksymalną kwotę, której nie chcesz przekroczyć. Na bieżąco kontroluj ile już wydałeś i nie przekraczaj założonego maksimum. Niestety większość z nas najpierw zaczyna zakupy, a potem – dopiero po świętach – jest zaskoczona tym, że znowu tak dużo poszło na zakupy. Nie dawajcie się zaskoczyć tym ile wydaliście. Usiądź z kartką i zaplanuj komu chcesz / musisz coś dać - zrób sobie listę i przy każdym imieniu napisz co możesz sprezentować i obok napisz ile Cię to będzie kosztować. Podsumuj wszystkie kwoty. Jeśli dobrze się czujesz z sumą, to po prostu idź na zakupy :). Takie planowanie zajmie Ci góra godzinkę. Pomyśl czy własnoręcznie wykonać prezenty – jeśli masz za mało pieniędzy, aby obdarować wszystkich, to bądź sprytny i pomyśl nad własnoręcznym wykonaniem prezentów. O tym piszę dalej. Wykorzystuj uzbierane punkty – sprawdź ile punktów uzbierałeś w różnych programach lojalnościowych i sprawdź na co możesz je wymienić. “Spalaj” punkty na święta. Unikaj sklepów – wiem, że to brzmi absurdalne, ale po prostu kupuj przez Internet. Nie stracisz czasu, nerwów, nie wydasz pieniędzy na paliwo do auta (o ile je posiadasz) i unikniesz spontanicznych zakupów (nie dasz się wciągnąć w sklepową grę). Jeśli już musisz jechać do centrum handlowego, to zaplanuj pobyt tam w taki sposób, by spędzić tam krótki okres czasu, np. na pół godziny przed zaplanowanym spotkaniem. Dzięki temu tylko wejdziesz, kupisz to co chcesz i wyjdziesz. Nie zostawiaj zakupów na ostatnią chwilę – nie dość, że przepłacisz, to jeszcze wydasz więcej niż planowałeś. Korzystaj z programów moneyback i premii od banków – skoro już wydajesz pieniądze, to rób to tak by część pieniędzy do Ciebie wróciła. Widziałem, że pojawiło się ostatnio kilka ciekawych opcji, np. możliwość uzyskania zwrotów za zakupy świąteczne na Allegro w ramach konta R-Allegro (o czym szeroko pisał blog LiveSmarter.pl), a także nowe opcje zwrotu pieniędzy za paliwo itp. – co opisywał blog APP Funds. Nie wyrzucaj paragonów – może się okazać, że ten kogo obdarowałeś, będzie chciał z jakichś powodów wymienić lub zwrócić prezent do sklepu. Zdarza się to szczególne przy nietrafionych prezentach. Zachowaj koniecznie paragon. Współdziel koszty wysyłki – jeśli nie załapiesz się na dzień darmowej dostawy, to próbuj się dogadać ze znajomymi. Grudzień to czas wzmożonych zakupów w sklepach internetowych. Może się okazać, że kolega z sąsiedniego biurka też coś zamawia w Amazon.com. Podzielcie się kosztami wysyłki i zmniejszcie liczbę paczek   A skoro jesteśmy przy Amazonie: korzystaj z przedsprzedaży – jeśli polujesz na jakieś konkretne, nowe produkty, to nie wiem czy wiesz jak działa system przedsprzedaży na Amazonie. Cena za którą zamawiasz produkt w przedsprzedaży jest… najwyższą ceną jaką możesz za niego zapłacić. Ale równie dobrze możesz zapłacić niższą. Amazon organizuje promocje cenowe i przy przedsprzedażach jest taka reguła, że produkt wysyłany jest do Ciebie w najniższej cenie, która pojawiła się w serwisie pomiędzy datą Twojego zamówienia a premierą produktu. Przykładowo: jeśli książkę zamawiałeś za 15 USD w przedsprzedaży, ale Amazon jeszcze przed jej premierą zrobił 3-dniową promocję, gdy kosztowała ona 10 USD, to w momencie wysyłki produktu zapłacisz za niego 10 USD. Tak to przynajmniej działało przy kilku przedsprzedażach, z których korzystałem Kupuj na wyprzedażach przez cały rok - to w zasadzie powinna być jedna z pierwszych wskazówek: sezon zakupu podarunków warto zacząć… od razu po Nowym Roku i stopniowo uzupełniać swoje zapasy prezentów kupując je wyłącznie w okazyjnych cenach. Kompletuj większe zamówienia - po to by “dobić” do opcji darmowej wysyłki. Przeczytaj warunki zamawiania w danym sklepie i zobacz, jaką kwotę musisz przekroczyć, by nie zapłacić za transport. Śledź ulubione firmy na Facebooku – wiele promocji cenowych oraz kodów rabatowych udostępnianych jest na Facebooku. Przykładowo: jeśli planujesz zakup produktów Samsunga, to koniecznie polub ich fanpage   Korzystaj z porównywarek cen - pisałem już o nich w artykule o obniżaniu kosztów zakupów w Internecie, ale doskonale przydają się one także podczas wizyt w tradycyjnych sklepach. Sprawdzenie ceny na telefonie zajmuje chwilkę, a jednocześnie zobaczenie w Internecie niższej ceny produktu, na który “ostrzymy sobie zęby”, jest całkiem skutecznym hamulcem przed zakupem w sklepie. Umówcie się z rodziną, że kupujcie prezenty tylko dla dzieci – dosyć radykalne rozwiązanie, ale w niektórych sytuacjach konieczne. A poniżej przeczytasz, co możesz dać niskim kosztem. Umówcie się z rodziną, że każdy dorosły dostaje po jednym prezencie – zamiast w formule “każdy dla każdego” umówcie się, że konkretne osoby kupią prezent dla konkretnej innej osoby (możecie nawet losować kto dla kogo). Wtedy można kupić jeden konkretny prezent, a nie wiele tańszych. Każdy z dorosłych może wytypować własne, dwie propozycje tego co chciałby otrzymać. Kupujący sam wybiera żeby była niespodzianka. Ryzyko nietrafionych prezentów = zero. Ustalcie w rodzinie limit na cenę pojedynczego prezentu – to pozwoli Wam nie szaleć. A przy okazji: kwotę tą warto dobrać adekwatnie do możliwości finansowych najuboższego z darczyńców. I na koniec jeszcze mała wskazówka: warto zrobić swoją listę prezentów, które sami chcielibyśmy otrzymać. Przyda Ci się, gdy ktoś zapyta Cię “co Ci kupić?”. Będziesz miał gotową odpowiedź – najlepiej w różnych przedziałach cenowych. Ile planujesz wydać w tym roku na prezenty? Mam nadzieję, że Cię zmotywowałem do zastanowienia i przemyślenia wysokości tegorocznego budżetu na prezenty   A swoją drogą to ciekawy jestem ile planujesz na nie wydać. Jaka to będzie kwota? “Strzel” w komentarzu… a po Świętach sprawdzisz, czy bardzo się pomyliłaś / pomyliłeś Dziękuję Ci za czas spędzony na lekturze tego artykułu i życzę Ci świetnych, okazyjnych i udanych zakupów. Miłego dnia! Podziel się:FacebookGoogleLinkedInTwitterEmail Podobne artykuły: 17 sposobów na tanie podręczniki, czyli jak kupować z głową Mądre oszczędzanie, czyli jak kupować to samo wydając mniej – relacja ze szkolenia Koszty życia: ile wydajemy na leki i opiekę zdrowotną Oszczędzanie wody: ile można zaoszczędzić na prysznicu? Ile pieniędzy daje oszczędzanie? czyli mój występ gościnny 