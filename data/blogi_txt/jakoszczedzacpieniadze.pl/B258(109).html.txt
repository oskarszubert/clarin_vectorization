“Od dłuższego czasu szukam jakiegoś wzoru, którym mógłbym w łatwy sposób obliczyć czy korzystniejszy jest zakup na raty czy za gotowkę…” – takie pytanie dotarło dzisiaj do mnie mailem od Roberta. W dalszej części maila Robert prosi mnie o zweryfikowanie czy korzystniejsze będzie zakupienie produktu za gotówkę, czy korzystając z 24 rat oprocentowanych na 0%. Odpowiedź wydaje się być oczywista, ale zdecydowałem, że w celach edukacyjnych “rozpracuję” ten przykład na blogu. Udostępniłem także gotowego Excela, który pomoże Wam policzyć ile zyskujecie lub tracicie na ratach. Jednocześnie oficjalnie inauguruję w ten sposób cykl Q A (od angielskiego Questions and Answers), czyli odpowiedzi na Wasze pytania.  Problem matematyczno-ekonomiczny Właśnie taki temat miał e-mail Roberta. A oto jego pełna treść: Witaj, Z uwagi na to jakiego bloga prowadzisz, być może będziesz umiał mi pomóc na co bardzo liczę Mam następujący problem: od dłuższego czasu szukam jaskiegoś wzoru, którym mógłbym w łatwy sposób obliczyć czy korzystniejszy jest zakup na raty czy za gotówkę. Zrobiłem następujące założenia początkowe:  Chcę dokonać zakupu (np. sprzętu RTV) za kwotę 1000 zł. Dysponuję kontem bankowym na którym mam zdeponowane 10.000 zł  Czy korzystniejsze w okresie 2 lat będzie dla niego kupno:  za 24 raty oprocentowane 0% za gotówkę  przy założeniu że oprocentowanie konta wynosi 5% w skali roku, a kapitalizacja odsetek jest dokonywana co miesiąc. Próbowałem to liczyć “na piechotę” ale wychodziły mi dziwne rzeczy, tzn. wniosek co jest korzystniejsze był zależny od wysokości środków zdeponowanych na lokacie, inny będzie dla założonych początkowo 10 tys, a inny dla kwoty wyższej np. 30 tys. Jeśli miałbyś wolna chwile i mógł mi coś doradzić w tej kwestii to będę bardzo wdzięczny   pozdrowienia, Robert. Lepsze raty 0% czy pozbycie się gotówki? No i jak myślicie? Lepiej pozbyć się od razu gotówki czy pozbywać się jej stopniowo przez 24 miesiące, nie płacąc przy tym żadnych odsetek (Robert pyta o raty 0%)? Z perspektywy finansowej odpowiedź wydaje się być oczywista: lepiej wejść w raty i płacić stopniowo, a “przytrzymane” w ten sposób pieniądze zmusić do wypracowywania dla nas odsetek. Ile można w ten sposób zarobić? I czy na pewno zarabiamy? O to właśnie pyta Robert. Żeby dobrze policzyć skalę oszczędności można skorzystać z Excela lub kalkulatora finansowego. Dokładne wyliczenie znajdziecie w załączonym arkuszu kalkulacyjnym. Komórki zaznaczone w nim na żółto możecie modyfikować (cena produktu kupowanego na raty 0%, ilość miesięcznych rat, kwota, którą macie na koncie oraz oprocentowanie tego konta). Ja wstawiłem do Excela liczby przesłane mi przez Roberta. Funkcją, która pomoże nam policzyć ile pieniędzy zostanie Robertowi w kieszeni (na ROR), jest FV, czyli inaczej przyszła wartość inwestycji (skrót od Future Value). To właśnie ta funkcja “zaszyta” jest w komórkach C18, E18 i G18 załączonego arkusza. To jest Robercie wzór którego poszukujesz    Pobierz załączniki do artykułu:  Kalkulacja: Zakup na raty czy gotówką – plik Excel 2010 Kalkulacja: Zakup na raty czy gotówką – plik Excel 2003 Jak dojść do konstruktywnych wniosków? Żeby policzyć skalę oszczędności, musimy porównać zakup za gotówkę do zakupu rozłożonego na raty. Mamy tu do czynienia z trzema możliwymi sytuacjami:  Wariant I – Robert decyduje się kupić produkt na raty. Oznacza to, że na jego koncie nadal znajduje się 10 000 zł, które procentuje co miesiąc (1/12 odsetek rocznych w wysokości 5%). Czyli co miesiąc przybywa odsetek, ale jednocześnie co miesiąc trzeba płacić ratę za zakupiony produkt. Jeśli produkt nabywany jest w ratach oprocentowanych na 0%, to de facto Robert spłacać będzie 1/24 ceny co miesiąc przez dwa lata, czyli kwotę ok. 41,67 zł / m-c. Wariant II – Robert kupuje produkt za gotówkę. W tym przypadki Robert wydaje pieniądze jednorazowo i na jego koncie zostaje tylko 9000 zł. Ta kwota procentuje co miesiąc i całe odsetki zostają do dyspozycji Roberta. Rat nie musi w ogóle płacić – bo zakup sfinansował gotówką. Wariant III – ile odsetek miałby Robert, gdyby w ogóle nie zakupił produktu – ten wariant zamieściłem czysto poglądowo żeby pokazać ile pieniędzy Robert “traci” kupując produkt, czyli co byłoby, gdyby przez cały okres na koncie Roberta procentowało 10 000 zł bez jednoczesnego potrącania co miesiąc rat.  W każdym z tych wariantów przedstawiam jaką kwotą na koncie ROR dysponować będzie Robert po upływie 24 miesięcy oraz jaka jest jego korzyść finansowa – ile odsetek otrzymał sumarycznie przez ten okres. Dla uproszczenia kalkulacji przyjąłem następujące założenia:  Odsetki miesięczne pozostają na koncie (nie są wypłacane), dzięki czemu w każdym kolejnym miesiącu oprocentowany jest kapitał początkowy i zgromadzone odsetki (tzw. procent składany). Nie uwzględniam w obliczeniach podatku “Belki”. Nie uwzględniam inflacji.  Raty 0% finansowo zawsze są lepsze niż wydanie gotówki    Przy podanych przez Roberta parametrach mamy dosyć ciekawe efekty. Widać, że w wariancie I (zakup na raty) kwota kapitału, który Robert dysponuje na koncie nie ulegnie po 24 miesiącach zmianie. Robert nadal będzie miał 10 000 zł, gdyż kwoty miesięcznych odsetek równe są wysokości płaconej co miesiąc raty. Czyli efektywnie wychodzi na to, że nie wykładając ani złotówki z własnej kieszeni, Robert zakupił produkt za 1000 zł na raty. Można uznać, że w wariancie tym uzyskał odsetki w wysokości 1000 zł, za które sfinansował zakup. W drugim wariancie (zakup za gotówkę) nie jest już tak różowo. Przez to, że Robert pozbył się tysiąca złotych gotówką, to na jego koncie pracowała mniejsza kwota. Spowodowało to, że odsetki przez 24 miesiące są niższe i wynoszą “tylko” 944,47 zł. Efektywnie wydatek gotówkowy był więc droższy o 55,53 zł, czyli różnicę w wysokości odsetek na wariancie I i II. Wniosek: z finansowego punktu widzenia zakupy na raty 0% są uzasadnione zawsze, gdy nasze pieniądze mogą pracować na lokatach oprocentowanych wyżej niż 0%   Wspominałem na początku artykułu, że tego typu analizy można szybko wykonywać na kalkulatorze finansowym. Poniżej przedstawiam przykład wyglądu takiego kalkulatora oraz obliczeń, które pomaga robić. Na pierwszym ekranie widać wartość FV przy zadanych parametrach: wróci do nas 10 000 zł (FV), przy spłacie 41,67 zł raty (PMT), kapitale początkowym 10 000 zł (PV), oprocentowaniu 5% rocznie (I/YR) oraz 24 ratach miesięcznych (N).  Dodatkowo możemy zobaczyć szczegółowy harmonogram spłat – wysokość dopisywanych co miesiąc odsetek oraz odliczanych kosztów rat. Zachęcam Was gorąco do zaprzyjaźnienia się z kalkulatorem finansowym. Ja korzystam z aplikacji 10bii Financial Calc na iPhone. Planuje zamieścić kiedyś na blogu kilka lekcji dotyczących obsługi takiego kalkulatora    Plusy i minusy zakupów na raty 0% Ale dla równowagi dodam, że nie zawsze warto kupować na raty. Zastanówmy się chwilę nad plusami i minusami zakupów na raty 0%. Plusy: Korzyść finansowa Budowanie dobrej historii kredytowej i podwyższanie naszej oceny w BIK (Biurze Informacji Kredytowej), co bardzo przydaje się jeśli planujecie wzięcie kredytu, np. hipotecznego Komfort dysponowania gotówką – szczególnie jeśli zakup jest na większą kwotę Brak jednorazowego, dużego obciążenia budżetu domowego  Minusy:  Problem natury mentalnej “mam dług” – wpojono nam, że długi i kredyty są złe i odczuwamy dyskomfort psychiczny będąc zadłużonymi Konieczność pilnowania terminów spłat rat Czasochłonność obsługi rat – koszt czasu, który na to przeznaczymy, może być wyższy niż oszczędności finansowe. O koszcie czasu pisałem szczegółowo w artykule “Ile kosztuje czas? – czyli o efektywnym zarządzaniu czasem“ Ukryte koszty - rzadko kiedy raty 0% są stuprocentowo bezkosztowymi ratami. Czasami trzeba dokupić ubezpieczenie, a czasami pojawiają się inne opłaty. Zanim przystąpisz do systemu ratalnego – dokładnie zapoznaj się z warunkami. Brak rabatów – przy zakupie za gotówkę zawsze możesz się potargować o cenę. Jeśli kupujesz w systemie ratalnym, to zazwyczaj obowiązywać Cię będzie cena “z metki” i niewiele da się z tym zrobić. Zadawajcie pytania   Dziękuję Ci Robercie za pytanie zmuszające mnie do konkretnej odpowiedzi   Jednocześnie zachęcam Was do zadawania pytań dotyczących oszczędzania i związanych z nim finansów. Jeśli uznam, że z odpowiedzi na pytanie może skorzystać więcej osób, to będę publikował je na blogu. Jeśli macie jakieś dodatkowe porady dla Roberta, to zachęcam Was do komentowania. Z góry dziękuję za wszelką konstruktywną krytykę i dziękuję za uwagę   Nieustannie zachęcam do zapisania się na mój newsletter oraz polubienia blogu na Facebooku i Google+. A już jutro – 31 października – obchodzimy Światowy Dzień Oszczędzania. Czy z tej okazji przewidujesz jakieś mocne, oszczędnościowe postanowienia? Zachęcam Cię do podzielenia się nimi w komentarzu! Życzę Ci miłego wieczora/dnia/nocy – kiedykolwiek czytasz ten wpis   Podziel się:FacebookGoogleLinkedInTwitterEmail 