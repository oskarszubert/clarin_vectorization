Jeśli chcesz panować nad swoimi finansami, ale nie wiesz od czego zacząć, to trafiłeś w dobre miejsce. Usiądź wygodnie, weź kawkę (lub inny napój) i zanurz się w lekturze tego artykułu. Jest to długi wstęp do cyklu artykułów “Zaplanuj budżet domowy”. Cykl ten składać się będzie z dziewięciu artykułów, które wymieniam na końcu tego wpisu. Wierzę, że po jego przeczytaniu i wdrożeniu moich porad w życie, będziesz miał pełną kontrolę nad swoimi przychodami, wydatkami i gotowy plan pomnażania swoich oszczędności (lub redukowania długów).  Na wstępie chcę zaznaczyć, że istnieją różne szkoły oszczędzania. W Internecie możesz przeczytać wiele prostych recept, np. “odkładaj co miesiąc 10% swojego wynagrodzenia”. Chociaż taka metoda zdaje egzamin, to nie daje ona jednak czegoś co nazywam pewnością finansową. Samo odkładanie części wynagrodzenia nie daje Ci szansy poznania co składa się na Twoje koszty, nie daje możliwości świadomego decydowania, które koszty trzeba zredukować, a które mogą lub muszą pozostać na obecnym poziomie. Odkładanie pieniędzy jest ważne, ale równie ważne jest zaplanowanie celu oszczędzania i wytyczenie finansowego planu działania. Każda podróż zaczyna się od pierwszego kroku. A jak już będziesz szedł, to w końcu przejdziesz do biegu i trudno Cię będzie zatrzymać. I tego właśnie Ci życzę mając nadzieję, że nie czytasz tego tekstu “do poduszki” i wytrwasz do końca Emerytura przed 50-tką Wszyscy chcemy być bogaci, dorabiać się przez całe życie i w wieku około 67 lat, kiedy już przejdziemy na emeryturę, cieszyć się życiem. Wielu z nas wierzy, że gdy zakończymy pracę, to otrzymywać będziemy emeryturę, która pozwoli nam na spokojne przeżycie do końca życia. Z ręką na sercu odpowiedz sobie – czy wierzysz, że ktokolwiek poza Tobą samym zadba o Ciebie finansowo na emeryturze? Nawet jeśli w to wierzysz, to zastanów się proszę jak się będziesz czuć mając 67 lat. Czy będziesz na tyle sprawny fizycznie i psychicznie by skutecznie korzystać z czasu bez pracy? Co będziesz robić w tym czasie? Spróbuj to sobie wyobrazić. Ja jestem przekonany, że emerytura w okolicy 70-tki to niestety zbyt późno. Nie tylko ze względu na mnie, ale ze względu na moją rodzinę. Czy wszyscy dożyjemy tego wieku by móc wspólnie spędzać czas? Czy moje dzieci, którym teraz poświęcam za mało czasu, będą w ogóle zainteresowane utrzymywaniem kontaktu ze starszym panem? Czy nie będę zbyt schorowany, obolały i zmęczony życiem, by móc czerpać z niego przyjemność i cieszyć się wolnym czasem? Odpowiedzi na te pytania mogą być smutne, ale taki smutny scenariusz wygląda wysoce realistycznie. Nie mam również złudzeń, że polski system emerytalny zmierza w bliżej nieokreślonym kierunku. Wiem, że wystarczy kilka prostych decyzji administracyjnych, np. zamrożenie waloryzacji rent i emerytur, podwyższenie wieku emerytalnego, centralna redukcja emerytur o 50% itp. Bez względu jak to nazwiemy, to istnieje całkiem spora szansa, że tego typu decyzje będą za kilkanaście lub kilkadziesiąt lat w pełni uzasadnione ekonomicznie. I jakkolwiek bym się nie zżymał i nie próbował sobie przypomnieć ile pieniędzy znalazło się w ZUS na moim koncie emerytalnym, to mój wpływ na zmianę takich administracyjnych decyzji będzie bliski zeru. A może wierzycie w II filar ubezpieczeń? Przez ostatnie 12 lat pracy, na moje konto emerytalne OFE, wpłynęło łącznie 31 018,23 zł wpłaconych przez moich pracodawców (z czego około połowa tej kwoty czyli 15 716,08 zł, wpłynęła do końca 2003 roku, czyli 10 lat temu). Dzisiaj moje jednostki uczestnictwa warte są “aż”… 54 030,62 zł. Moje przeciętne inwestycje osiągały lepsze stopy zwrotu. Czy mnie to martwi? Nie do końca. Po prostu nie mam złudzeń. Zakładam, że nie otrzymam sensownej emerytury i będę musiał żyć wyłącznie z tych środków, które sam zgromadzę. Wiem, że im ciężej będę pracował teraz, tym wcześniej będę mógł zebrać kapitał potrzebny do zakończenia “kariery zawodowej”. Być może będę musiał pracować do 70-tki, ale tak naprawdę moim celem jest osiągnięcie niezależności finansowej (wolę ten termin od wolności finansowej, która wydaje mi się być strasznie górnolotnym hasłem) w wieku 50 lat. Planowałem, że nastąpi to już w okolicach 40-tki, ale popełniłem zbyt wiele błędów i zaniechań. Uczciwie mówiąc, będąc w dosyć komfortowej sytuacji zawodowej, unikałem martwienia się o przyszłość. W zbyt małym stopniu korzystałem także z dostępnej wiedzy na ten temat. Wolność finansowa Kiedy osiągnę pełną niezależność finansową? Wtedy, gdy moje comiesięczne przychody z wszelkiej działalności nie związanej z pracą przekroczą moje comiesięczne koszty. Jeśli to się stanie, to będę mógł przestać pracować i jednocześnie utrzymać obecną stopę życiową. Ile pieniędzy potrzebuję co miesiąc? To zdradzę w szczegółach w kolejnej części tego cyklu, w którym omawiać będę temat tworzenia osobistego zestawienia finansowego oraz wyliczania własnej wartości netto. Jeśli czytałeś mój gościnny wpis na blogu “Racjonalne oszczędzanie” to już wiesz, że stałe koszty miesięczne mojej rodziny wynoszą 11 546 zł. Gdy wyłączymy z tego kredyt, którego rata wynosi obecnie 5215 zł (i który zamierzam spłacić przed 50-tką), to stałe koszty wyniosą 6331 zł. Uwzględniając koszty ponoszone nieregularnie, czułbym się bezpiecznie, gdyby pasywny przychód mojej rodziny wynosił 10 000 zł / m-c. Jak zdobyć tyle pieniędzy nie pracując (czytaj: uzyskiwać regularne przychody bez konieczności pracy – czyli wymieniania swojego czasu na pieniądze)? Najlepszym sposobem jest wygrana w Lotto, ale jakoś tak się składa, że nigdy jeszcze nie miałem kompletu liczb “pewniaków”. Wiem jednak ile muszę z grubsza wygrać   Minimalna wygrana w “Lotto” w wysokości 2 mln zł, pracująca na lokacie 7% w skali roku, po uwzględnieniu podatku “Belki”, dałaby mi miesięcznie ok. 9700 zł odsetek. Ale niestety rachunek ten nie uwzględnia inflacji i stopniowego spadku siły nabywczej pieniądza w czasie. Z czego jeszcze poza odsetkami od lokat bankowych mógłbym uzyskiwać dochód pasywny? Dawno, dawno temu zdarzyło mi się napisać książkę o “Windows 95″   Książkę pisałem około trzech miesięcy. A zarabiała ona dla mnie tantiemy (wynagrodzenie dla autora) przez ponad dwa lata. Pamiętam, że było to bardzo miłe wiedzieć, że nie wykonując żadnej dodatkowej pracy, mogę liczyć na sowity przelew z wydawnictwa raz na kwartał. Wtedy były to dla mnie naprawdę duże pieniądze (bo książki świetnie się sprzedawały). Innym źródłem takiego przychodu, są dla mnie wpływy z wynajmu mieszkania. Mogłyby to być także dywidendy, dochody z inwestycji, premie przyznawane przez banki, np. “cash back” czyli zwrot części kosztów poniesionych przy płatnościach kartami płatniczymi, a także dochody z działalności w Internecie (np. zarabianie na reklamach, programach partnerskich itp.). Dlaczego nie oszczędzamy – przeszkody w oszczędzaniu Czy mam duże szanse na szybkie dojście do wolności finansowej? Na pewno byłoby mi łatwiej, gdyby moje koszty były niższe niż wymienione 10 000 zł / m-c. Gdyby moja rodzina potrafiła przeżyć za 1500 zł / m-c, to pewnie już teraz mógłbym przestać pracować   Już teraz uzyskuję bowiem wyższe przychody z najmu. Nie jest moim celem życie za 1500 zł / m-c, ale zależy mi na zbliżaniu się do niezależności finansowej w maksymalnie szybkim tempie. To znaczy, że z jednej strony chcę zwiększać nasz przychód pasywny, a z drugiej strony redukować koszty. Wprowadzanie oszczędności pozwala mi zbliżać się do tego celu, ale jednocześnie daje mi dobre samopoczucie, że nie marnuję ciężko zarobionych pieniędzy i że każdą zaoszczędzoną złotówkę mogę przekuwać na inwestycje zabezpieczające przyszłość naszej rodziny. Ale oszczędzać nie jest łatwo. Już trochę o tym pisałem w artykule “Budżet domowy – czyli jak zacząć oszczędzanie pieniędzy“. Czyha na nas wiele przeszkód:  “Dlaczego mam sobie odmawiać?” “Nie stać Cię na to? Myślałem, że taka śmieszna kwota nie jest dla Ciebie problemem” “Tyle pracowałem, to należą mi się porządne wakacje” – najlepiej zagraniczne, z gwarantowanym słońcem i w dobrym hotelu. To nic, że być może trzeba je będzie spłacać przez kilka lat. “Tylko chwilowo brak mi pieniędzy. Ale nie ma problemu – wezmę pożyczkę” “TV musi mieć co najmniej 60 cali” “Dobre wino musi kosztować” – a swoją drogą czy to nie ciekawe, że wyznacznikiem smaku dla niektórych jest cena? “Pora wymienić tego 5-letniego “żęcha” – bo przecież tak stare auto nie nadaje się już do jazdy, prawda? “Od jednej kawy w Coffee Heaven nie zbiednieję” – acha, ale jedna duża kawa za 14,90 zł w dzień roboczy, to 298 zł miesięcznie “Kocham moje dziecko – dlaczego miałbym go nie rozpieszczać?”  Listę wymówek, dlaczego nie oszczędzamy, można ciągnąć jeszcze długo. Na to nakłada się jeszcze jeden bardzo istotny problem – edukacja finansowa praktycznie nie istnieje. Dzieci w szkole nie dowiadują się, że, aby coś kupić, trzeba na to zapracować. Nie dowiadują się, że pieniądze można zdobywać na wiele sposobów. Nikt nas nie uczy, że są złe i dobre kredyty, jaki jest wachlarz sposobów inwestowania i pomnażania majątku, że ryzyko to rzecz mierzalna itp. Wiedzę tę musimy zdobywać sami, niejednokrotnie ucząc się na własnych błędach. Ludzie oszczędni bywają też przedmiotem żartów. Pamiętacie z telewizji sugestie kto kupuje w Biedronce? Często przypina się im też łatkę “skner”. Oszczędzanie nie jest modne. Przecież prawdziwi dżentelmeni nie rozmawiają o pieniądzach   Ja w domyśle dodaję: “nie rozmawiają, bo często nie mają o czym rozmawiać – każdy grosz idzie na spłatę kredytów”. Jak wykształcić w sobie nawyk oszczędzania? Nie mam uniwersalnej recepty na to jak wykształcić w sobie nawyk oszczędzania. Każdego motywuje co innego. Wiem jednak co mi pomogło. Moi rodzice, chyba już od pierwszej/drugiej klasy podstawówki, zaczęli mi płacić “kieszonkowe”. Pamiętam, że było ono małe. Koledzy dostawali więcej. Wtedy czułem się pokrzywdzony. Po co mi były te drobniaki, które nie wystarczały na nic “sensownego”? Jednocześnie Tata zmuszał mnie do prowadzenia zeszyciku przychodów i kosztów. W przychodach wpisywałem kieszonkowe (i długo był to jedyny przychód), kwoty prezentów finansowych, a z czasem także wygrane z zakładów z Mamą   Zazwyczaj zakładałem się z Mamą o kilka złotych (ówczesnych), gdy wiedziałem, że wygram. Można powiedzieć, że była to moja pierwsza forma zarabiania na know-how   Ale nie było łatwo. Mama przepytywała mnie z tabliczki mnożenia. Za każdą złą odpowiedź sypały się karne opłaty. Drobne kwoty, ale przy mojej niewiedzy i ówczesnej niechęci do nauki – wpędziły mnie w długi na kilka miesięcy. Przez pewien czas każde kolejne kieszonkowe szło na spłatę zadłużenia u Mamy. Dzisiaj jestem bardzo wdzięczny Rodzicom za te banalne, wpojone mi podstawy zarządzania finansami. Dzięki zeszycikowi nauczyłem się kilku podstawowych zasad:  O przychody znacznie trudniej niż o wydatki. Potrafiłem przeliczyć ile miesięcy muszę oszczędzać, by kupić droższą rzecz. Zauważyłem, że pomimo skrupulatności w spisywaniu wydatków, czasami pojawia się manko – czyli rozbieżność między tym co powinniśmy mieć, a tym co mamy. Kasa rozchodzi się w sposób niekontrolowany. Nabrałem przekonania, że z “zasiłku rodzinnego”, jakim było kieszonkowe, to długo nie pociągnę i muszę postarać się dodatkowe przychody    Nauczyłem się też podstaw szukania okazji do zarobku. Wtedy oznaczało to dla mnie nie mniej i nie więcej niż zbieranie makulatury i butelek, i oddawanie do punktów skupu. Dźwiganie paczek przez całe osiedle dało mi mocne przekonanie, że zarabiać muszę w inny sposób. Jednocześnie już w podstawówce przekonałem się, że zarabianie zazwyczaj nie przychodzi łatwo. Dzisiaj na co dzień pomaga mi głęboka świadomość wszystkich kosztów. Wiem ile co kosztuje w skali miesiąca i widzę jak codzienne decyzje wpływają na stan konta w ciągu miesiąca, kwartału i roku. Tak jak pisałem już na “Racjonalnym oszczędzaniu“, pomocne jest przeliczanie wydatków na coś co chcemy mieć. Mój Syn potrafi już sobie uzmysłowić, że nie-kupienie 10 razy loda pozwoli mu zaoszczędzić na mały zestaw LEGO (np. taki za 30 zł). Już sama świadomość zbliżania się do celu jest często wystarczającą nagrodą. Budżet domowy w ryzach Uważam jednak, że nic tak nie pomaga oszczędzać, jak odruch obronny po uświadomieniu sobie ile wydajemy, ile nam zostaje w kieszeni i jaką finansową przyszłość sobie szykujemy nieodpowiedzialnymi decyzjami zakupowymi   Dlatego zaplanowałem cykl artykułów, które pozwolą Ci nabrać nawyków w zakresie oszczędzania. Artykuły z tego cyklu przeplatane będą innymi, krótszymi wpisami na blogu przedstawiającymi proste sposoby oszczędzania. Cykl “Zaplanuj budżet domowy” składać się będzie z następujących artykułów (lista może być aktualizowana w zależności od Waszych komentarzy):  Emerytura przed 50-tką – niniejszy wstęp do tego cyklu. Jak przygotować swoje zestawienie finansowe- ten artykuł przedstawiać będzie sposób stworzenia własnego bilansu finansowego, określenia czy i jaką kwotę możesz co miesiąc odkładać, oraz jaka jest Twoja wartość netto. Otrzymasz także gotowy kalkulator w Excelu, który ułatwi Ci stworzenie takiego zestawienia. Jako wzór opublikuję także moje zestawienie finansowe.  Analiza: zestawienie finansowe Michała Jak policzyć swoją wartość netto?   Edukacja finansowa- chcę jej poświęcić oddzielny artykuł i przedstawić listę rekomendowanych przeze mnie źródeł, z których możesz czerpać wiedzę na temat oszczędzania, finansów, inwestowania, podejścia do pieniędzy. 36 blogów finansowych, które warto czytać 6 książek o finansach, które musisz przeczytać…   Jak rozpocząć spisywanie wydatków – bardzo obszerny temat, w którym spróbuję Ci przekazać moje najważniejsze doświadczenia i sposoby sprawnego spisywania wydatków w taki sposób byś mógł je także łatwo analizować. Lista kategorii wydatków – jak ją stworzyć i dlaczego w taki a nie inny sposób. Oczywiście możesz liczyć, że podsunę Ci “gotowiec”. Program do rejestrowania wydatków – omówię podstawowe z rozwiązań, ze szczególnym uwzględnieniem bezpłatnego Microsoft Money oraz usługi Kontomierz. Rejestrowanie zużycia mediów – jak to robić, żeby się nie narobić a zarobić   Stworzenie budżetu domowego i bieżąca kontrola kosztów – tu zaczniemy temat budżetowania i planowania przyszłych wydatków. Plan redukcji kosztów i długów – w ostatnim odcinku cyklu skupię się na tym, w jakiej kolejności należy spłacać długi oraz jak to robić w sposób zaplanowany.  Jeśli ta seria artykułów spotka się z Waszym zainteresowaniem, to chętnie będę kontynuował poszczególne wątki. W dalszej kolejności, po stworzeniu takich solidnych podstaw do oszczędzania, chciałbym przedstawić co można robić z zaoszczędzonymi pieniędzmi, aby zwiększać swoje bezpieczeństwo finansowe. Proszę Cię o opinię! Staram się, by to co piszę było dla Ciebie wartościowe i BARDZO BARDZO BARDZO zależy mi na Twojej opinii. Proszę Cię – wyraź ją   Niech to będzie nawet krótkie “Jest OK” albo “Rany, weź się lecz człowieku!”   Pomóżcie mi poprawić moje pisanie. Jeśli podoba Ci się to co piszę, to nie trzymaj tego dla siebie. Pomóż mi zwiększać moje dotarcie do innych osób, którym publikowane przeze mnie artykuły mogą pomóc zapanować nad finansami. Może jest wśród Twoich znajomych ktoś, komu warto podać adres http://jakoszczedzacpieniadze.pl. Może możesz ten adres wkleić na fejsie lub swoim blogu. Proszę Cię, kliknij “Lubię to” i daj mi dowód, że te kilka godzin poświęconych na napisanie tego artykułu, ma sens. Z góry Ci za to dziękuję i życzę Ci dobrego dnia   Szacunek, jeśli doczytałeś aż dotąd   Obrazek dzięki uprzejmości: 401(K) 2012 Podziel się:FacebookGoogleLinkedInTwitterEmail Podobne artykuły: Budżet domowy – czyli jak zacząć oszczędzanie pieniędzy 