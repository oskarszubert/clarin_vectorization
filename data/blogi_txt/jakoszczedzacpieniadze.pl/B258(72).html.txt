nju mobile dokłada do pieca! 19 zł/m-c zamiast 29 zł – tyle maksymalnie zapłaci się za nieograniczone rozmowy do wszystkich sieci komórkowych w ramach usługi “Do komórkowych za 19 zł”. Taki jestem ostatnio zapracowany, że przespałem aktualizację oferty nju mobile, marki działającej pod skrzydłami Orange. Znowu daje ona solidnego kopniaka konkurentom z korzyścią dla klientów (i tych nowych i starych)   Jeśli dzwonisz tylko na telefony komórkowe (we wszystkich polskich sieciach), to posiadając abonament zapłacisz za rozmowy maksymalnie 19 zł/m-c, a nie jak dotąd 29 zł/m-c. W moim przypadku, to mistrzowska obniżka! 10 zł/m-c = oszczędność 120 zł/rok. I jeszcze telefon Żony i telefon Mamy – w rodzinie zostanie trochę pieniędzy. I przy okazji wykorzystam to jako pretekst do podsumowania moich 7-miesięcznych doświadczeń z nju mobile i odpowiedzi na pytania dotyczące jakości usług tej sieci, które przesyłacie mi w mailach.  Aktualizacja oferty nju mobile Wierni Czytelnicy bloga wiedzą, że jestem fanem oferty nju mobile. O sposobach obniżenia i tak niskiego abonamentu pisałem już w maju 2013 – niedługo po pojawieniu się nju mobile na rynku. Niestety przeoczyłem najnowszą zmianę oferty tego operatora wprowadzoną od 1 stycznia 2014 (tak to jest jak się nie ogląda telewizji) – a jest ona naprawdę mistrzowska i warta odnotowania   Bardzo szczegółowo opisał ją Wolny na swoim blogu “Wolnym Być”. Pozornie oferta nju mobile zmieniała się od stycznia tylko nieznacznie, ale o tym za chwilę… Operator ma nisko ustawiony podstawowy abonament = 9 zł/m-c, ale finalna opłata miesięczna rośnie w miarę dzwonienia. Ma jednak stawki maksymalne na dzwonienie (29 zł/m-c), SMS- owanie (9 zł/m-c) i korzystanie z Internetu (19 zł/m-c). Jak łatwo policzyć za “nieograniczone wszystko” powinniśmy zapłacić 57 złotych. Pierwszy “patent oszczędnościowy” polega na mądrym korzystaniu z Internetu w telefonie (co opisywałem w moim poprzednim artykule). Zamiast 19 zł / m-c możemy równie dobrze zapłacić tylko 5 zł jeśli starcza nam 350 MB danych (mi tylko w jednym, wyjazdowym miesiącu nie starczyło) lub 7 zł za 700 MB. Co więcej te pakiety można aktywować kilkakrotnie w jednym okresie rozliczeniowym (według doniesień Czytelnika Malika – maksymalnie 5 pakietów w danym okresie). Minus jest tylko taki, że pakiet wygasa wraz z końcem tego okresu i pierwszego dnia kolejnego cyklu rozliczeniowego trzeba go aktywować ponownie. Drugi “patent oszczędnościowy” zaoferował nam właśnie nju mobile. Nowością jest rozbicie maksymalnej stawki za rozmowy telefoniczne na dwa składniki:  opłatę za połączenia na numery komórkowe w wysokości 19 zł/m-c opłatę za połączenia na numery stacjonarne w maksymalnej wysokości 10 zł/m-c  Co to daje? Osobom, które dużo dzwonią z komórki i na inne komórki i na numery stacjonarne, zmiana ta nie daje nic nowego. Nadal za nieograniczone rozmowy zapłacą łącznie 29 zł/m-c. Ale jeśli nie dzwoni się na stacjonarne (ja to robię baaardzo sporadycznie), to maksymalna opłata za nieograniczone rozmowy = 19 zł/m-c. Gdzie jest haczyk? No właśnie nie ma   Ale trzeba zrobić jedną rzecz:  trzeba wysłać SMS na numer 80113 o treści AKT. Taki SMS kosztuje tyle co standardowy SMS – więc to nasz jedyny koszt jest bezpłatny (sprawdzone!). Wysyła się go raz. Nie trzeba powtarzać tej operacji po zakończeniu cyklu rozliczeniowego. Taki sposób naliczania opłat przedłuża się automatycznie. Nie ma żadnej opłaty miesięcznej za korzystanie z tego sposobu rozliczania rozmów. Regulamin usługi “Do komórkowych za 19 zł” znajduje się tutaj. Usługa ta ma charakter promocyjny, ale nie wiadomo czy i kiedy się skończy    Rozliczanie rozmów według zasad “Do komórkowych za 19 zł” zaczyna swój bieg od kolejnego okresu rozliczeniowego. Po wysłaniu SMS aktywacyjnego dostaje się potwierdzenie zwrotne z informacją od jakiej daty będziemy mieć aktywny nowy sposób naliczania. Elegancko i przejrzyście I jeszcze jedno: podoba mi się, że nowa oferta dostępna jest i dla nowych i dla starych klientów abonamentowych. Szacunek! Lubię czuć się dopieszczony i autentycznie tak się czuję   Ile płacę za nieograniczone korzystanie z telefonu? W komentarzach pod artykułem ze 107 poradami dotyczącymi oszczędzania niektórzy z Czytelników podzielili się swoimi kosztami za telefon komórkowy. Śmignęła mi gdzieś kwota 160 zł/m-c. Mam nadzieję, że tym artykułem uda mi się przekonać kolejne osoby, że warto przyjrzeć się swoim kosztom telekomunikacyjnym. Po prostu szkoda przepłacać – zwłaszcza, że w domach mamy zazwyczaj więcej niż jeden abonament. Korzystając z nju mobile bez żadnego ograniczania się, powinienem płacić za telefonowanie, SMS-owanie i wystarczający mi Internet 29+9+5 = 43 zł lub 45 zł przy droższym pakiecie internetowym. Oczywiście ewentualne rozmowy na infolinie lub za granicę są dodatkowo płatne. A byłem przecież w ubiegłym roku na 5-tygodniowych wakacjach – część spędzona za granicą. Ile zapłaciłem w praktyce?  Łącznie przez 7 opłaconych okresów rozliczeniowych zapłaciłem 247,95 zł. Aktywnie korzystałem z telefonu od lipca 2013, czyli przez 6 miesięcy. Średnia wysokość opłat za ten okres = 41,33 zł brutto/m-c. I to uwzględniając najdroższy miesiąc z dzwonieniem w roamingu. To lubię   Co da mi zaktualizowana oferta nju mobile? W praktyce obniży moje koszty o dodatkowe od kilku do 10 zł/m-c. Toż to tak jakbym dostał rabat 20–25%   Moje bijatyki z nju mobile Dla jasności: chociaż do oferty cenowej nju mobile nastawiony jestem entuzjastycznie, to nie mogę powiedzieć, że przez te kilka miesięcy wszystko było absolutnie OK. W boju hartuje się stal Do nju przeniosłem już kilka numerów w rodzinie. Mam pozytywne i negatywne doświadczenia. Podsumuję najważniejsze z nich w punktach. Najpierw plusy:  Tania i z mojej perspektywy bezkonkurencyjna oferta dostępna dla każdego (nie wynegocjowana z operatorem, tylko tak po prostu dostępna). Łatwa do zrozumienia oferta. Zasięg nju mobile = zasięg Orange, który do tego został poprawiony w Warszawie w II połowie ubiegłego roku. Niestety ja w mieszkaniu mam bardzo słaby zasięg, ale to akurat wina konstrukcji mojego budynku (w zasadzie bunkier ;-)), a nie operatora. Umowa na czas nieokreślony z możliwością wypowiedzenia kiedy się chce – z zachowaniem jednego pełnego cyklu rozliczeniowego. Świetne wsparcie techniczne przez Internet (zawsze korzystam z czatu) oraz niezawodne, sprawne i pomyślne (jak na razie) rozpatrywanie reklamacji.  Minusy: Prowadząc działalność gospodarczą nie mam jak wrzucić telefonii abonamentowej w koszty. Oferta nju mobile przeznaczona jest bowiem dla klientów indywidualnych. Oczywiście można to obejść stosując ofertę prepaid i biorąc fakturę za każde doładowanie. Taka wystawiana jest przez firmę współpracującą z nju i obsługującą doładowania. Ale nie o to mi chodzi. Ja chcę mieć abonament na firmę. nju trapiły problemy wieku niemowlęcego – problematyczna aktywacja numerów na samym początku (potem już te problemy zostały rozwiązane), błędy w naliczaniu opłat za usługi itp. Przykładowo: jedna z moich reklamacji dotyczyła tego, że pomimo maksymalnej opłaty za SMS na poziomie 9 zł / m-c na jednej z faktur miałem kwotę ponad 11 zł. Reklamacja została rozpatrzona sprawnie, różnica zwrócona i już więcej nie miałem tego problemu. nju pozwala wyłączyć wszystkie usługi dodatkowe, np. zablokować możliwość wysyłania Premium SMS (te o podwyższonej płatności), jak również otrzymywanie spamu z firm organizujących konkursy itp. Ale “filtry” operatora czasami nie są szczelne. Syn i ja sporadycznie dostajemy SMS-y z informacjami “wygrałeś!” itp. pomimo, że sami nigdzie się nie rejestrowaliśmy. Złożyłem dwie takie reklamacje. Operator sprawnie przeprosił i w ramach rewanżu zasilił nam konta kwotami po 10 zł. Miło   Przez długi czas irytowały mnie SMS-y przypominające o konieczności zapłaty faktury przychodzące nawet wtedy, gdy płatności już dokonałem. Ostatnio jakby się to trochę uspokoiło i nie jestem “molestowany” przypomnieniami po już wykonanym przelewie. Jeśli mam się już do czegoś przyczepić, to napiszę, że nju mobile nie ma zasięgu w metrze warszawskim (w odróżnieniu od Play). Gdy w czerwcu wkładałem kartę SIM do mojego telefonu, to nie mogłem jeszcze w nju mobile zamówić karty nano SIM (taka najmniejsza, np. do iPhone 5). Obecnie przy składaniu zamówienia na kartę można wybrać kartę nano (bezpłatnie). Dodatkowo dotychczasowi klienci mogą zamówić wymianę karty na nano SIM, ale kosztuje to w takim przypadku 25 zł.  A propos reklamacji – możecie się zastanawiać czy opłaca się kłócić z operatorem czy jakimkolwiek innym dostawcą o 1 zł. Myśląc prostolinijnie – szkoda czasu. Ale ja mam jednak poczucie misji. Wierzę, że każda taka uzasadniona reklamacja pomaga operatorowi lub innemu dostawcy, wykryć kolejną lukę w działaniu ich systemów i że przyczyniam się w ten sposób do poprawienia tej usługi nie tylko dla mnie, ale dla wszystkich klientów. Poza tym wyrabiam sobie opinię o danym usługodawcy: uwzględni reklamację czy nie, na ile sprawnie odpowie, czy jest godzien tego bym był jego lojalnym klientem, czy lepiej uciec gdzie indziej? nju jak na razie zdaje u mnie ten egzamin na piątkę   A Ty co zrobisz? nju mobile ma program afiliacyjny, ale zdaję sobie sprawę, że ten artykuł może być odbierany jak “laurka”. I dlatego nie podpinam tu żadnych linków, które służyłyby mojemu zarabianiu na rejestracjach nowych klientów w nju mobile. Niech stracę   Ja po prostu jestem zadowolonym klientem, który dzieli się swoją opinią.  A jednak… Kilku z Was przysłało mi maile z prośbą żebym jednak udostępnił link afiliacyjny, bo chcecie mi dać zarobić. Nie będę się opierał   Artykuł napisałem jako zadowolony klient nju mobile, ale jeśli uznasz, że przydał Ci się on na tyle, że chcesz zamówić abonament nju mobile i jednocześnie chcesz mi dać zarobić, to możesz to zrobić klikając  TUTAJ . A ja bardzo Ci za to dziękuję    Ale mam do Ciebie jedną prośbę: bez względu na to, z usług którego operatora korzystasz i którego kiedyś wybierzesz – obiecaj mi, że przy najbliższym “końcu” Twojej umowy rzetelnie zastanowisz się nad obniżeniem kosztów telekomunikacyjnych. Najlepiej sprawdź już teraz kiedy kończy Ci się obecna umowa i wpisz sobie przypomnienie do kalendarza na datę dwa miesiące przed jej wygaśnięciem. Przegląd ofert jest w miarę szybki, swój numer można przenieść do innej sieci bez żadnych problemów, szkoda przepłacać. A jeśli dzisiaj płacisz np. 160 zł/m-c, a możesz płacić np. 40 zł/m-c, to w ciągu dwóch lat (tyle trwa typowa umowa z operatorem) wygospodarujesz 2880 zł. Wystarczy na najbardziej wypasioną komórkę i jeszcze coś zostanie. A o kupowaniu komórek też sobie kiedyś porozmawiamy, bo to oddzielny temat… A z ciekawości: ile płacicie w tej chwili za usługi swojego operatora, gdzie macie komórkę i jak nazywa się taryfa? Może jest coś lepszego od nju mobile tylko ja o tym nie wiem? Miłego weekendu   Podziel się:FacebookGoogleLinkedInTwitterEmail Podobne artykuły: nju mobile – sposób na tani abonament za komórkę Ile pieniędzy daje oszczędzanie? czyli mój występ gościnny 