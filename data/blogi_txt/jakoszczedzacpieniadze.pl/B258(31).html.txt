Pochorowałem się tak, że musiałem sięgnąć po leki. To, że leki nie są tanie – to wszyscy wiemy. Z bolącym gardłem zacząłem się zastanawiać ile tak naprawdę nasza rodzina wydaje na leki i szeroko rozumianą opiekę zdrowotną. I chciałem koniecznie dowiedzieć się jak wypadamy na tle “statystycznego Polaka”. Z tego artykułu dowiesz się dokładnie ile nasza rodzina wydała na leczenie na przestrzeni ostatnich 12 lat i… sam będziesz mógł wywnioskować dlaczego o zdrowie warto dbać. Zanim przejdziesz dalej zastanów się – czy kwota 24 zł dziennie wydawana na szeroko pojęte leczenie, to dużo czy mało? Ja uważam, że to bardzo dużo – zwłaszcza, że raczej nie chorujemy. A tyle właśnie średnio wydawaliśmy codziennie przez ostatnie 12 lat.  Choroba czasem kładzie twardzieli   Jak zauważyliście zacichłem na długi jak na mnie czas. Od ponad tygodnia nie było żadnego artykułu na blogu. Powody ciszy były dwa: obsługa pewnej inwestycji (o której napiszę już wkrótce) oraz choroba, która dopadła mnie przed zeszłym weekendem i trzymała od piątku do poniedziałku. Później nastąpił już tylko efekt domina… ogólne osłabienie oraz zaległości z kilku dni na wszystkich frontach skutecznie skomplikowały mój kalendarz blogowych publikacji. Swoją drogą z ciekawością obserwowałem, jak moja cisza przekłada się na statystyki oglądalności bloga. Ostatni wpis pojawił się na blogu 30 listopada. Od tamtego czasu ruch z dnia na dzień stopniowo spadał. No ale już jestem i mam nadzieję szybko nadrobić straty Ile Polak wydaje na leki i leczenie? W 2011 roku przeciętny Polak wydawał z własnej kieszeni na leczenie i leki 51 złotych miesięcznie, czyli 612 złotych rocznie – wynika z obliczeń “Dziennika Gazety Prawnej” dokonanych na podstawie danych GUS o sytuacji gospodarstw domowych. To o 6,3 procent więcej niż w 2010 roku i o ponad 40 procent więcej niż w 2005 roku. Statystyczna czteroosobowa rodzina przeznacza rocznie na swoje zdrowie niemal 2,5 tys. zł. To oczywiście średnia krajowa, bo dokładne wyliczenia pokazują duże dysproporcje w wydatkach pomiędzy poszczególnymi grupami. Na przykład czteroosobowe gospodarstwo domowe rolników poświęcało w ubiegłym roku na ten cel średnio 1305 zł, podczas gdy dwuosobowe gospodarstwo emerytów – aż 2,2 tys. zł. W sumie w całym ubiegłym roku Polacy wydali na prywatne leczenie 23,2 mld zł – o niemal 10 mld zł więcej niż w roku 2003 i o 1,4 mld zł więcej niż w roku 2010. Moja kategoryzacja wydatków na leczenie Zanim przejdę do konkretnych kwot, które nasza rodzina wydaje na opiekę zdrowotną, to napiszę Wam pokrótce, w jaki sposób kategoryzuję te wydatki. Jak już wiecie w Microsoft Money stosuję dwupoziomową kategoryzację i w tym przypadku przedstawia się ona następująco:  Opieka zdrowotna : Badania – opłaty za wszystkie badania, za które przyszło nam zapłacić Opieka zdrowotna : Dentysta – ta pozycja jest oczywista, ale jak zaczynałem spisywanie wydatków, to wydatki na dentystę wrzucałem do podkategorii Lekarz. To spowodowało, że w Excelu dołączonym do tego artykułu wydatki na dentystę zobaczysz dopiero od 2005 roku. Wcześniej większość tych wydatków trafiała do kategorii Lekarz. Opieka zdrowotna : Inne – wszystko co się wiąże ze zdrowiem, czego nie sklasyfikowałem w innych podkategoriach. Tu trafiły opłaty za porody naszych dzieci (to te koszty w latach 2000 i 2003), opłaty za wyciągi dokumentacji medycznej itp. Opieka zdrowotna : Lekarstwa – nie wymaga tłumaczenia   Opieka zdrowotna : Lekarz – wynagrodzenie lekarzy, do których chodziliśmy prywatnie. O tym piszę oddzielnie poniżej. Opieka zdrowotna : Operacja – koszty operacji i zabiegów. Jak zobaczycie był to w pewnym momencie bardzo istotny koszt w moim przypadku. Opieka zdrowotna : Rehabilitacje – dochodzenie do siebie po wypadku także kosztowało… Opieka zdrowotna : Szkła kontaktowe – wydzieliłem to jako oddzielną podkategorię, gdyż swego czasu był to istotny koszt. Zdarza mi się sporadycznie kupować szkła – szczególnie wtedy, gdy decyduję się uprawiać jakiś sport nie tolerujący okularów.  A teraz konkrety: 106 653 zł na leczenie przez 12 lat Zachęcam Cię do spojrzenia do załączonych plików Excel lub PDF. Znajdziesz w nich pełną historię wydatków naszej rodziny na leczenie. Zanim zaczniesz analizować te dane, to przeczytaj jeszcze kilka moich komentarzy:  Byliśmy w tej szczęśliwej sytuacji, że do zeszłego roku objęci byliśmy opieką medyczną zapewnianą przez naszych pracodawców. Do lekarzy w Medicover chodziliśmy bez dodatkowych kosztów. To co sklasyfikowane jest jako wydatki na lekarzy, dotyczy tak naprawdę wizyt poza Medicover. Od ubiegłego roku próbujemy korzystać wyłącznie z publicznej służby zdrowia. W 2007 roku miałem wypadek, który zakończył się koniecznością przeprowadzenia złożonej i kosztownej operacji. W 2008 roku przechodziłem kolejną operację. Koszty operacji i rehabilitacji znacząco podwyższają nasze całkowite wydatki na opiekę zdrowotną. Dane dotyczące roku 2012 obejmują wydatki przez 11 miesięcy – są więc nieco zaniżone.  No to teraz zerknij proszę w załączone pliki    Pobierz załączniki do artykułu:  Wydatki na opiekę zdrowotną 4-osobowej rodziny – Excel 2010 Wydatki na opiekę zdrowotną 4-osobowej rodziny – Excel 2003 Wydatki na opiekę zdrowotną 4-osobowej rodziny – PDF Wydatki na opiekę zdrowotną 4-osobowej rodziny – wykresy – PDF   Nasze całkowite wydatki na leczenie zamknęły się kwotą 106 653 zł w ciągu ostatnich 12 lat. Wychodzi na to, że od 12 lat, wydajemy codziennie 24 zł na opiekę zdrowotną! Muszę jednak się przyznać, żę połowę kwoty – dokładnie 53 370 zł – stanowiły koszty moich operacji oraz rehabilitacji. Pomimo, że ta druga kwota istotnie fałszuje statystyki wydatków rocznych związanych z leczeniem, to nie zamierzam jej wyłączać z rozliczenia. Są to prawdziwe koszty i warto zdawać sobie sprawę z tego, że “wypadki chodzą po ludziach”. Mam nadzieję, że ten przykład dobitnie pokaże Ci, że warto oszczędzać i mieć finansową poduszkę bezpieczeństwa – także na wypadek nieszczęść. Szczerze mówiąc, nie wiem co bym zrobił, gdybym nie miał oszczędności pozwalających mi szybko operować się w najlepszym miejscu w Polsce. My vs. statystyczny Polak Jak wypadamy zatem na tle przeciętnego Polaka? Sprawdzam krok po kroku. “W 2011 roku przeciętny Polak wydawał z własnej kieszeni na leczenie i leki 51 zł miesięcznie, czyli 612 zł rocznie” W naszym przypadku rok 2011 był absolutnie rekordowy, jeśli chodzi o oszczędzanie pieniędzy wydawanych na opiekę zdrowotną. W całym roku wydaliśmy 2084 zł (cała opieka zdrowotna), co daje 521 zł na osobę rocznie oraz 43 zł na osobę miesięcznie. Ale jeszcze rok wcześniej wydawaliśmy 2x więcej! “Statystyczna czteroosobowa rodzina przeznacza rocznie na swoje zdrowie niemal 2,5 tys. zł” Tylko w 2012, 2011 i 2004 roku udało nam się zmieścić poniżej 2500 zł rocznie. W pozostałych latach wydawaliśmy znacznie więcej – nawet 6827 zł rocznie (rok 2005). Tutaj świadomie pomijam rekordowe lata 2007 i 2008. Całkowite roczne koszty opieki zdrowotnej Sprawdziłem również ile wydajemy na same lekarstwa. Rocznie jest to od 513 zł do 2399 zł. Ostatnio mamy raczej tendencję zniżkową, co mnie bardzo cieszy Średnie miesięczne koszty leków wahały się pomiędzy 47 zł a 200 zł. Poniżej 100 zł udało nam się zejść dopiero w ubiegłym roku. Ale i tak całkowita suma wydatków na lekarstwa przez ostatnie 12 lat wyniosła aż 21 187 zł. Całkowity miesięczny koszt lekarstw Jak bezpiecznie obniżyć koszty opieki zdrowotnej? Zazwyczaj mam dla Was wiele rad dotyczących redukcji kosztów. Ale tym razem jest inaczej. Porad będzie tylko kilka i mam szczerą nadzieję, że pomożecie mi rozbudować poniższą listę. Proszę, dodawajcie Wasze propozycje w komentarzach.  Najlepszym sposobem oszczędzania na kosztach leczenia jest… profilaktyka. Zdrowy tryb życia, ruch, zdrowa “waga”, badania profilaktyczne – to najlepsze co można dla siebie zrobić. Nie jestem ekspertem, ale tak słyszałem   I wiem, że najlepiej czuję się wtedy, gdy regularnie biegam. Jeśli kupujesz leki, to nie kupuj na zapas. Leki mają skończoną ważność a aptek jest wiele (przynajmniej w miastach). W samej Warszawie jest ich ok. 640. A poza tym sprzedaż popularnych leków prowadzona jest także w hipermarketach i na stacjach benzynowych. Jak będziesz potrzebował popularnego leku, to kupisz go wszędzie. A jeśli już musisz kupować, to kupuj w tanich aptekach. My zaopatrujemy się w stacjonarnych Aptekach Ziko, ale koszty można również istotnie obniżyć kupując w aptekach internetowych. Oczywiście warto kalkulować uwzględniając koszt wysyłki. Chcesz oszczędzić na dentyście? To naucz się jak myć zęby i odpowiednio je “nitkować”. Przyda się również inwestycja w szczoteczkę elektryczną. Niby każdy z nas wie jak zęby myć, ale z autopsji wiem, że dopiero darmowa lekcja u stomatologa pozwoliła mi “wejść na wyższy poziom” i prawdopodobnie zaoszczędziła mi tysięcy złotych na przestrzeni ostatnich lat (odpukać dawno nie miałem innych problemów niż usunięcie ósemek).  Już wiesz ile nasza 4-osobowa rodzina wydaje na opiekę zdrowotną. A czy Ty już wiesz ile wydajesz? Bardzo liczę na Twój komentarz. Zachęcam Cię również do zapisania się na mój oszczędnościowy newsletter oraz polubienie blogu na Facebooku. I z góry Ci za to dziękuję Zapraszam do komentowania     Podziel się:FacebookGoogleLinkedInTwitterEmail Podobne artykuły: Koszty życia: ile kosztuje jedzenie dla 4-osobowej rodziny Ile pieniędzy daje oszczędzanie? czyli mój występ gościnny 