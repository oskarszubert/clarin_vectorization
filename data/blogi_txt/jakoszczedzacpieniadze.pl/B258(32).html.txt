19 235,36 zł – tyle przychodów z blogowania wpłynęło na moje konto w październiku. I nie uważam tej kwoty za szczyt marzeń. Ja dopiero raczkuję… Lipiec 2013. Jeden z moich ostatnich dni w pracy na etacie. Znajomy kładzie mi rękę na ramieniu, spogląda z bliska głęboko w oczy i pyta z zatroskaniem “Michał, ale powiedz mi tak szczerze, z czego ty będziesz żył?”. Dedykuję ten artykuł wszystkim osobom, które uważają, że w Polsce nie da się żyć z bloga, że jest to zastrzeżone dla nielicznych, albo że po prostu “się nie da”. Jestem jednym z wielu. Jestem najzwyczajniejszy na świecie. Jestem człowiekiem o różnych umiejętnościach, ale absolutnie nie jestem nikim wyjątkowym. No dobra – jestem tytanem pracy. Ale ja wierzę, że takich osób jest bardzo dużo w naszym kraju. Nie mówię, że blogowanie jest dla każdego, ale mimo wszystko chcę Cię dzisiaj zainspirować    Ale nie ulegaj wrażeniu, że ja tyle zarabiam co miesiąc! Po prostu październik zakończył się fajnym wynikiem. Wrzesień był słabiutki i kolejne miesiące wcale nie muszą być tak różowe. Do tego mam również koszty, które znacząco zmniejszają mój dochód. Niech Ci się jednak nie włącza sceptycyzm. Ja już wiem, że “się da” Zakładając bloga postanowiłem, że przełamię pewne tabu, które streszcza się w powiedzeniu “dżentelmeni o pieniądzach nie rozmawiają”. A ja chciałem mówić nie tylko o pieniądzach, ale i o tak niepopularnym temacie jak oszczędzanie. Pokazywać możliwości, udowadniać, że da się systematycznie wzbogacać i pokazywać, jak można to robić. Na co dzień i bez chodzenia na skróty. Nie znalazłem osoby, która pokazałaby wszystkie koszty swojej rodziny. A wiedziałem, że jest w tym wartość. Ja będąc na Waszym miejscu bardzo chciałbym wiedzieć, w jakiej sytuacji finansowej jest osoba, która próbowałaby mi mówić jak można oszczędzać. Chciałbym wiedzieć, że za jej radami stoi praktyczne doświadczenie życiowe a nie tylko pobożne życzenia. Dlatego od początku pokazuję ile wydajemy na życie, na rozrywkę, na wszystko. Robię to konsekwentnie, a od czasu, kiedy w lipcu 2013 porzuciłem etat na rzecz blogowania, ujawniam także nasze przychody. I pomimo, że zakładałem, że do przyszłego roku nie będę zarabiał na blogowaniu, to już teraz udaje mi się osiągać całkiem konkretne przychody. Jakie? Z czego? Zapraszam Cię do lektury   Dlaczego tworzę miesięczne raporty wydatków Rozpoczynając tworzenie bloga obiecałem, że będę dzielił się z Wami kosztami życia 4-osobowej rodziny. Dlatego publikuję szczegółowy raport moich kosztów miesięcznych uwzględniający również niektóre przychody. Dzięki temu możesz poznać prawdziwe koszty życia naszej 4-osobowej rodziny mieszkającej w Warszawie. Dlaczego to robię:  Chcę udokumentować moje wysiłki zmierzające do tego by trzymać koszty na jak najniższym poziomie (ale jednocześnie racjonalnym z naszego punktu widzenia). I pamiętaj, że “na najniższym poziomie” oznacza dla każdego coś innego. Raporty te są motywacją dla mnie samego do ciągłej pracy nad sobą w kierunku osiągnięcia celu, jakim jest emerytura przed 50-tką. Chcę być uczciwy i maksymalnie transparentny w tym co robię. Dzielę się z Tobą wszystkim co dotyczy moich finansów, gdyż wierzę że nic nie przekonuje tak jak liczby. Pozwalam tym liczbom mówić o moich sukcesach, błędach i porażkach wierząc, że możesz z nich wyciągnąć naukę dla siebie. Mam nadzieję, że moje działanie będzie dla Ciebie inspiracją do dobrej kontroli wydatki, dbania o pomnażanie majątku i motywacją do poszukiwania dodatkowych przychodów i rozsądnego inwestowania.  Jak zauważysz, każdy z moich raportów jest bardzo szczegółowy. Mają Ci one pomóc nie tylko zobaczyć liczby, ale także zrozumieć, w jaki sposób zarządzamy naszym budżetem domowym. Oszczędzanie i kontrola własnych finansów na tym poziomie wymagają czasu, systematycznej pracy nad sobą, nerwów, ciągłej zmiany własnego podejścia do pieniędzy, zmiany niektórych swoich nawyków oraz nauki języka finansowego. Niekiedy, jeśli zarabiasz za mało, wymagają także wyjścia ze swojej strefy komfortu i zmotywowania się do działania. W tym właśnie chcę Ci pomagać. Struktura raportu miesięcznego Zestawienie rozpoczynam zawsze od opisu rzeczy, które wydarzyły się w miesiącu, którego dotyczy raport, oraz ich wpływu na moje zestawienie finansowe. Następnie rozbijam moje przychody i koszty na szczegóły. W przypadku przychodów i kosztów nieregularnych przedstawiam krótkie opisy skąd się one wzięły. Raport kończę analizą kosztów, diagnozą mojej sytuacji finansowej oraz planem działania na kolejny miesiąc / kwartał. Do każdego raportu dołączam także pliki Excel zawierające z rozliczeniem finansowymi oraz danymi dotyczącymi zużycia mediów. Pliki te możesz wykorzystać w celu przygotowania własnych raportów miesięcznych – aczkolwiek znacznie bardziej polecam korzystanie z gotowych aplikacji do prowadzenia domowych finansów: Microsoft Money lub Kontomierz. Piszę o tym w ramach cyklu artykułów “Zaplanuj budżet domowy”. Mam nadzieję, że lektura moich miesięcznych raportów, ułatwi Ci kontrolę Twojego budżetu domowego i w dłuższym horyzoncie czasowym pomoże Ci ograniczać koszty i pomnażać oszczędności. Tego właśnie Ci życzę. Najważniejsze wydarzenia października W poprzednim raporcie kosztów opowiadałem Wam już o najważniejszych wydarzeniach września. Dlatego teraz skoncentruję się na tym, co wydarzyło się w październiku. To co dla mnie najważniejsze, to, że zaczynam obserwować powoli “efekt kuli śniegowej” tutaj na blogu. Odwiedza go coraz więcej Czytelników   W ostatnim podcast’cie porównywałem audytorium mojego bloga do Stadionu Narodowego w Warszawie. I jest to porównanie jak najbardziej słuszne. Jeśli chciałbym każdą z osób, które były na blogu w październiku (tylko w październiku!) zaprosić na stadion, to mielibyśmy problem   Okazałoby się, że zajęliście wszystkie miejsca siedzące (których jest 58 500) oraz dodatkowo jeszcze “wylaliście się” na murawę i wspólnie stanowimy poważne zagrożenie dla tego obiektu   Fakty są bowiem takie, że było Was tutaj aż 73 840 osób! I większość z Was to osoby powracające na bloga! Dziękuję    Swój udział w popularyzacji bloga mieli także Czytelnicy serwisu Wykop.pl, których dużym zainteresowaniem cieszył się artykuł “Ile przepłacasz na jedzeniu i… co daje występ w telewizji”. Trafił on na główną stronę Wykopu, zdobył ponad 400 wykopań i właśnie dzięki temu na bloga trafiło około 14 000 osób. Jeśli chcielibyście przeczytać opis tego, jak potrafi “pofrunąć” artykuł, który trafia na główną stronę Wykop.pl, to dajcie mi proszę znać w komentarzu   Przy większym zainteresowaniu pokuszę się o taki artykuł.  Ale to co było dla mnie naprawdę wartościowe, to spotkania z Czytelnikami, innymi blogerami oraz zupełnie nowymi dla mnie osobami, które zachęcałem do tego, by poznały mojego bloga. A takich okazji w październiku miałem bardzo dużo. I zamierzam generować kolejne Zacząłem od spotkania “Och My Blog!”, gdzie nareszcie miałem szansę wymienić się blogowymi doświadczeniami z wieloma pokrewnymi blogowymi duszami, które przeżywają podobne dylematy. Bardzo wartościowe doświadczenie i chętnie je powtórzę – zwłaszcza, że nawet tak doświadczoną osobę jak Ilona Patro (która niejedno już w blogosferze widziała) udało mi się zainspirować   Jej “finansowe wyznanie” znajdziecie tutaj. I przy okazji serdecznie pozdrawiam wszystkie osoby, które udało mi się poznać – autorów tych oto blogów:  ZapytajPołożną.pl - wszystko o co mogłabyś zapytać położną Psiewedrowki.pl – blog pisany przez psa   3poziomy.blogspot.com – ekologia ChicaMala.pl – seks i meandry związków Tasteaway.pl – podróże (także kulinarne) F-animation.blogspot.com – happeningi itp Cosmefreak.blogspot.com – kosmetyki Bartka, który stoi za sukcesem Baśka TV  Potem był National Achievers Congress, o którym napisałem już wszystko, co chciałem napisać. W kolejnym tygodniu miałem okazję poprowadzić prezentację o scoringu BIK… na konferencji BIK   A pod koniec miesiąca pojechałem na IV Kongres “Mieszkaniczników” – konferencję dla osób zajmujących się wynajem mieszkań i lokali użytkowych. Spotkałem się tam zarówno z blogerami…  Od lewej:  Kamil i Julia z bloga Mieszkanicznik od podszewki Tomek z bloga Podatki.ie Ja Grzegorz z bloga Wynajmistrz.pl  …jak również z Wami – Czytelnikami bloga Dodatkowo miałem okazję wystąpić i szczegółowo opowiedzieć o flipie, o którym pisałem już na blogu. Ale mówiłem nie tylko o tym. Przekonywałem także, że warto po prostu być dobrym człowiekiem   … a teraz Twoje pytanie…. :) Ja nie pisałem mojej relacji z tej konferencji, ale jeśli jesteś zainteresowany tym tematem, to odsyłam do tych wpisów:  Relacja Grzegorza Relacja Julii i Kamila Relacja Sławka Muturi  W październiku byłem także bardzo aktywny od strony medialnej:  Najpierw ukazał się mój krótki artykuł w chrześcijańskim miesięczniku “Tak Rodzinie”. Potem miałem okazję wystąpić w Radio PIN, gdzie wyszła nam całkiem fajna rozmowa o oszczędzaniu (tutaj możesz posłuchać nagrania – plik MP3) Pod koniec miesiąca mogłem ponownie gościć w “Pytaniu na śniadanie” w TVP2, o czym pisałem już w tym artykule. A już 5 listopada do kiosków trafił nowy numer miesięcznika “Mamo to ja”, w którym znajduje się rozmowa ze mną na temat celowości oszczędzania (ten artykuł możesz przeczytać tutaj). W sumie to bardzo podoba mi się ta rozmowa – myślę, że udało mi się prawidłowo przekazać to co chciałem powiedzieć. Jak widzicie miesiąc minął mi bardzo pracowicie. I dodatkowo był to miesiąc, w którym napisałem najwięcej jak dotychczas wpisów na bloga   Ufff… mieszanie pracy z pasją jest mieszanką trudną do opanowania. Przychody wrzesień-październik Finansowo październik był absolutnie spektakularny! Ale muszę też podkreślić, że w miesiącu tym skumulowały się także przychody z września. Po prostu płatności za wystawiane wtedy faktury wpłynęły na moje konto dopiero w październiku. A w moich raportach operuję wyłącznie kwotami fizycznych wpływów i wypływów, a nie należności nieuregulowanymi. Po raz pierwszy w historii bloga jedna z firm zdecydowała się zostać Partnerem Bloga na okres jednego miesiąca i tym samym posiadać wyłączność reklamową. Firmą tą było Biuro Informacji Kredytowej SA. Nawiązanie takiej współpracy było nie tylko kolejnym kamieniem milowym w historii mojego bloga, ale także było intratne finansowo. Z tego tytułu na moje konto wpłynęło 3936 zł. Zresztą nie tylko BIK dał mi zarobić. Moje wrześniowe szkolenie dla Meritum oraz szkolenie w zakresie prostego budżetu domowego dla Grupy KRUK, przyniosły mi łącznie 7134 zł. Całości wynagrodzenia dopełniły: wpływy z reklamy Google AdSense za wrzesień w kwocie 1172,10 zł (rekord!), wynagrodzenie za kilka minut w TVP2 (200 zł) oraz gigantyczne przychody z afiliacji, czyli polecania produktów i usług różnych firm – w wysokości łącznie 6793,26 zł! Łączne przychody z bloga we wrześniu były symboliczne i wynosiły 741,98 zł. Ale w październiku zarobiłem z tego tytułu 19 235,36 zł! Tak, tak   Przed opublikowaniem tego artykułu, zrobiłem mały konkurs na Facebooku, w którym poprosiłem Was o “obstawienie” ile zarobiłem w październiku jako bloger. Chętnie wzięliście udział w tej zabawie i zamieściliście kilkadziesiąt swoich typów. Najmniejsza kwota jaka się pojawiła to 1500 zł a najwyższa to 30 000 zł. Widełki były więc spore. A najmniej pomyliło się… dwóch Tomków. Rywalizację wygrał Tomek Wieczorek, który podał kwotę 19 944 zł. Od drugiej strony do kwoty najbardziej zbliżył się Tomasz Solis. Serdecznie gratuluję Wam “nosa”     No ale to nie były moje wszystkie przychody. Poza blogiem pozyskuję także przychody z odsetek oraz wynajmu. Jeśli uwzględnimy je wszystkie, to sytuacja wygląda jeszcze ciekawiej: Pomimo, że przychody za październik są imponujące i bardzo się z nich cieszę (przypomnij sobie, że planowałem, że zarabianie na blogu zacznę dopiero w przyszłym roku), to jednak podchodzę do nich “na zimno”. I Ty też tak do nich podejdź. Moje przychody jako blogera mają charakter nieregularny. Doskonale wiem, że w listopadzie kwota ta będzie dużo niższa. Po prostu więcej energii przeznaczam na realizację własnych, przyszłościowych pomysłów. A poza tym nie ma już w listopadzie żadnej kampanii reklamowej na blogu.  Pobierz załączniki do artykułu:  Raport kosztów Michała – Wrzesień i Październik – Excel Koszty zużycia mediów przez rodzinę Michała – Excel   Przychody z afiliacji Zapewne zastanawiasz się teraz co mieści się w przychodach z afiliacji i jak dużo zarobiłem na polecaniu, np. kont w BZ WBK. Od razu Cię “rozczaruję” – w kwocie  6793,26 zł nie ma jeszcze większości przychodów z tytułu założonych przez Was kont BZ WBK. System Partnerski Bankier.pl, z którego korzystam, uznał mi dopiero 35 wniosków a Wy złożyliście ich do tej pory… aż 158! Za każde takie konto założone z mojego polecenia otrzymuję 45-50 zł (stawka zmieniła się w trakcie trwania promocji). Całą tą akcję podsumuję zapewne za miesiąc. No to po kolei tłumaczę skąd się wzięły przychody afiliacyjne w takiej a nie innej wysokości: 2513,26 zł = prowizja wypłacona mi przez doradcę kredytowego, który pomógł wziąć kredyt hipoteczny Czytelnikowi bloga poleconemu przeze mnie. Dla jasności: jedyne co zrobiłem, to przesłałem kontakt e-mailem   Bardzo mnie to cieszy, że mogę zarabiać w tak mało angażujący sposób. 326,49 zł = prowizja wypłacona mi przez wydawnictwo Złote Myśli za zakupy książek, których dokonujecie z wykorzystaniem linków umieszczonych na stronie “Czytelnia” 1303,00 zł = prowizja wypłacona mi przez Piotr Hryniewicza, który prowadzi szkolenia w zakresie wynajmu nieruchomości. Każdorazowo, gdy korzystacie z kodu rabatowego jakoszczedzacpieniadze rejestrując się na szkolenie “Edukacji inwestowania w nieruchomości”, otrzymujecie rabat, a ja jeszcze dodatkowo otrzymuję od Piotra pewną prowizję za to, że skorzystaliście z tego kodu. Wszyscy zyskujemy. 20,00 zł = premia od kantoru walutowego Aliora za polecenie każdego klienta. 576,41 zł = prowizja od Instytutu Praktycznej Edukacji za sprzedane za moim pośrednictwem bilety na kongres NAC. 2054,10 zł = prowizja od Systemu Partnerskiego Bankier.pl za założone za pośrednictwem mojego bloga konta w bankach BZ WBK, Alior Banku, Alior Sync oraz Banku Millennium.  I w tym miejscu chcę Wam bardzo serdecznie podziękować za to, że chcecie odwdzięczać mi się w ten sposób za prowadzenie tego bloga. Najważniejsze w tym wszystkim jest to, że polecam tylko te produkty, co do których jestem przekonany, których sam używam i które mogę polecić bez względu na to czy na tym zarobię czy nie. Nie mam się czego wstydzić. Moja wiarygodność jest dla mnie najcenniejszym dobrem a twarz mam tylko jedną   Dobrze też żebyście pamiętali, że zakup danej usługi poprzez mój blog nie kosztuje Was więcej, ale mi może pomóc. Jeśli bowiem decydujecie się zakupić dany produkt, to ja zarabiam na tym drobną prowizję. Wierzę, że skoro dany produkt okazał się pomocny dla mnie, to może przydać się i Wam. Ale jako człowiek oszczędny (za takiego się uważam) zawsze zachęcam Was do przemyślenia każdej decyzji zakupowej. Proszę Was, absolutnie nie kupujcie produktów, co do których nie jesteście przekonani i które nie służą osiąganiu Waszych celów. Wydatki W tym miesiącu skupiłem się przede wszystkim na omówieniu moich przychodów, ale oczywiście tradycyjnie załączam także strukturę naszych wydatków. Nie będę ich jednak szczegółowo omawiał. Wszystkie nasze wydatki podzielone są na kategorie i podkategorie. Dzięki temu mogę szczegółowo analizować wydatki w dowolnych okresach czasu. A szczegółowo, wszystkie koszty wyglądały we wrześniu i październiku następująco:   Wydatki na media W styczniu opublikowałem artykuł dotyczący rejestrowania kosztów mediów, do którego dołączyłem przykładowy arkusz kalkulacyjny. A w tym artykule załączam Excel przedstawiający dokładne zużycie prądu, wody oraz ogrzewania w naszym mieszkaniu, w okresie do października 2013 włącznie.  Pobierz załączniki do artykułu: Raport kosztów Michała – Wrzesień-Październik – Excel Koszty zużycia mediów przez rodzinę Michała – Excel   Czego się nauczyłem? Przede wszystkim muszę się Wam przyznać do porażki. Nie jestem w stanie na bieżąco odpowiadać na e-maile. Ale staram się odpowiadać – w tej chwili już na niektóre z nawet ponad miesięcznym opóźnieniem. W wyniku tego dostaję potem od Was takie odpowiedzi jak te poniżej: Mariusz: Michal, Dziękuje za odpowiedz. Biorę się do nauki. Szczerze mowiąc juz przestałem wierzyc, że kiedykolwiek się doczekam   i że Twój blog to jeden wielki lans. Na szczęście się myliłem. Jeszcze raz dziękuje i pozdrawiam z deszczowej Belgii.  No właśnie… i tak to wygląda. Jeśli więc do mnie pisałaś lub pisałeś i nie dostałeś odpowiedzi, to wiedz, że próbuję odpowiedzieć na każdy e-mail… ale to może potrwać   Niektórzy próbują sobie z tym radzić, np. wywierając na mnie taką presję: Michale,  Napisałem do Ciebie maila z propozycją współpracy. Nie raczyłeś odpisać. Widzę, że jednak jesteś aktywny, bo pojawiają się nowe treści na Twoim blogu. Wnioskuję więc, że nie jesteś zainteresowany współpracą. Skoro tak, to mógłbyś chociaż odpisać, nie uważasz? Ja grzecznie zapytałem, a Ty mnie ignorujesz. Nieładnie. Pozdrawiam. Odpowiem od razu tutaj: takie maile nie działają. W sumie to ucieszyłem się, że nadawca sam zrezygnował ze swojej propozycji jeszcze zanim ja zdążyłem mu odpowiedzieć na e-mail. Dla jasności: na wszystkie poważne i konkretne “propozycje współpracy” staram się odpowiadać na bieżąco. Na te niepoważne lub ryzykowne – także, ale czasem chwilę to trwa   Ale wiem jedno: jeśli wyczuję “toksyczność” w korespondencji, to raczej nie spodziewaj się, że będę chętnie z Tobą współpracował. Boję się takich relacji i do niczego nie są mi one potrzebne – choćby nie wiem jak bardzo intratne by były. Kocham za to Wasze wyrazy sympatii i dowody, że to co piszę na blogu ma realny, pozytywny wpływ na Wasze życie. Pisałem już o tym w tym artykule i powtórzę jeszcze raz: tych e-maili nigdy za wiele   Bardzo mnie motywują i pięknie Wam za nie dziękuję! Co mnie czeka w kolejnych miesiącach? Zdaję sobie sprawę z tego, że przychody w październiku były po prostu rekordowe. Spłynęły do mnie honoraria zarówno za szkolenia prowadzone we wrześniu, wpłynęły przychody afiliacyjne wypracowane wcześniej, a także pojawiły się pierwsze płatności z rzeczy wypracowanych już w październiku. Udało mi się zarobić bardzo fajne pieniądze i to w dużej mierze dzięki Waszej aktywności. Bardzo dziękuję   W idealny sposób udowadniacie mi, że wybrany przeze mnie sposób działania, otwartość, transparentność, chęć dzielenia się swoją wiedzą i doświadczeniem – są przez Was akceptowane. A jest to dopiero początek mojej blogowej drogi. Poza regularnymi wpisami na bloga (mam nadzieję, że dostrzegacie systematyczność) dzieje się także wiele innych, nowych dla mnie rzeczy. Najważniejszym listopadowym wydarzeniem będzie dla mnie udział w Blog Forum Gdańsk. Poza tym, że jestem zwykłym blogerem-uczestnikiem, to organizatorzy nominowali mnie do nagrody “Społecznie odpowiedzialny bloger”   Głównie dzięki Waszym głosom, które kiedyś oddawaliście na stronie BFG. Skonkretyzowałem także prace nad moją książką. Szczegóły w tym zakresie także chcę Wam ujawnić jeszcze w listopadzie. Mam nadzieję, że znajdę wśród Was osoby, które pomogą mi zrobić z tej książki najlepszy w swojej dziedzinie poradnik na rynku   Ale to nie wszystko. Prawdziwy rodzynek zostawiłem na koniec: od Nowego Roku ruszam z nowym przedsięwzięciem, które mam nadzieję będzie przełomowe dla Waszych portfeli. Projekt ten realizować będziemy wspólnie ze Zbyszkiem z bloga APP Funds. Pierwsze związane z nim szczegóły ujawnimy w specjalnym odcinku podcastu, którego publikację zaplanowaliśmy na wtorek 19 listopada. Do tego czasu nie mówię nic więcej, ale oczywiście możecie spekulować   Mam nadzieję, że wzbudziłem Twoją ciekawość   A tymczasem życzę Ci świetnego zbliżającego się weekendu. Podziel się:FacebookGoogleLinkedInTwitterEmail Podobne artykuły: Raport Michała: Lipiec 2013 – “żniwa” przed urlopem Raport Michała: Październik 2012 – moja rocznica, duży ruch i nieruchomości Raport Michała: Maj – Czerwiec 2013 – już prawie “na swoim” Raport Michała: Wrzesień 2012 – początek szkoły i maraton Raport Michała: Grudzień 2012 – Kwiecień 2013 