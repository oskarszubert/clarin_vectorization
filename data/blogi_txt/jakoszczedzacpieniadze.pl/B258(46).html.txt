Dzisiaj jest ten dzień. Przestaję pisać ten wielomiesięczny wstęp do tematu i przechodzę do konkretów. Dzisiaj zdradzę Ci moje najważniejsze techniki, obserwacje i sposoby ułatwiające spisywanie wydatków. Opowiem Ci jak to robię i ile czasu mi to zabiera. Zdradzę Ci jak powinieneś zorganizować sobie spisywanie wydatków w taki sposób, aby łatwo móc później generować z nich raporty i konstruować budżet domowy. Bo spisywanie wydatków nie jest celem samym w sobie – jest to sposób, aby zrozumieć swoje nawyki finansowe i móc w oparciu o tą wiedzę lepiej planować swoje przyszłe przepływy finansowe. No i oczywiście jest po to, by podejmować świadome decyzje zakupowe, np. czy stać mnie na rzecz X nie tylko przez pryzmat obecnej chwili, ale także z uwzględnieniem mojego planu finansowego na najbliższe 3, 6 czy 12 miesięcy.  Jeśli chcesz poważnie podejść do kontroli własnych finansów (w tym wydatków), to ten artykuł jest prawdopodobnie najważniejszym przewodnikiem, jaki powinieneś przeczytać z całego blogu. Jeśli czytałeś już poprzednie artykuły z cyklu “Zaplanuj budżet domowy” oraz moje Raporty kosztów, to wiesz już także jaki poziom kontroli nad budżetem domowym udało mi się osiągnąć. Całą tą wiedzę chcę Ci stopniowo przekazać. Jeśli ten artykuł nie odpowie na wszystkie Twoje pytania dotyczące tematu rozpoczęcia spisywania wydatków, to koniecznie zadaj mi pytania w komentarzu   Cykl artykułów “Zaplanuj budżet domowy” Artykuły publikowane w ramach cyklu “Zaplanuj budżet domowy” można czytać niezależnie, ale najlepszy efekt osiągniesz, jeśli zapoznasz się z nimi po kolei :-). Cały cykl składa się z następujących artykułów:  Emerytura przed 50-tką Jak przygotować swoje zestawienie finansowe?  Analiza: zestawienie finansowe Michała Jak policzyć swoją wartość netto?   Edukacja finansowa  36 blogów finansowych, które warto czytać 6 książek o finansach, które musisz przeczytać…   Jak zacząć spisywanie wydatków Lista kategorii wydatków Program do rejestrowania wydatków  Jak używać Microsoft Money – przewodnik krok po kroku – część 1 Rejestrowanie zużycia mediów Stworzenie budżetu domowego i bieżąca kontrola kosztów Plan redukcji kosztów i długów Zbieranie paragonów Pierwszym nawykiem, który musisz wyrobić Ty i wszyscy członkowie Twojej rodziny, jest zbieranie paragonów. Gdziekolwiek nie pójdziesz na zakupy – zabieraj i chowaj paragon do portfela. Zbieraj wszystkie “kwitki”, które dostajesz. Tak samo potrzebny Ci będzie paragon, jak i potwierdzenie płatności kartą (o ile nie płaciłeś gotówką). Dlaczego? Żebyś dokładnie wiedział, z którego z Twoich kont dokonana została płatność. Dla jasności: w mojej nomenklaturze “kontem” jest każde źródło pieniędzy: konto ROR, karta kredytowa, gotówka, lokata, a nawet konta inwestycyjne, które składają się z konta gotówkowego i konta inwestycyjnego, np. przechowującego posiadane jednostki funduszy inwestycyjnych. Ale wróćmy do tematu… Wiem, że ciśnie Ci się na usta kilka pytań. Od razu na nie odpowiem   “Co zrobić, gdy widzę kasę fiskalną, a jednocześnie sprzedający nie daje mi paragonu?” To proste. Poproś o paragon   Jeśli chcesz zagrać “dobrego policjanta”, to powiedz po prostu: “Wie Pan, Żona/Mąż mnie pilnuje i muszę się rozliczyć z każdej złotówki”. Sprawdzone, że działa. Kobieta obsługująca kasę w mojej firmowej stołówce słyszała to już tyle razy (zawsze nabija na kasę, ale rzadko daje sama z siebie paragon), że obecnie jak mnie widzi to sama z siebie mówi: “Wiem, wiem… to dla Żony”   Sytuacja jest obecnie o tyle dobra, że sprzedawcy już wiedzą, że ich obowiązkiem jest dawanie paragonów klientom. Jednocześnie coraz rzadziej spotykam się z niechęcią, gdy domagam się paragonu od tych “opornych”. Kilka razy, w wyniku chwilowego uniesienia bezczelnością sprzedającego, zdarzyło mi się zadać pytanie odnośnie tego, czy podzieli się ze mną oszczędnością na podatkach, których płacenia unika uporczywie nie dając mi paragonu. Ale generalnie staram się być uprzejmy   “Zakup jest za 3 zł. Głupio mi prosić o paragon…” A ja pytam się Ciebie: czy zapamiętasz co kupiłeś i za ile? Jeśli tak, to w ogóle możesz nie brać paragonów. A jeśli nie jesteś pewien, to zdecydowanie polecam metodę “dobrego policjanta” opisaną powyżej. Zapewniam Cię, że paragony lepiej mieć, bo inaczej będziesz zapominał o takich “śmiesznych” i drobnych wydatkach. Ale nie będzie Ci do śmiechu, gdy na koniec miesiąca zobaczysz swoje “manko”, czyli rozbieżność między kwotami, które spisałeś a prawdziwą zawartością portfela. “A na bazarze nie dostaję paragonu…” Wiem. Ja też nie dostaję. Ale jest na to kilka sposobów. Najprostszy to wyciągnąć karteczkę, długopis i zapisać sobie datę, kwotę wydatku i czego on dotyczył. Sposób archaiczny, ale skuteczny. Po przyjściu do domu można przepisać taki wydatek do komputera. Ja w takim przypadku nauczyłem się działać inaczej. Wyciągam telefon (który zawsze mam przy sobie) i wysyłam do siebie krótki e-mail z informacją ile i na co wydałem. Datę od razu mam w mailu. Po przyjściu do domu i włączeniu komputera – otrzymuję e-maila i nie muszę nawet pamiętać, że coś miałem do spisania. Samo mi się przypomni   Niektórzy korzystają z aplikacji do spisywania wydatków na telefonie. Jeśli zaliczasz się do tej grupy, to koniecznie poleć w komentarzach te aplikacje, z których warto Twoim zdaniem korzystać. Ja tego nie robię, gdyż wiele lat temu, po analizie całego rynku, wybrałem jedną jedyną aplikację, której konsekwentnie się trzymam od kilkunastu lat. Jest to nierozwijany już produkt Microsoft Money, który obecnie dostępny jest bezpłatnie. Napiszę o nim szerzej w kolejnych artykułach na blogu   “A co mam zrobić, jeśli przy zwrocie produktu w markecie, chcą mi zabrać paragon?” Poproś żeby zrobiono Ci xero, które zabierzesz ze sobą. A jesli nie chcą Ci zrobić xero, to zrób paragonowi kilka zdjęć telefonem komórkowym. W domu sobie na spokojnie spiszesz wszystkie wydatki. Jak często spisywać wydatki? Jedno z pierwszych pytań, które pojawiły się na blogu, dotyczyły tego ile czasu poświęcam na spisywanie wydatków. Wiem, że trudno w to uwierzyć, ale samo spisanie wszystkich paragonów zabiera mi raptem około 1 godziny tygodniowo. A to dlatego, że nie siadam do spisywania wydatków zbyt często – robię to raz w tygodniu, ale za jednym podejściem. Znam osoby, które próbowały spisywać wydatki codziennie. Uwierz mi – długofalowo to nie zadziała. Owszem, tak jest na pewno szybciej (bo każdego dnia masz znacznie mniej do spisania niż po całym tygodniu), ale nadejdzie taki czas, że kiedyś tego nie zrobisz, a potem będzie Ci trudno do tego usiąść… no bo przecież masz dwa razy więcej roboty. Moja sugestia: przyzwyczajaj się od początku do spisywania wydatków w jednym podejściu z całego tygodnia. Ja przeznaczam sobie na to część czasu w weekend. Nie tylko spisuję wtedy wydatki, ale także ustawiam przelewy na cały tydzień i próbuję przeanalizować nasz budżet. Mam też wtedy czas żeby zadać pytania Żonie i wysłuchać jej odpowiedzi   Jest również jeden istotny, psychologiczny aspekt: spisywanie wydatków może być bolesne. Gdy zobaczysz te wszystkie kwoty i to jak one się sumują, to możesz się zdenerwować. Naprawdę :). Ja obecnie podchodzę do wydatków na zimno. Siadam do ich spisywania zazwyczaj w sobotę, czyli w najbardziej spokojny dla mnie dzień. Ta atmosfera wyluzowania pozwala mi z dystansem podchodzić nawet do najmniej spodziewanych pozycji na paragonach – zwłaszcza, gdy to nie ja robiłem konkretny zakup   A co robić z paragonami w ciągu tygodnia? Noś w portfelu albo codziennie wyciągaj i układaj w jednym miejscu. Dobrze sprawdza się pojemnik na korespondencję, zamykane pudełko itp. I ostatnia rada: nie wierz we własną dobrą pamięć. Lepiej umów się sam ze sobą na sesję spisywania wydatków. Zaplanuj sobie ten czas i wpisz do kalendarza, np. na sobotę na 14:00. Jeśli dopiero zaczynasz, to przeznacz na to dwie godziny. Gdy spisywanie wejdzie Ci już w krew i nabierzesz wprawy w obsłudze programu na komputerze, to na Twoje spotkanie z wydatkami powinna wystarczyć godzinka. Swoją drogą bardzo chętnie przeczytam w komentarzu ile czasu zabiera Ci spisywanie wydatków   Uporządkuj rachunki zanim je spiszesz Nadeszła sobota i już się palisz do spisania paragonów, siadasz i włączasz komputer. STOP! Jeśli chcesz podejść do spisywania z głową, to powinieneś najpierw posegregować wszystkie posiadane paragony. To przyspieszy spisywanie wydatków. Weź paragony z pudełka, powyciągaj z portfela i innych zakamarków, w których możesz je posiadać. Usiądź wygodnie i w pierwszej kolejności dopasuj paragon ze sklepu do potwierdzenia z karty (o ile płacisz kartą debetową lub kredytową). Połącz je w pary. Muszą się zgadzać daty i kwoty. Po co to robić? Na paragonie nie masz zazwyczaj informacji, którą karta płaciłeś, ale na potwierdzeniu transakcji kartą – już tak. Ja z wierzchu kładę potwierdzenie transakcji z karty, a pod nim – odpowiadający mu paragon. Następnie ułóż takie pary w oddzielne stosy paragonów: jeden stos na każde konto. Przykładowo:  Na pierwszym stosie lądują wszystkie potwierdzenia z kart i pasujące do nich paragony, które opłacone zostały kartą Citibank VISA Na drugim – te opłacone kartą debetową Millennium Na trzecim – te opłacone kartą debetową Meritum Bank Na czwartym – te opłacone karta mBank VISA Na piątym – te opłacone gotówką Jak się zorientować, którą kartą płaciłeś za dany rachunek? Wystarczy spojrzeć na wydruk czterech ostatnich cyfr z numeru Twojej karty na potwierdzeniu transakcji kartowej. Dzięki takiemu ułożeniu rachunków będziesz mógł wybrać w używanym programie konkretne konto i spisać oraz skategoryzować (o tym napiszę szczegółowo w kolejnym artykule) wszystkie wydatki poczynione z tego konta. Następnie zmienisz konto i spiszesz drugi stos paragonów, potem trzeci, itd… Jestem przekonany, że pierwsza selekcja rachunków z całego tygodnia zabierze Ci trochę czasu, ale nie martw się – im częściej to będziesz robił – tym lepiej będzie Ci szło   UWAGA: czasami jakiś paragon może Ci się zapodziać i nie będziesz miał “pary” do paragonu opłaconego kartą lub potwierdzenia transakcji kartowej. Nie przejmuj się tym. Spiszesz po prostu to co będziesz miał, a brakujący papierek być może znajdzie się potem i będziesz mógł skorygować zapiski. Dlaczego warto stosować program do budżetu domowego? Istnieje wiele powodów, dla których warto posłużyć się programem do rejestrowania wydatków zamiast samodzielnego tworzenia arkusza kalkulacyjnego, czy też spisywania wydatków na papierze. Wymienię tutaj tylko kilka z nich. Kolejne powody przedstawię w oddzielnym artykule poświęconym właśnie gotowym aplikacjom i usługom do prowadzenia domowego budżetu:  Łatwe wprowadzanie i kategoryzowanie wydatków. Bieżąca kontrola nad saldem wszystkich rachunków (bez potrzeby logowania się do banków). Lista wszystkich zaplanowanych płatności, dzięki czemu o żadnej z nich nie zapomnisz. Symulacja przepływów pieniężnych, czyli możliwość zweryfikowania jak będzie wyglądał stan finansów, np. za kwartał czy rok. Łatwe tworzenie budżetu miesięcznego i bieżące monitorowanie, w jakim stopniu już go skonsumowaliśmy. Szczegółowe raporty w wielu przekrojach.  I to właśnie gotowe raporty oraz możliwość łatwego tworzenia kolejnych, są w mojej opinii najważniejszym atutem tego typu programów. To one pozwalają odpowiedzieć na pytania typu:  Ile wydałem na kręgle? Ile dokładnie na sprzęt, a ile na grę? Jak kształtują się moje wydatki na paliwo i serwis auta? Ile powinienem założyć na przyszły rok? Ile kosztowały mnie całe wakacje? Ile w tym było opłat za hotele, a ile kosztowało mnie jedzenie? Ile przeznaczam na prezenty dla najbliższych? Czy przypadkiem kogoś nie faworyzuję (np. siebie :))? Jaki będzie stan mojego konta na koniec roku przy założeniu obecnej charakterystyki przychodów i kosztów (liczenie cashflow)? Ile pieniędzy wydałem w ostatnim kwartale w Auchan, a ile w Realu? Jaką realną stopę zwrotu dały mi poszczególne inwestycje?  Kategoryzacja wydatków… już wkrótce Żeby jednak móc wyciągać różnorakie przekroje z “budget planera”, to najpierw trzeba przygotować w odpowiedni sposób jego strukturę: stworzyć listę kategorii i podkategorii wydatków, przygotować listę kont, podział na członków rodziny i płatników. O tym szczegółowo napiszę w kolejnym artykule, gdyż temat jest bardzo obszerny. A tymczasem przygotuj się mentalnie do tego, że już wkrótce spisywać będziesz wydatki   Zanim przeczytasz kolejny artykuł mam dla Ciebie kilka zadań domowych: Zbieraj paragony i naucz się je selekcjonować Postaraj się przygotować listę wszystkich posiadanych kont bankowych Przemyśl z jaką częstotliwością będziesz spisywał rachunki i zaplanuj czas na to  A jeśli podobał Ci się ten artykuł i nadal nie subskrybujesz mojego newslettera, to koniecznie się na niego zapisz. Jeśli cenisz moją pracę, to bardzo Cię też proszę o mały wyraz wdzięczności jakim jest polubienie mojego bloga na Facebooku. Możesz to uczynić klikając “Lubię to” w prawej kolumnie bloga (przewiń w górę). Wtedy to ja będę Ci za to wdzięczny. Bardzo mi zależy na tym żeby jak najszerzej propagować ideę oszczędzania Dziękuję Ci, że wytrwałeś w lekturze tego artykułu i mam nadzieję, że był on dla Ciebie inspirujący. Zachęcam Cię do działania   Podziel się:FacebookGoogleLinkedInTwitterEmail 