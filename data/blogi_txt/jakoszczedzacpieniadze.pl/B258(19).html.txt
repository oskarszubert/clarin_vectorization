Ostatnio od dwóch Czytelników bloga otrzymałem prośbę o komentarz dotyczący sposobu zarabiania na kartach kredytowych. Każdego z nich przestrzegłem przed nadmiernym optymizmem, ale po kolejnym mailu na ten sam temat uznałem też, że warto temat omówić szerzej na blogu. Idea wykorzystania kart kredytowych jako źródła gotówki to kosztowny pomysł. O tym jak kosztowny – przeczytasz w dalszej części artykułu. Zacznę od zacytowania treści obydwu otrzymanych e-maili…  Czy opłaca się korzystać z karty kredytowej jako źródło gotówki? Najpierw napisał do mnie Krzysztof: Michał, Czy oszczędzanie pieniędzy to także zarabianie obracając nie swoją gotówką? Wczoraj trochę myślałem ze znajomym nad prostym obrotem pieniędzmi z karty kredytowej na rachunki oszczędnościowe (są oczywiście inne produkty, dające większe zyski, ale ryzyko się zwiększa). Biorąc kartę kredytową np. w ING – która ma opcję bezpłatnych przelewów z rachunku karty i wpłacając te środki na zwykły rachunek oszczędnościowy w np. mBanku – po okresie bezodsetkowym spłacamy kartę i następnego dnia powtarzamy operację przelewu na konto oszczędnościowe. Kalkulując w prosty sposób:  Limit 5.000 zł – daje jakieś 175zł zarobku na koncie eMax plus w mBanku (3,5% w skali roku) – to oczywiście będzie się różniło, bo nie odjąłem choćby podatku i faktu, że kapitalizacja nastąpi w inny sposób, ale   Limit 20.000 zł – można zarobić jakieś 700zł (minus podatek)  Jeśli można zamrozić swoje pieniądze na rocznej lokacie – to chyba warto wykonać parę terminowych przelewów w ciągu roku i zarobić parę złotych obracając nie swoimi pieniędzmi. Czy coś takiego ma sens?  Kilka tygodni później otrzymałem e-mail od Marcina: Cześć Michał U mnie wszystko ok. Mam nadzieję, że u Ciebie również. Bardzo fajny artykuł. Osobiście jeszcze nigdy nie próbowałem w ten sposób wykorzystywać kont w różnych bankach aby zarabiać na tym, ale z tego co przeczytalem w Twoim artykule, to warto to robić – dokonywać różnego rodzaju płatności kartami banków przez Ciebie wymienionych. Dla mnie i mam nadzieje, że dla większości osób każde dodatkowe kilkadziesiąt złotych jest ważne   Być może sam postaram się wykorzytać taki “myk”, aby mieć te “parę groszy” co miesiąc więcej. Ostatnio zastanawiałem się, żeby założyć sobie kartę kredytową (głównie dla uzyskania samej zdolności kredytowej) i wykorzystując limit z karty przelewać te środki na rachunki oszczędnościowe i w ten sposób zarabiać na odsetkach. Czytałem, że można tak było “zarobkować” chociażby mTransferem mBanku, ale chyba obecnie to się troszkę pokomplikowało. Michale, a czy Ty znasz jakiś dobry, aktualny i praktyczny sposób na wykorzystywanie limitu karty kredytowej do zarobkowania? Czy sam korzystasz z takiej opcji? Jeśli tak to czy mógłbyś coś więcej o tym napisać.  Ile kosztuje gotówka z karty kredytowej? Po lekturze maili zadrżałem i uświadomiłem sobie, że to co dla mnie jest “oczywistą oczywistością” rzeczywiście może być skutecznym lepem banków na nieświadomych zagrożeń użytkowników kart kredytowych. Ja nie potrafię obracać pieniędzmi w takim tempie, aby interes z wyciąganiem gotówki z karty kredytowej mógł mi się opłacać. Zaraz opiszę Ci dlaczego tak sądzę   Wszystkie dane liczbowe i przykłady obliczeń, które zamieszczam w tym artykule, dotyczą karty kredytowej mBank VISA Classic. Jeśli chciałbyś zweryfikować podawane przeze mnie informacje, to szczegółowe taryfy i regulaminy dotyczące tej karty znajdziesz tutaj:  Regulamin wydawania i używania kart kredytowych mBank Taryfa prowizji i opłat mBank Oprocentowanie kart kredytowych mBank  Mechanizm naszkicowany przez Krzysztofa i Marcina byłby świetnym pomysłem na biznes, gdyby nie kilka istotnych szczegółów związanych z opłatami, jakie ponosi się w przypadku wykonywania transakcji gotówkowych kartą kredytową. Sam uważam karty kredytowe za bardzo dobry sposób płatności i uzyskiwania bezpłatnego kredytu (tzw. “grace period”) na okres nawet do 54 dni. Trzeba jednak pamiętać, że taki bezpłatny kredyt obowiązuje wyłącznie dla transakcji bezgotówkowych, czyli wszystkich płatności których dokonujemy w sklepach (i innych punktach płatności) przy użyciu karty. Jeśli tylko jesteśmy sumienni i zawsze spłacamy całe zadłużenie w terminie podanym na wyciągu bankowym, to nic nie zapłacimy za ten kredyt. Jeśli kartą wydajemy, np. 5000 zł miesięcznie, to trzymając taką kwotę, np. na rachunku w BGŻ Optima oprocentowanym do jutra (tak tylko do 4 lutego) na 5,8% rocznie, uzyskamy “na czysto” odsetki w wysokości 19,58 zł / m-c (już po uwzględnieniu podatku Belki). Jeśli średnie zadłużenie karty wynosi 10 000 zł, to odsetki wyniosą ok. 40 zł / m-c. Późniejsze pozbywanie się gotówki w tym scenariuszu jest opłacalne    Jeśli uważasz, że moje artykuły są wartościowe, to możesz oddać głos na mój blog “Jak oszczędzać pieniądze” w konkursie na najlepszy “Blog o oszczędzaniu 2012”. Głosowanie trwa do 28 lutego 2013 r.  Co się jednak stanie jeśli będziemy chcieli wykorzystać limit karty kredytowej do wyciągnięcia gotówki z karty kredytowej? Będziemy musieli ponieść związane z tym koszty, o czym zapomnieli Krzysztof i Marcin. A koszty takiej gotówki są bardzo duże.  Przede wszystkim przy wyciąganiu gotówki z karty kredytowej bankowi trzeba zapłacić prowizję. W mBanku wynosi ona 3% lub minimum 7 zł. Ale to nie wszystko. Warto jeszcze zerknąć do regulaminu kart kredytowych: §13. 1. Z tytułu dokonanych transakcji Bank nalicza odsetki od transakcji: 1) bezgotówkowych – za każdy dzień począwszy od daty dokonania transakcji do dnia spłaty zadłużenia, z zastrzeżeniem że odsetki nie są naliczane, jeśli saldo zadłużenia zostanie spłacone w całości przed upływem terminu spłaty określonego na Wyciągu, 2) gotówkowych – za każdy dzień od daty dokonania wypłaty do dnia spłaty zadłużenia. Jak to rozumieć? Ano tak, że “grace period” czyli okres bezodsetkowy, nie obowiązuje jeśli środki z karty kredytowej wyciągniemy z bankomatu w postaci gotówki lub przelejemy je z rachunku karty na inne konto (aktualizacja: przeczytaj komentarze – może znajdzie się sposób na bezodsetkowe skorzystanie z pieniędzy z limitu przy przelewie z konta karty). W takim przypadku bank już od dnia wypłaty gotówki zacznie nam naliczać odsetki za zadłużenie. A ile one wynoszą? Tu przyda się zerknięcie do tabeli aktualnego oprocentowania:  Kredyt w rachunku karty = 22% / rocznie Spłaty na raty = 14% / rocznie Należności przeterminowane = 22% / rocznie  Czyli wyciągnięcie gotówki oprócz 3% prowizji kosztować będzie Krzysztofa i Marcina dodatkowe 22% rocznie. Ile stracę wyciągając gotówkę z karty kredytowej Dla porządku policzmy wynik biznesu rozważanego przez Czytelników bloga. Przeanalizuję kwoty podane przez Krzysztofa, czyli 5000 zł i 20 000 zł. Za wyciągnięcie 5000 zł z bankomatu zapłacimy 150 zł prowizji (3%) i dodatkowo miesięczny “kredyt” na karcie (załóżmy, że po miesiącu kwota ta zostanie spłacona) kosztować nas będzie 91,67 zł (1/12 oprocentowania na 22% rocznie). Łączny koszt wyniesie więc 241,67 zł. W tym czasie “przechowanie” tych 5000 zł na dobrze oprocentowanym rachunku oszczędnościowym w BGŻ Optima, zarobi dla nas 19,58 zł. Będziemy więc na minusie 222,09 zł. Dla kwoty 20 000 zł prowizja wyniesie odpowiednio 600 zł, kredyt na miesiąc kosztować nas będzie 366,67 zł, a więc łączne koszty wyniosą 966,67 zł. Wkładając 20 000 zł do BGŻ Optimy zarobimy 78,30 zł (już po podatku Belki). Miesięczny wynik naszej inwestycji wyniesie więc minus 888,37 zł. Bardzo słaby interes. Jeszcze gorzej za granicą A jeszcze ciekawiej byłoby gdyby Krzysztof i Marcin chcieli podjąć gotówkę z karty kredytowej za granicą, np. w EUR. W tym przypadku obowiązuje następujący punkt taryfy opłat i prowizji: W przypadku transakcji bezgotówkowych i wypłat gotówki, dokonanych w walucie innej niż waluta rozliczeniowa, mBank pobiera dodatkowo prowizję za przewalutowanie transakcji w wysokości do 2% wartości transakcji. Prowizja będzie obowiązywać od dnia 03.12.2012 r. Czyli nie dość, że gotówka przeliczana będzie po nieatrakcyjnych kursach walut (polecam artykuł o korzyściach wynikających z korzystania z kantorów internetowych), to jeszcze dodatkowo zapłacimy 2%. Kompletnie nieopłacalny interes. Nie wszystko złoto co się świeci Mam nadzieję, że ta krótka analiza jest dla Ciebie jasna. Do Krzysztofa, Marcina i innych osób szukających sposobu zarobku przy wykorzystaniu instrumentów finansowych mam gorącą prośbę i dobrą radę – czytajcie regulaminy i tabele opłat i prowizji, i weryfikujcie opłacalność takich inwestycji wykonując samodzielne obliczenia. Na powyższym przykładzie widać, że raczej nie da się zarobić wyciągając gotówkę z karty kredytowej. Wyjątkiem są oczywiście interesy życia, w których, np. mielibyście okazję zarobić 10% miesięcznie lub więcej, gdybyście tylko mieli gotówkę. Wtedy wysokie koszty gotówki z karty kredytowej mogą być uzasadnione… ale ja wolałbym w takim przypadku pójść po pożyczkę konsumencką do zwykłego banku. Jedno w działaniu Krzysztofa i Marcina zasługuje na pochwałę – nie podejmowali od razu decyzji tylko zdecydowali się ją skonsultować. Zawsze warto poradzić się innych osób, co do których macie jako takie zaufanie (dziękuję, że uznaliście, że warto ze mną :)). Ale bez względu na jakość uzyskanej porady pamiętajcie – weryfikujcie wszystko i każdą decyzję finansową podejmujcie samodzielnie. Na koniec gorąco zachęcam Cię do przesyłania wszelkich pytań dotyczących oszczędzania poprzez stronę “Kontakt”. A jeśli spodobał Ci się ten artykuł, to tradycyjnie mam do Ciebie prośbę o spełnienie przynajmniej jednego punktu z poniższej listy:  Oddaj swój głos na jeden z blogów biorących udział w konkursie “Blog o oszczędzaniu 2012” (niekoniecznie mój, ale będzie mi miło   jeśli to zrobisz) Kliknij “Lubię to” w boxie Facebooka w prawej kolumnie bloga (gdzieś dużo, dużo wyżej niż miejsce, w którym teraz czytasz). Jeśli jeszcze nie subsrybujesz newslettera mojego bloga, to proszę rozważ zapisanie się na niego (formularz rejestracji znajdziesz poniżej artykułu). Jeśli sądzisz, że wiedza przedstawiona w tym artykule może się przydać Twoim znajomych, to proszę – koniecznie prześlij im link do tego artykułu. A jeśli masz dobre pomysły, w jaki sposób efektywnie wykorzystywać karty kredytowe, to proszę podziel się tą wiedzą w komentarzu. Podziel się:FacebookGoogleLinkedInTwitterEmail Podobne artykuły: Karty lojalnościowe – czy warto z nich korzystać? 