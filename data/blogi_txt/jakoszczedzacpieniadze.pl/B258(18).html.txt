173,85 zł oszczędności – na tyle operator RWE wycenił moją lojalność przez najbliższe 3,5 roku (do końca 2016 r.). I jednocześnie próbuje ją sobie zagwarantować nowym aneksem. Jeśli będę chciał wypowiedzieć zawartą umowę przed terminem, to zapłacę karę umowną w wysokości 25 zł za każdy miesiąc pozostający do końca umowy. Czyli jeśli zrezygnowałbym w styczniu 2014 roku… to wysokość kary umownej wyniosłaby 900 zł! Czy gra jest warta świeczki? Jeśli mieszkasz w Warszawie, to zapewne otrzymałeś w ubiegłym tygodniu propozycję aneksu do umowy z RWE z informacjami o jubileuszowej ofercie specjalnej dającej nawet 8% rabatu na ceny prądu. Jeśli tak, to koniecznie musisz przeczytać ten artykuł, zanim zdecydujesz się podpisać aneks z RWE. Odczarowuję w nim magiczne wyliczenia dostawcy prądu   Nie twierdzę, że RWE proponuje złe rozwiązanie. Twierdzę jedynie, że sposób podania tej oferty klientom, jest co najmniej niejednoznaczny, a skala oszczędności – nie powala na kolana. Ludzie! Dają prąd za darmo! Jako pierwszy propozycję RWE prześwietlił na swoim blogu Maciej Samcik. Maciej bardzo dokładnie omówił genezę wyliczeń RWE (np. skąd wzięło się wyliczenie “możesz zyskać nawet 800 kWh”) a ja postanowiłem przełożyć te wyliczenia na mój przypadek i przeliczyć deklarowane procentowe oszczędności na rzeczywistą kwotę oszczędności w złotówkach. Co nam obiecuje RWE? Mówi, że wszystkim klientom od 1 lipca 2013 r. bezwarunkowo obniży opłatę za prąd o 4%, a do tego najbardziej lojalnym klientom, którzy zdecydują się podpisać aneks do końca 2016 roku, da dodatkowe 4% rabatu oraz 150 kWh energii gratis. Czyli 8% rabatu i jeszcze prawie miesiąc korzystania z prądu za darmo po podpisaniu cyrografu na 3 i pół roku (oferta “Tańsze gniazdko 800″). Dostępne są także warianty, w których zobowiązanie lojalnościowe jest krótsze (do końca 2014 i 2015 roku) i daje odpowiednio rabat 2% oraz rabat 3% z pakietem 100 kWh bezpłatnego prądu.  To co firma energetyczna skrzętnie przemilcza, to fakt, że 4% oszczędności na cenie prądu nie oznacza 4% oszczędności na Twoim rachunku. RWE obniża bowiem wyłącznie koszt energii (kWh), ale nie redukuje opłat związanych z dystrybucją prądu, których wysokość także uzależniona jest od ilości przesłanych kilowatogodzin (kWh). Dla jasności: na koszt prądu składa się wiele opłat (podaję dane dotyczące rachunku rozliczanego przez RWE w cyklu 6-miesięcznym):  Opłaty netto związane z obrotem energią:  Opłata handlowa = 4,29 zł / m-c Energia czynna = 0,2878 zł / kWh – obniżce ulega wyłącznie ta opłata   Opłaty netto związane z dystrybucją energii:  Składnik stały = 8,79 zł / m-c Opłata przejściowa = 0,29 zł / m-c Opłata abonamentowa = 0,52 zł / m-c Opłata dystrybucyjna zmienna = 0,1403 / kWh – ta opłata się nie zmienia!    Do powyższych opłat należy doliczyć jeszcze podatek VAT. Jak widać opłata za energię czynną stanowi tylko część opłat miesięcznych za prąd. Jej koszt podwyższają opłaty w stałej wysokości oraz tzw. “opłata dystrybucyjna zmienna” – także uzależniona od ilości zużytych kWh. I niestety ta ostatnia opłata nie ulega redukcji. Co to oznacza w praktyce? No to, że szumnie zapowiadana w ulotkach RWE skala oszczędności na poziomie 4% w całej wysokości rachunku przekłada się na mniejszą wartość. Jaką? Czytaj dalej   Roczne zużycie i koszt prądu w 4-osobowej rodzinie Żeby policzyć dokładnie ile zaoszczędziłbym podpisując aneks z RWE, musiałem szczegółowo przeanalizować wydatki na prąd naszej rodziny. Dla przypomnienia: jesteśmy 4-osobową rodziną (2+2) mieszkającą na warszawskim Ursynowie w mieszkaniu o powierzchni 120 m2. Nie korzystamy z gazu. Mamy płytę indukcyjną i piekarnik elektryczny. Korzystamy z lodówki o klasie energetycznej A++ i posiadamy energooszczędne oświetlenie. Nasze roczne zużycie prądu przez ostatnie 12 miesięcy (od maja 2012 do końca kwietnia 2013 r.) wyniosło łącznie 2439,90 kWh, czyli średnie miesięczne zużycie prądu wynosiło 203,33 kWh. Można powiedzieć, że wpasowujemy się niemal idealnie w profil średniego gospodarstwa domowego, które według RWE zużywa 2300 kWh energii elektrycznej rocznie.  Jak widać zużycie prądu spada nam w miesiącach wakacyjnych (gdy nie ma nas w domu), a poza tym utrzymuje się na w miarę stałym poziomie. Przeczytaj też: Rejestrowanie zużycia mediów – gotowy arkusz Excel  Przy obecnych cenach prądu (podanych powyżej) prąd kosztuje nas przez cały rok 1489,75 zł. Po zredukowaniu ceny “energii czynnej” o 4% wyszło mi z kalkulacji, że zapłacę za cały rok 1454,94 zł – o 34,81 zł mniej, co w całej kwocie rachunku stanowi równo 2% oszczędności. I tak magicznie pierwsze 4% zamieniło mi się w 2%   No to teraz zobaczmy, co stanie się jeśli zaakceptuję ofertę lojalnościową RWE w maksymalnym wariancie dającym kolejne 4% oszczędności. Wychodzi na to, że po rabacie zapłacę rocznie 1421,93 zł (lepiej o kolejne 33,01 zł rocznie). Jeśli dodatkowo odliczę koszt 150 kWh w jednym z miesięcy (tyle dostanę gratis), to koszt prądu w pierwszym roku trwania aneksu lojalnościowego wyniesie mnie 1347,11 zł. Porównajmy zatem sumaryczne koszty w ciągu najbliższych trzech lat w obu wariantach:  Wariant z 4% rabatem, który dostanie każdy klient RWE (od 1 lipca 2013) kosztować mnie będzie 1454,94 zł rocznie, czyli 4364,82 zł w ciągu 3 lat. Nie wymaga od podpisywania aneksu. Wariant z rabatem kolejnych 4% oraz 150 kWh gratis, na który zasłużę po podpisaniu umowy do 31 grudnia 2016 r., kosztować mnie będzie przez 3 lata 1347,11 zł + 1421,93 zł + 1421,93 zł = 4190,97 zł. Efektywnie po podpisaniu umowy wiążącej mnie z RWE do końca 2016 roku, zaoszczędzę 173,85 zł, co stanowi ekwiwalent 4% oszczędności (już po odliczeniu kosztów gratisowych 150 kWh). Czyli znowu marketing nagina rzeczywistość. Uśrednione roczne oszczędności wynoszą około 58 zł.  A co by się stało, gdybym np. w styczniu 2014 stwierdził, że na rynku są inne, bardziej konkurencyjne oferty i zdecydował się wypowiedzieć umowę RWE? Za każdy miesiąc pozostający do końca umowy zapłaciłbym karę umowną w wysokości 25 zł, czyli łącznie 900 zł za zerwanie umowy w styczniu 2014 r. Oferowane mi korzyści uważam za niewspółmierne w stosunku do proponowanych kosztów. Pamiętaj – masz wybór   Jeśli nie RWE to kto? Czy ktoś może przebić warunki zaproponowane mi przez RWE? To możecie zweryfikować na stronie http://www.maszwybor.ure.gov.pl/, na której znajduje się kalkulator pozwalający zmierzyć skalę oszczędności kosztów prądu przy korzystaniu z oferty różnych sprzedawców. Dzisiaj w Polsce mamy wybór i możemy zmienić dostawcę   W kalkulatorze kosztów prądu podaje się swój kod pocztowy, roczne zużycie energii (dlatego warto spisywać liczniki!) oraz informacje o obecnym dostawcy energii i cyklu rozliczeniowym. Kalkulator wylicza nam który z dostawców (działających na naszym terenie) może zaproponować najatrakcyjniejsze warunki. Wynik kalkulacji dla mojej lokalizacji i zużycia przedstawiam poniżej:  Jak widać mam potencjał do zaoszczędzenia 203,39 zł rocznie, jeśli zdecyduję się skorzystać z oferty Duon. W ciągu trzech lat oszczędności te mogą sięgnąć 610,17 zł. Na pierwszy rzut oka wydaje się, że oferta ta jest istotnie lepsza od propozycji RWE. Warto jednak zawsze porównać oferty pod kątem ewentualnych dodatkowych kosztów i kruczków prawnych. Skala korzyści po doliczeniu kosztów stałych (np. opłat miesięcznych) może spaść nawet o połowę. Dlatego ważne jest by oferty dostawców energii analizować całościowo, a nie na wyrywki. I nie dotyczy to tylko mieszkańców Warszawy   Zmiana dostawcy prądu może być trudna Jeśli ktoś z Was przechodził już przez procedurę zmiany sprzedawcy energii elektrycznej, to będę wdzięczny za podzielenie się doświadczeniami. Z tego co słyszałem cały ten proces może być kłopotliwy, a obecni dostawcy energii gotowi są posuwać się do nieczystych zachowań, byleby tylko zatrzymać nas jako klienta u siebie. Jak to się odbywa? Składasz u nowego dostawcy energii, którego wybierzesz, dyspozycję wypowiedzenia Twojej umowy u obecnego dostawcy. Nowy dostawca przesyła takie wypowiedzenie do obecnego dostawcy, a obecny dostawca… może odpowiedzieć, że nie może przyjąć wypowiedzenia z powodu XYZ (tu wstaw jakikolwiek powód). W takim przypadku potrzebne są dodatkowe wyjaśnienia, a czas płynie, a wraz z jego upływem trzeba ponosić koszty energii u obecnego dostawcy. Słyszałem także, że obecny dostawca potrafi mimo wszystko rozwiązać umowę (bo przecież otrzymał wypowiedzenie) i zacząć naliczać opłaty według wyższych stawek – traktując Cię jak klienta, który nie ma podpisanej umowy, a mimo to pobiera prąd. Opowiadam tu tylko zasłyszane historie, więc jeśli ktoś z Was – Czytelników, ma praktyczne doświadczenia ze zmianą dostawcy (zarówno pozytywne, jak i negatywne), to bardzo proszę o informację w komentarzu. Cena energii pójdzie w górę czy w dół? To pytanie zadaje sobie zapewne każda osoba rozważająca zmianę dostawcy. Spadki cen w długofalowej perspektywie są raczej mało realne. Ale zbyt mało wiem o tym rynku, by snuć sensowne przewidywania   Traktuj wszystko co napiszę poniżej jako moje spekulacje. Przypominam, że ceny i taryfy prądu dla naszych domostw zatwierdzane są jeszcze przez URE, ale na ten rok zapowiadane było uwolnienie cen energii dla gospodarstw domowych. Być może opóźni się ono do przyszłego roku… ale tak czy siak raczej przyczyni się ono do wzrostu cen niż ich spadku. Dostawcy energii już od dłuższego czasu postulują, że prąd powinien być droższy o ok. 20%. A doświadczenie związane z uwolnieniem cen energii dla przemysłu pokazuje, że koszty prądu mogą istotnie wzrosnąć (z tego co pamiętam to podwyżka w tym przypadku wynosiła około 40%). W tym kontekście propozycja RWE wcale nie musi być jednoznacznie zła A Ty co myślisz? Podpiszesz aneks RWE? Na jak długi okres? Który wariant oferty wybierzesz? Daj mi proszę znać w komentarzu. I pamiętaj, że jeśli zamierzasz skorzystać z propozycji RWE, to masz na to czas tylko do końca czerwca br. Jeśli ten artykuł jest pierwszym, który przeczytałeś na moim blogu, to zapraszam Cię teraz na stronę “Od czego zacząć czytanie blogu”. Będę Ci również wdzięczny, jeśli polubisz mój blog na Facebooku i zdecydujesz się zapisać na mój newsletter. Informuję w nim wyłącznie o nowych artykułach oraz przesyłam ekskluzywne treści, wyłącznie dla jego Czytelników. Miłego dnia i wnikliwego oka Ci życzę. Wnikliwego na tyle, byś z łatwością “prześwietlał” oferty różnych usługodawców   Podziel się:FacebookGoogleLinkedInTwitterEmail Podobne artykuły: Tryb czuwania, czyli ile prądu zużywa urządzenie, gdy nie pracuje? Koszt prądu, wody i ogrzewania – gotowy kalkulator Excel Jak przeliczyć W na kWh i koszt w złotówkach – gotowy kalkulator Rejestrowanie zużycia mediów – gotowy arkusz Excel Ile kosztuje używanie lodówki? Teoria i praktyka 