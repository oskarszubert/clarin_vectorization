Strefa komfortu, to stan, w którym nie czujesz potrzeby, aby stawiać sobie jakiekolwiek wyzwania. Po prostu żyjesz sobie z dnia na dzień, robiąc to co musisz. Tkwiąc w niej, nie wystawiasz się w gruncie rzeczy na żadne ryzyko (uświadomione). To niebezpieczne, bo przyzwyczajasz się do tego i Twój wygodnicki mózg będzie utwierdzał Cię w przekonaniu, że tak jest dobrze. I coraz szybciej będzie Cię zniechęcał do wprowadzania zmian. Miałem ten artykuł w planach, ale nie miałem do niego dobrego pretekstu. Dzisiaj sprowokował mnie Wolny z blogu “Wolnym być”. Napisał on artykuł “Wyjście ze strefy komfortu. Spowiedź”, w którym opisuje swoją decyzję o zmianie pracy związaną jednocześnie ze zmianą miejsca zamieszkania i opuszczeniem rodzinnego miasta. Jego spowiedź jest nieco dłuższa i dowiadujemy się z niej dlaczego zmusił się do opuszczenia swojej strefy komfortu.  Dlaczego warto przekraczać własne granice? O strefie komfortu i wychodzeniu poza nią napisano już wiele. Nie będę rozwijał tego tematu od naukowej strony, bo się na tym nie znam. Ale od dawna intuicyjnie wiem, że “to” istnieje. I Ty też wiesz   Na pewno doświadczyłeś takiego wychodzenia, np. na rozmowie kwalifikacyjnej – każdy z nas doświadcza. Ale jest spora różnica pomiędzy postawieniem nas w sytuacji, gdy zmuszeni jesteśmy działać poza swoją strefą komfortu, np. gdy ktoś nas napada i musimy zareagować, a sytuacją, w której sami, świadomie wychodzimy poza własną strefę komfortu. Może to być zdobywanie nowych umiejętności, zagajenie rozmowy i “przełamanie lodów” z nowo poznaną osobą, albo postawienie sobie ambitnego celu – teoretycznie zbyt ambitnego na nasze obecne umiejętności. Często czujemy się bardzo niekomfortowo, ale po czasie przyznajemy, że było warto, że nauczyliśmy się czegoś nowego, zdobyliśmy doświadczenie albo osiągnęliśmy poczucie spełnienia (albo wszystko na raz). Mówiąc w skrócie, to co ważne w życiu zazwyczaj zaczyna się poza naszą strefą komfortu. Gdybym jako młody chłopak nie “wystartował” do tej jedynej, fajnej dziewczyny, to nie miałbym za sobą kilkunastu lat szczęśliwego małżeństwa (i wielu lat przed nami). Łatwo nie było   Do tego okazało się, że laska miała chłopaka i była w nim zakochana! Myślicie, że mi to przeszkodziło? Skomplikowało to i owo, i wymagało cierpliwości   Dzisiaj wiem, że ważne rzeczy w życiu dzieją się poza strefą komfortu! Wtedy działałem “na czuja”. A dzisiaj wspaniale się z tym czuję Jeden z moich ulubionych autorów i blogerów, Chris Guillebeau, w swojej książce “The Art of Non-Conformity: Set Your Own Rules, Live the Life You Want, and Change the World” ostrzega, że czasami wychodzenie poza strefę komfortu, może spotkać się także z negatywną reakcją otoczenia. Szczególnie wtedy, gdy stawiamy sobie cel nie mieszczący się w światopoglądzie innych osób. Ale nie powinno nas to powstrzymywać   “Nierozsądne”, “nierealne” i “niepraktyczne”, to słowa używane do marginalizowania osoby lub idei, która wykracza poza powszechnie oczekiwane standardy”.  Co strefa komfortu ma do oszczędzania? Możecie się zastanawiać co pisanie o strefie komfortu ma wspólnego z blogiem o oszczędzaniu. Odpowiem krótko: praktycznie od początku istnienia bloga próbuję Was zmotywować do zmiany nawyków wyciągając “najcięższe działa”, jakimi dysponuję, i mówiąc ile to i owo kosztuje. A wiem, że zmiana przyzwyczajeń, nie mieści się w strefie komfortu. Wróciłem z wakacji i mam plan żeby jeszcze bardziej Was “challenge’ować”, czyli stawiać Wam wyzwania. Przypominam, że nic co ważne w życiu nie przychodzi bez wysiłku Czym jest wyjście ze strefy komfortu w kontekście oszczędzania pieniędzy?  Zastąpieniem “nie wiem nic o inwestowaniu” nauką i samodzielnymi doświadczeniami. Umiejętnością negocjowania także w niesprzyjających warunkach, co może się potem przydać w niespodziewanych momentach. Podniesieniem słuchawki i zadzwonieniem do banku z żądaniem obniżenia opłat. Schowaniem dumy do kieszeni i zadawaniem głupich pytań, np. żeby zrozumieć złożone produkty finansowe. Wykonywaniem żmudnych i nudnych czynności, takich jak zbieranie rachunków i ich spisywanie. Zmuszeniem się do wystawienia niepotrzebnych rzeczy na sprzedaż na Allegro. Ułożeniem planu oszczędności i zwiększania przychodów – chociaż nam się nie chce i mamy milion wymówek. Realizacją tego planu – skoro jest dla nas ważny, to trzeba go realizować. Może się to wiązać ze zmianą planu dnia, ze zmianą pracy, z porzuceniem niektórych przyzwyczajeń. Zmuszaniem się do wyrabiania nowych nawyków: jeśli chcę być bogaty, to muszę coś robić w tym kierunku, analogicznie jak jeśli chcę schudnąć, to muszę przejść na dietę i więcej się ruszać. I jedno i drugie wymaga wyjścia ze strefy komfortu.  Żeby było jasne – każdy ma z powyższymi punktami jakiś problem. Ja także. Sztuka polega na tym żeby ruszyć przysłowiowe cztery litery. A propos ruszania czterech liter… Zastanów się co jest dla Ciebie ważne. Wymyśl jedną rzecz, postaw sobie jeden cel – nie musi być super ambitny, ale musi być konkretny. Zastanów się co jest potrzebne do tego, żebyś osiągnął ten cel. Jeśli cel ten nie wymaga od Ciebie wysiłku i wyjścia ze strefy komfortu, to prawdopodobnie jest to cel mało ambitny. Osiągnij go i postaw sobie kolejny – ambitniejszy   Masz już cel, którego osiągnięcie wymaga wysiłku? No to pomyśl, jakie kroki musisz wykonać, żeby ten cel osiągnąć? Czy któryś z nich wzbudza Twój niepokój lub strach? – to normalna reakcja. Większość ważnych spraw i decyzji w naszym życiu wzbudza nasze obawy. Nawet najlepiej wytrenowani i przygotowani sportowcy muszą się mocno koncentrować przed każdym startem, żeby nie “spaliły” ich emocje. Niejednokrotnie to, czy potrafimy przełamać nasz strach i “wziąć się w garść”, jest jedyną rzeczą odróżniającą zwycięzców od tych, którzy ponoszą porażkę. Jeśli cel jest dla Ciebie ważny, to wiesz, że musisz ten krok czy sekwencję kroków wykonać. Do it! Po prostu zrób to. Naprawdę nie wymaga to niczego innego niż zrobienia. A przy okazji obejrzyj ten film (niestety nie mogę go tu osadzić). To moje ulubione “Do it!”, które czasami sobie powtarzam :) (zaczyna się 1:00). W przypadku ważnych decyzji o potencjalnie dużych konsekwencjach – przeanalizuj plusy i minusy, ale do it! Nie odkładaj w nieskończoność. Jeśli nie chcesz teraz, to zaplanuj precyzyjnie kiedy to zrobisz. Słyszałem niedawno taki ciekawy cytat: Cel bez określonej daty realizacji to marzenie a nie cel.  Przeczytaj drugi i trzeci raz ten cytat. Zastanów się ile masz celów, a ile marzeń   O tym jak sobie radzić z planowaniem realizacji celów opowiem nieco w 10-tym odcinku podcastu. Przykład wychodzenia ze strefy komfortu Postawiłem sobie przed wakacjami kolejny cel i odpowiedziałem na pytanie dlaczego chcę go osiągnąć: “Chcę dobrze wyglądać i chcę żeby moja Żona była zadowolona, że ma fajnie zbudowanego faceta i żeby dzieci były zadowolone, że mają tatę nie-wymoczka. Poza tym będę czuł się lepiej wiedząc, że się dbam o siebie i dzięki treningowi jestem zdrowszy”. Konkretyzacja celu: “Do końca roku chcę mieć wyrzeźbioną klatę i brzuch”. A przy tym nie chcę chodzić do siłowni, bo nie lubię i nie chcę się świadomie nadmiernie obciążać i dodatkowo za to płacić. Tylko domowe sposoby. Co muszę zrobić, by to osiągnąć? Trenować. Systematycznie i regularnie. I tu zaczynają się obiekcje i pytania, które zastępują początkowy entuzjazm. I już mój mózg podpowiada mi żeby nie wychodzić z mojej strefy komfortu:  Po co mi to – przecież wcale nie wyglądam źle. Przesadzam, że zrobienie klaty lub brzucha wpłynie pozytywnie na moje zdrowie. Zresztą nie wiem od czego zacząć. Pewnie jakiś trening powinienem zaplanować, ale nie wiem jaki. Musiałbym coś poczytać na ten temat, ale nie mam czasu. Czy ja naprawdę nie mam co robić? Tyle wpisów na blogu czeka na napisanie. Jeśli chcę coś zrobić dla siebie, to może lepiej gdybym ten czas wykorzystał na odpoczynek: fajny film, książka, gra na konsoli. Nie mam żadnej gwarancji, że w wyniku mojego treningu uda mi się zbudować klatę lub “sześciopak” na brzuchu i po co to wszystko wtedy? Napracuję się nad sobą, a celu i tak nie osiągnę. Czy muszę zaczynać trenowanie na wakacjach? Może po powrocie.  Itd. Itp. Mnożyłem i uzasadniałem wymówki. Jestem w tym mistrzem. Pewnie też możesz o sobie tak powiedzieć. Ale wiesz co? Teraz regularnie, co dwa dni, robię pompki według ustalonego programu treningowego “100 push-ups”. I w połowie urlopu dorzuciłem jeszcze brzuszki, które robię codziennie (szczerze mówiąc dwa dni pominąłem). Jak zmusiłem się do wyjścia z mojej strefy komfortu? Przyznaję, że w tym przypadku nie było to szczególnie trudne. Po prostu wróciłem do mojego celu i ponownie zadałem sobie pytanie “Dlaczego chcę ten cel osiągnąć. Dlaczego ten cel jest dla mnie ważny?”. To pomogło mi się przełamać. Ile czasu potrzeba, by coś “weszło nam w krew”? Rozwój w naszym życiu, osiąganie poczucia spełnienia, polega według mnie właśnie na takim przełamywaniu siebie. I jest znacznie łatwiej to zrobić, jeśli mamy odpowiedni powód do osiągania stawianych sobie celów. Myślę, że każdy z Was, kto to czyta, może podpisać się pod stwierdzeniem, że jeśli już się przełamiemy i zaczynamy systematycznie coś robić, to po jakimś czasie nie traktujemy już tego jako niekomfortowe i nieprzyjemne. Zaczynamy wręcz z tego czerpać radość i motywację do stawiania sobie i osiągania kolejnych celów. Oczywiście są wśród nas wyjątki   Chirurg plastyczny Dr Maxwell Maltz w swojej książce z 1960 roku ukuł teorię, że jeśli wykonujesz jakąś czynność systematycznie przez 21 dni, to wykształcasz nawyk. Staje się ona dla Ciebie naturalna i przyzwyczajasz swój mózg do jej wykonywania. Osobiście uważam, że stwierdzenie o 21 dniach, to mit, który nie powinien być brany dosłownie (i chyba nie jestem jedyny). Inne badania mówią o 66 dniach, ale one znowu ograniczają się do analizy bardzo podstawowych zachowań. Bez względu na ilość dni jest coś niesamowitego w tym, jak szybko możemy uczynić naszą drugą naturą te trudne i często bolesne (psychicznie i/lub fizycznie) dla nas czynności   Jeśli jednak potrzebujesz samomotywacji, to uznaj, że rzeczywiście 21-66 dni jest taką graniczną wartością dla większości Twoich systematycznych postanowień. Przykładowo: jeśli planujesz przestać jeść słodycze, to nie mów sobie “nigdy więcej”, bo Twój mózg się zbuntuje. Powiedz sobie: “odstawiam słodycze tylko na 21 dni”. Prawda, że łatwiej? A potem zdecydujesz co dalej Najtrudniej jest zacząć. Trzymam kciuki Wolny! Wolnemu życzę żeby wspólnie z rodziną jak najszybciej aklimatyzował się w nowym miejscu zamieszkania. I żeby za rok z uśmiechem oglądał się za siebie   Powodzenia! I jeszcze jedno przemyślenie, które mi się nasuwa: odważni opuszczają swoją strefę komfortu, ale nie na długo. Po przełamaniu obaw i strachu, i samoutwierdzeniu, że dobrze zrobili, ta ich strefa komfortu ich “dogania”. My jej nie opuszczamy – my ją powiększamy. Zastanów się, jakie emocje wzbudza myśl o skoku na bungee u kogoś, kto nigdy tego nie robił? Skakałeś? No to pomyśl o chodzeniu gołymi stopami po rozżarzonych węglach. Jeśli nie jesteś kompletnym idiotą, to będziesz się bał, coś Cię będzie ściskało za gardło, gdy staniesz na wysokim moście z liną między nogami lub na wprost ścieżki z rozgrzanym do czerwoności węglem. Ale jeśli masz to już za sobą, to jak odpowiadasz na pytanie “Czy byłbyś w stanie zrobić to kolejny raz”? Nie wydaje się to niczym strasznym, prawda? Niektórzy nawet czerpią z tego przyjemność   Na koniec mam do Ciebie pytanie, które być może będzie Twoim “zapalnikiem”: napisz mi kiedy ostatnio wyszedłeś ze swojej strefy komfortu? Co to było? A może potrzebujesz motywacji? A może masz jakieś wskazówki, które mogłyby pomóc osobom zamkniętym w swojej strefie komfortu? Zapraszam do komentowania I będę Ci naprawdę wdzięczny, jeśli zdecydujesz się podzielić tym artykułem na Facebooku, LinkedIn, GoldenLine, Wykopie czy po prostu mailem z osobami, na których Ci zależy – szczególnie tymi, które utknęły w swojej strefie komfortu. Może chociaż troszeczkę uda się je zmotywować. Życzę Wam byście nigdy nie zaprzestali stawiać sobie wyzwań poszerzających Waszą strefę komfortu   Zdjęcie: Trevor Blake  Podziel się:FacebookGoogleLinkedInTwitterEmail 