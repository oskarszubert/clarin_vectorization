Przekonuję się, że warto prowadzić blog o oszczędzaniu. Dzięki niemu powoli zaczynam porządkować mój “zestaw narzędzi oszczędnościowych” (ZNO :-)). Dzisiaj mam przyjemność spełnić życzenie Piotra, który mailowo poprosił mnie o przygotowanie kalkulatora do obliczania ile kosztuje używanie urządzeń elektrycznych o konkretnej mocy. Chociaż dotychczas takie szybkie obliczenia wykonywałem na swoje potrzeby korzystając z kalkulatora w telefonie, to Piotr zmotywował mnie (bardzo Ci dziękuję :-)) do opracowania prostego arkusza kalkulacyjnego (przelicznik W na kWh). Zapraszam więc do pobrania kalkulatora kosztów prądu (plik Excel), a także do komentowania i przesyłania kolejnych pytań i próśb dotyczących szeroko pojętego oszczędzania.  Obliczanie kosztów prądu – krok po kroku Używanie załączonego kalkulatora kilowatogodzin jest bardzo łatwe. Wystarczy, że wpiszesz nominalną moc urządzenia (żarówki, tostera, czajnika elektrycznego itp.) oraz czas, przez który urządzenie to jest włączone. W arkuszu możesz wpisać ten czas w minutach, godzinach lub dniach oraz wybrać odpowiednią jednostkę. Powinieneś także uzupełnić arkusz o koszt jednej kilowatogodziny – taki, jaki ponosisz na rzecz swojego dostawcy energii. Wstawiłem już tam zryczałtowany koszt w wysokości 60 groszy za 1 kWh. Po wpisaniu danych, Excel automatycznie wyliczy sumaryczne zużycie prądu w kilowatogodzinach oraz sumaryczny koszt.  Pobierz załączniki do artykułu:  Przelicznik W na kWh i koszt w złotówkach – Excel 2010 Przelicznik W na kWh i koszt w złotówkach – Excel 2003 Oczywiście trzeba pamiętać, że wyliczenia kalkulatora mają charakter orientacyjny. Tak naprawdę najlepszym sposobem zweryfikowania faktycznego zużycia prądu jest zastosowanie miernika, tzw. watomierza. Ja na co dzień stosuję tani watomierz Green Blue model GB202. Dostępny jest on na Allegro za około 45 zł. Urządzenie podłącza się do gniazdka elektrycznego i dopiero do niego podłącza się, np. czajnik elektryczny, pralkę, lodówkę lub zmywarkę. Watomierz pokazuje zarówno chwilowe, jak i całkowite zużycie prądu przez podłączone urządzenie. Potrafi również wyliczyć koszt jego pracy w trakcie okresu pomiarowego.   Przykład: ile rocznie kosztuje żarówka 60W? Kalkulator w Excelu przydatny jest wszędzie tam, gdzie nie da się łatwo podłączyć watomierza, np. do obliczania kosztów oświetlenia. Właśnie takie pytanie zadał mi dzisiaj Piotr: Mam lampę z dwoma żarówkami 60W każda. Lampa pali się średnio 3 godziny dziennie. Chcę wymienić żarówki na świetlówki. Czy to się opłaca?  Zawsze tego typu analizy staram się przeprowadzać dla dłuższego okresu czasu, np. w ujęciu rocznym. Policzę najpierw sam koszt prądu dla żarówek Piotra: łącznie mamy 120W, które świecą przez 365 dni * 3 godziny = 1095 godzin rocznie. Z kalkulatora wychodzi więc, że żarówki te zużywają 131,40 kWh rocznie, co w praktyce kosztuje Piotra 78,84 zł / rok. Dwie żarówki 60W świecące 3 godziny dziennie, to koszt 78,84 zł rocznie. Teraz wypadałoby dobrać odpowiednie świetlówki, które mogłyby zastąpić żarówki 60W. Z doświadczenia wiem, że wystarczające będą świetlówki o mocy 18W lub 23W. Zakładam Piotrze, że jesteś światłolubny   jak ja i wybierzesz te mocniejsze. Dla uproszczenia obliczeń nie biorę pod uwagę, że rozpalająca się świetlówka konsumuje więcej energii. A więc 2 * 23W w tym samym okresie czasu przełoży się na zużycie przez świetlówki 50,37 kWh i koszt roczny w wysokości 30,22 zł. Oznacza to, że oszczędność w pierwszym roku wynosi 48,62 zł. Oczywiście świetlówki trzeba jeszcze zakupić. Ja za świetlówki OSRAM Dulux Value Mini Twist 23W płaciłem 11,30 zł / sztukę. Czyli nawet po uwzględnieniu kosztu świetlówek oszczędzasz już w pierwszym roku ich używania: 48,62 zł – (2 * 11,30 zł) = 26,02 zł. A w każdym kolejnym roku oszczędność sięga blisko 50 zł rocznie. A jeśli dodatkowo wybierzesz słabsze świetlówki 18W, to Twoja roczna oszczędność powiększy się o dodatkowe 7 zł. Piotrze – zalecam Ci jak najszybsze przejście na świetlówki (oczywiście o ile jesteś w stanie tolerować nieco inną barwę światła). Sugeruję również przejrzenie pozostałych lamp w domu. Jak widać na przykładzie Piotra, oszczędności mogą być spore. A jeszcze większe oszczędności może dać oświetlenie LED, które jest znacznie tańsze w eksploatacji, ale niestety nadal dosyć drogie w zakupie. Wkrótce o nim napiszę. Zapraszam do śledzenia bloga Dziękuję Ci, że poświęciłeś czas na przeczytanie tego artykułu (gratuluję jeśli dotarłeś aż tutaj :-)). Jeśli był on dla Ciebie przydatny, to gorąco zachęcam Cię do zapisania się na mój newsletter – poprzez pole umieszczone poniżej. Proszę Cię także o “polubienie” mojego bloga na Facebooku – bardzo mi na tym zależy i z góry Ci za to dziękuję   Podziel się:FacebookGoogleLinkedInTwitterEmail Podobne artykuły: Koszt prądu, wody i ogrzewania – gotowy kalkulator Excel 