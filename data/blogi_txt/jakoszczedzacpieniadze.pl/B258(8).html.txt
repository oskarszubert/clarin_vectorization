Wczoraj, w artykule “Ile kosztuje używanie lodówki? Teoria i praktyka”, pokazałem znaczącą rozbieżność pomiędzy zmierzonym u nas w domu zużyciem prądu przez lodówkę a deklaracjami producenta. W ręką na sercu przyznaję, że nie jestem bez winy. Nie stosuję się bowiem do wszystkich zaleceń dotyczących optymalnego sposobu używania lodówki. Drzwiami od niej trzaskamy raczej często. Cyrkulacja powietrza także nie jest dla niej optymalna. Poniżej zebrałem kilkadziesiąt porad, które pomogą Ci ułatwić lodówce życie, a co za tym idzie – obniżą jej apetyt na prąd :-). Według moich szacunków nieoptymalne korzystanie z lodówki może powodować wzrost rocznych kosztów prądu o ok. 100 zł.  Porady podzieliłem na grupy tematyczne. Zacznę od tych zmian, które najłatwiej jest wprowadzić w życie:  Ustaw docelową temperaturę w chłodziarce na +7 stopni C – według wszelkich doniesień temperatura optymalna to 4-7 stopni. Im wyższa, tym niższe będzie zużycie prądu. Każde dodatkowe obniżenie temperatury o dwa stopnie mniej, powoduje wzrost poboru prądu o kilkanaście procent (nie testowałem, ale wierzę patrząc na wyniki moich pomiarów opublikowane tutaj). RWE ocenia potencjał oszczędnościowy tej metody na około 90 kWh / rok = 54 zł. Ustaw docelową temperaturę w zamrażarce na -18 stopni C – dodatkowe obniżanie temperatury nie spowoduje zwiększenia trwałości produktów, ale na pewno poczujesz chłód także w swojej kieszeni Każdy jeden stopień w dół, to około 8% większe zużycie energii. Nie warto przepłacać. Zanim otworzysz drzwi od lodówki pomyśl przez sekundę po co to robisz i co chcesz wyciągnąć – zminimalizujesz czas, przez który będą otwarte drzwi i przez który ogrzewać będziesz wnętrze lodówki. Jeśli masz małe dzieci, to z reguły tej możesz uczynić “domowy sport” – kto w krótszym czasie wyciągnie to czego potrzebuje. Tylko unikajcie trzaskania drzwiami od lodówki! Układaj towary w lodówce zawsze w podobny sposób – dzięki temu łatwiej i szybciej będziesz mógł je odszukać. Zawsze zamykaj drzwi od lodówki i zamrażarki – niby truizm, ale zdarzało mi się widzieć, że po wyciągnięciu masła lodówka pozostawała otwarta. Szczególnie należy na to uważać w trakcie rozmów przez komórkę   Nigdy nie wkładaj do lodówki ciepłych potraw – lodówka niepotrzebnie marnować będzie prąd by je schłodzić. Najpierw ostudź potrawy w temperaturze pokojowej lub, jeśli na dworzu jest chłodno, wystaw je na balkon. A dopiero później schowaj do lodówki. Jeśli wstawiasz do lodówki ciepłe potrawy, to zużywa ona trzykrotnie więcej prądu w celu ich wychłodzenia. Zamykaj produkty spożywcze w szczelnych pojemnikach – dzięki temu ograniczysz parowanie tych produktów w lodówce. Niestety lodówka gorzej radzi sobie ze schładzaniem wilgotnego powierza, co znajduje odzwierciedlenie w zużyciu prądu. Analogicznie jak wyżej – produkty wkładane do zamrażarki muszą być szczelnie opakowane – dzięki czemu ograniczysz tworzenie się szronu. A szron = konieczność konsumpcji większej energii w celu utrzymania zamierzonej temperatury. Wyciągaj żywność na krótko – jeśli wyciągasz z lodówki jakąś żywność, która ma do niej za chwilę trafić z powrotem, to postaraj się by wróciła ona do lodówki jak najszybciej. Im mniej się ogrzeje – tym lepiej.  Porady dotyczące eksploatacji lodówki  Jeśli nie masz funkcji automatycznego rozmrażania, to koniecznie regularnie rozmrażaj lodówkę – ocenia się, że każde 3 mm warstwy lodu (szronu), to dodatkowe 10% zużycia prądu. Czysta lodówka nie potrzebuje tyle energii co zaszroniona. Odkurzaj lub ścieraj kurz z elementów lodówki – jeśli masz lodówkę starszego typu, to na pewno widzisz niezabudowane spirale – zewnętrzny wymiennik ciepła. Czyść je regularnie. W nowszych lodówkach dostęp z tyłu jest ograniczony, ale przynajmniej staraj się odkurzać. Sprawdzaj stan uszczelek na drzwiach lodówki- jeśli uszczelki będą nieszczelne, to lepiej je wymień. Każda nieszczelność powoduje dostawanie się do lodówki ciepłego powietrza i wtedy agregat musi intensywniej pracować by słodzić zawartość lodówki. Są dwa bardzo proste sposoby na sprawdzenie szczelności uszczelek:  Wieczorem zapal latarkę i włóż ją do lodówki, zamknij drzwi i zgaś światło w kuchni. Obejrzyj dokładnie czy światła latarki nie widać z zewnątrz. Weź kartkę papieru i włóż ją między lodówkę a jej drzwi. Spróbuj przesuwać kartkę przy zamkniętych drzwiach. Jeśli gdzieś jest nieszczelność – kartka łatwo się przesunie lub wysunie.   Rozmrażaj zamrożone produkty w lodówce – jeśli wyciągasz cokolwiek z zamrażalnika, to wkładaj to w celu rozmrożenia do lodówki. Rozmrożenie potrwa nieco dłużej niż poza lodówką, ale przynajmniej zaoszczędzisz na prądzie, gdyż zamrożony produkt wychładzać będzie wnętrze lodówki. Jeśli planujesz zjeść coś zamrożonego, to dzień wcześniej wieczorem przełóż to do lodówki. Gdy wyjeżdżasz, to włączaj tryb wakacyjny lub całkowicie wyłącz lodówkę – optymalnie jeśli przed wyjazdem pozbędziesz się z lodówki całej żywności a samą lodówkę wyłączysz z prądu na czas Twojej nieobecności. Pamiętaj o tym żeby po wyłączeniu jej z prądu pozostawić otwarte drzwi lodówki. Jeśli jednak zostawiasz w lodówce produkty, to przestaw ją w wakacyjny tryb działania lub po prostu podwyższ temperaturę chłodziarki do maksymalnej (7-8 stopni). Czyść szczelinę wywietrznika na przodzie chłodziarki – dzięki temu ciepło będzie dobrze odprowadzane. Jeśli rozmrażasz zamrażarkę, to przełóż wszystkie produkty do chłodziarki – agregat bardzo się ucieszy, że chcesz mu tak ulżyć w pracy. Porady przed zakupem lodówki Porady, które warto wziąć pod uwagę przy planowaniu zakupu lodówki oraz tuż po jej zakupie:  Kup lodówkę energooszczędną, najlepiej klasy A++ lub A+++ – ale zanim to zrobisz, to koniecznie przeanalizuj czy ma to sens finansowy. Szczegółowe porównanie kosztów opublikowałem w artykule “Ile kosztuje używanie lodówki? Teoria i praktyka”. Warto przed zakupem porównać parametry energetyczne różnych modeli lodówek podawane przez ich producentów. Ogólnie lodówki klasy A++ zużywają około 40% mniej prądu Jeśli planujesz zakup chłodziarki i zamrażarki, to kup dwa w jednym – zazwyczaj zaoszczędzisz na prądzie chyba, że Twoje wymagania dotyczące pojemności tych urządzeń wykluczają konstrukcje zintegrowaną. A propos pojemności – nie przesadzaj!Dopasuj pojemność do liczby domowników – lodówka nie może być za duża, gdyż jeśli nie jest zapełniona, to w efekcie energia idzie na chłodzenie znajdującego się w niej powietrza. A z kolei zimne powietrze bardzo szybko ucieka z lodówki przy każdym otworzeniu jej drzwi. Jeśli zastanawiasz się jaką pojemność lodówki wybrać, to skorzystaj z następujących zasad:  Jeśli mieszkasz sam, to kup lodówkę ok. 120 litrów Jeśli mieszkasz z rodziną, to lodówka powinna mieć ok. 60 litrów na każdego domownika (czyli przy 4-osobowej rodzinie wychodzi 240 litrów).   Rozważ zakup lodówki z systemem No Frost – tego typu rozwiązanie automatycznie usuwa szron i wilgotność dzięki czemu nie musisz się sam martwić o rozmrażanie lodówki. I w zasadzie możesz w łatwy sposób zaoszczędzić do 20% energii. Sprawdź czy kupowana lodówka posiada “alarm otwartych drzwi” – za tą funkcję lodówki rzadko kiedy trzeba dopłacić a bywa bardzo przydatna. Potrafi włączyć alarm dźwiękowy jeśli drzwi pozostają otwarte przez kilka minut. A przy dłuższym otwarciu, np. przez godzinę, funkcja ta całkowicie wyłącza lodówkę ograniczając zużycie prądu. Nie stawiaj lodówki przy źródłach ciepła (kuchenka, grzejnik, zmywarka, miejsca nasłonecznione) – w im cieplejszym miejscu stoi lodówka, tym szybciej ciepło przenika do wnętrza lodówki, co powoduje częstsze uruchamianie agregatu. Najlepiej, gdyby lodówka stała w chłodnym pomieszczeniu. Jeśli uda Ci się zmniejszyć temperaturę otoczenia o zaledwie jeden stopień, to oszczędność energii może wynieść nawet 6%. Zwracaj na to uwagę szczególnie w zimie – być może dobrym rozwiązaniem będzie całkowite wyłączenie kaloryfera w kuchni. Oszczędność według Vattenfall = około 75 kWh / rok. Nie dosuwaj lodówki bezpośrednio do ściany – zostaw przerwę o wielkości zalecanej w instrukcji obsługi lodówki (ok. 8-10 cm). Do znajdującego się z tyłu lodówki wymiennika ciepła musi swobodnie dopływać powietrze. Ważne, żeby nie zastawiać kratek wentylacyjnych lodówki. W przeciwnym razie może dojść do przegrzania i nadmiernego zużycia prądu. RWE ocenia, że jeśli powietrze dobrze cyrkuluje, to przeciętne gospodarstwo domowe oszczędza rocznie ok. 70 kWh energii = 42 zł. Poprawnie ustaw i wypoziomuj lodówkę – a w szczególności zadbaj by drzwi domykały się samoczynnie. Jeśli lodówka nie jest przeznaczona do zabudowy, to jej nie zabudowuj – łatwo powiedzieć, ale w takim przypadku naprawdę powinieneś zapewnić dobrą cyrkulację powietrza: sporą odległość od ściany (zazwyczaj zaleca się 8-10 cm), wolną, kilkudziesięciocentymetrową przestrzeń nad lodówką.  Czy wiesz, że gdyby wszyscy Polacy zaczęli korzystać ze sprzętu energooszczędnego i wyłączyli połowę urządzeń, które “zjadają prąd”, chociaż nie są aktualnie używane, to w skali kraju zaoszczędzilibyśmy aż 40 proc. energii i ponad 1,5 miliarda złotych? Obliczyła to Fundacja na rzecz Efektywnego Wykorzystania Energii na zlecenie WWF.  Ekstremalne oszczędzanie lodówki Porady, które pozwolą Ci zaoszczędzić dodatkowe pieniądze, ale wymagające od Ciebie dodatkowej aktywności (co można już podciągnąć pod “oszczędzanie ekstremalne”   ): Wypełniaj wnętrze lodówki! – w połowie pusta lodówka potrzebuje więcej energii elektrycznej niż pełna. Pamiętasz jeden z powyższych punktów dotyczących chłodzenia powietrza?. Jeśli lodówka i zamrażarka są puste, to gorzej trzymają chłód i szybciej ogrzewają się przy otwieraniu. Dlatego duże znaczenie ma wypełnienie lodówki i to nawet tymi rzeczami, które niekoniecznie musisz chłodzić, a które dobrze będą trzymały zimno mając jednocześnie dużą kubaturę. Do wypełniania lodówki doskonale nadają się butelki wypełnione wodą, soki w kartonach, słoiki i konserwy. W przypadku, gdy zakupisz żywność, którą musisz schować do lodówki, możesz łatwo i szybko wyciągnąć takie “wypełniacze” pustej przestrzeni. RWE ocenia potencjał oszczędnościowy tej metody na około 50 kWh rocznie = 30 zł. Zimą pożyczaj zimno z zewnątrz – dosłownie   Proponuję Ci, abyś przy minusowej temperaturze wystawiał na balkon plastikowe butelki wypełnione w 3/4 wodą. Butelki pozostaw odkręcone aż zamarzną. Po zamarznięciu wody zakręć butelki i włóż do lodówki. Ochłodzą one wnętrze lodówki dzięki czemu jej agregator nie będzie się tak często włączał. Wymianę butelek możesz przeprowadzać codziennie dopóki na zewnątrz utrzymuje się minusowa temperatura. Zamrażaj produkty na balkonie – jeśli coś planujesz przechować w zamrażarce, to zima jest Twoim najlepszym sprzymierzeńcem   Zamiast wkładać produkt od razu do zamrażarki, zamróź go na balkonie i dopiero potem włóż do lodówki.  Mam nadzieję, że wdrożysz w życie przynajmniej część z tych porad. A jeśli masz jeszcze jakieś dodatkowe pomysły, jak ograniczyć zużycie prądu przez lodówkę, to koniecznie napisz o tym w komentarzu. Jeśli porady Ci się podobają, to nie wahaj się kliknąć “Lubię to” i polecać ten artykuł swoim znajomym. Z góry Ci za to dziękuję. I kolejny raz bardzo dziękuję Ci za uwagę Podziel się:FacebookGoogleLinkedInTwitterEmail Podobne artykuły: Ile kosztuje używanie lodówki? Teoria i praktyka Jak przeliczyć W na kWh i koszt w złotówkach – gotowy kalkulator Koszt prądu, wody i ogrzewania – gotowy kalkulator Excel 11 wskazówek jak przygotować mieszkanie do wakacji 