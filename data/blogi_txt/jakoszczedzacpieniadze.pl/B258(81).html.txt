Witam Cię serdecznie w moim raporcie finansowym za październik 2012 roku!   Jak widzisz raport ten pojawia się z dużym opóźnieniem – a to dlatego, że działam na wysokich obrotach na wszystkich frontach. Efektami podzielę się z Wami w raporcie za listopad, który planuję opublikować na początku grudnia. W październiku doświadczyłem wielu bardzo pozytywnych zdarzeń: 16 października wypadła okrągła, 10-ta rocznica mojej pracy w dcs.pl, uczestniczyłem w kongresie Mieszkanicznika w Łodzi, a także w zjeździe inwestorów w nieruchomości nieopodal Poznania. Blog “Jak oszczędzać pieniadze” został zlinkowany z kilku fajnych miejsc, co spowodowało rekordowy ruch (jednego dnia było blisko 1000 wizyt na blogu!). Udało mi się także zainkasować pierwszy przychód wygenerowany przez blog w wysokości 167,46 zł! Nie są to kokosy, ale jest to bardzo konkretna kwota, która mam nadzieję będzie się powiększała. Równolegle inwestuję w blog i wszystkie inne przedsięwzięcia, które podejmujemy wspólnie z Żoną (czytaj: generujemy koszty). Poważnie zastanawiam się nad otworzeniem działalności gospodarczej. No ale to jest temat na inny artykuł… Przejdę więc do październikowych wydarzeń, przychodów, kosztów oraz planów na kolejne miesiące    Dlaczego tworzę miesięczne raporty wydatków Rozpoczynając tworzenie bloga obiecałem, że będę dzielił się z Wami kosztami życia 4-osobowej rodziny. Co miesiąc publikuję szczegółowy raport moich kosztów miesięcznych uwzględniający również niektóre przychody (wszystkie, poza przychodami z pracy na etacie). Dzięki temu możesz poznać prawdziwe koszty życia naszej 4-osobowej rodziny mieszkającej w Warszawie. Dlaczego to robię:  Chcę udokumentować moje wysiłki zmierzające do tego by trzymać koszty na jak najniższym poziomie (ale jednocześnie racjonalnym z naszego punktu widzenia). Raporty te są motywacją dla mnie samego do ciągłej pracy nad sobą w kierunku osiągnięcia celu, jakim jest emerytura przed 50-tką. Chcę być uczciwy i maksymalnie transparentny w tym co robię. Dzielę się z Tobą wszystkim co dotyczy moich finansów, gdyż wierzę że nic nie przekonuje tak jak liczby. Pozwalam tym liczbom mówić o moich sukcesach, błędach i porażkach wierząc, że możesz z nich wyciągnąć naukę dla siebie. Mam nadzieję, że moje działanie będzie dla Ciebie inspiracją do dobrej kontroli wydatki, dbania o pomnażanie majątku i motywacją do poszukiwania dodatkowych przychodów i rozsądnego inwestowania.  Jak zauważysz, każdy z moich raportów jest bardzo szczegółowy. Mają Ci one pomóc nie tylko zobaczyć liczby, ale także zrozumieć, w jaki sposób zarządzamy naszym budżetem domowym. Oszczędzanie i kontrola własnych finansów na tym poziomie wymagają czasu, systematycznej pracy nad sobą, nerwów, ciągłej zmiany własnego podejścia do pieniędzy, zmiany niektórych swoich nawyków oraz nauki języka finansowego. Niekiedy, jeśli zarabiasz za mało, wymagają także wyjścia ze swojej strefy komfortu i zmotywowania się do działania. W tym właśnie chcę Ci pomagać. Już teraz mam do Ciebie trzy prośby. Spełnienie każdej z nich pomoże Ci być na bieżąco z moim blogiem a także zrobić coś dobrego dla innych:  Zapisz się na mój newsletter - jeśli jeszcze tego nie uczyniłeś. Polub mój blog na Facebooku - przycisk “Lubię to” znajdziesz w prawej kolumnie. Nie zaszkodzi również jak “polubisz” te artykuły, które Ci się szczególnie podobają. Przekaż informację o moim blogu wszystkim znajomym, którym dobrze życzysz   Może skorzystają z tych informacji i będą Ci wdzięczni (a nawet jeśli nie – to ja Ci będę bardzo wdzięczny).    Struktura raportu miesięcznego Zestawienie rozpoczynam zawsze od opisu rzeczy, które wydarzyły się w miesiącu, którego dotyczy raport, oraz ich wpływu na moje zestawienie finansowe. Następnie rozbijam moje przychody i koszty na szczegóły. W przypadku przychodów i kosztów nieregularnych przedstawiam krótkie opisy skąd się one wzięły. Raport kończę analizą kosztów, diagnozą mojej sytuacji finansowej oraz planem działania na kolejny miesiąc / kwartał. Do każdego raportu dołączam także pliki Excel zawierające z rozliczeniem finansowymi oraz danymi dotyczącymi zużycia mediów. Pliki te możesz wykorzystać w celu przygotowania własnych raportów miesięcznych – aczkolwiek znacznie bardziej polecam korzystanie z gotowych aplikacji do prowadzenia domowych finansów: Microsoft Money lub Kontomierz. Piszę o tym w ramach cyklu artykułów “Zaplanuj budżet domowy”, który rozpoczął się od tego artykułu. Mam nadzieję, że lektura moich miesięcznych raportów, ułatwi Ci kontrolę Twojego budżetu domowego i w dłuższym horyzoncie czasowym pomoże Ci ograniczać koszty i pomnażać oszczędności. Tego właśnie Ci życzę   Październik, czyli okrągła rocznica Podsumowanie października zacznę od podziękowań. Dziękuję wszystkim moim współpracownikom z dcs.pl za ostatnie 10 lat wspólnego “popychania wózka” do przodu! Szczególnie dziękuję tym osobom, które pracują u nas dłużej niż ja i które nie tylko powitały mnie w firmie, ale również tolerowały przez te ostatnie 10 lat   16 października minęła ta okrągła rocznica. 10 lat temu nie sądziłem, że ten czas może tak szybko minąć. Szmat czasu. I strasznie się cieszę, że nie wytracałem mojej energii na skakanie po firmach, tylko skupiłem się na “tu i teraz”. Wiele fajnych projektów udało nam się wspólnie zrobić i myślę, że jeszcze trochę przed nami   Rocznica odbiła się w nieznaczny sposób na moich październikowych kosztach (ok. 115 zł), ale przynajmniej obżarliśmy się kremowymi babeczkami z owocami   Zniknęły tak szybko, że nie zdążyłem zrobić zdjęć na bloga   Inwestowanie w nieruchomości Poza godzinami pracy bardzo dużo energii inwestowałem w temat nieruchomości na wynajem, a w szczególności w zapewnienie sobie możliwości finansowania zakupów mieszkań (budowanie zdolności kredytowej, któremu poświęcę oddzielny artykuł) oraz poszerzanie wiedzy. W październiku zbiegły się dwie ważne dla mnie konferencje dotyczące wynajmu. Pierwszą był kongres Mieszkanicznika, czyli stowarzyszenia zrzeszającego osoby uzyskujące przychody z najmu. W kongresie uczestniczyło około 200 osób, z których niektóre posiadają nawet kilkadziesiąt nieruchomości na wynajem. Ja dopiero raczkuję w tym temacie   I jako raczkujący (ale nie taki do końca “zielony”) uczestniczyłem w sesjach dotyczących rozliczania podatków od najmu, budowania zdolności kredytowej oraz współpracy w ramach klubów inwestycyjnych. Moja Żona Gabi, która dzielnie mnie wspierała, posłuchała o selekcji najemców, radzeniu sobie z pustostanami (czyli okresami bez najemców), oraz home stagingu, czyli inaczej mówiąc tuningowaniu mieszkań, w taki sposób, by łatwiej było je sprzedać lub wynająć. Tydzień później udałem się na jeszcze ciekawsze spotkanie – zjazd inwestorów, którzy jednocześnie są absolwentami szkoleń Piotra Hryniewicza. Tam, w dosyć kameralnym gronie około 50 osób, analizowaliśmy od piątku do niedzieli różne inwestycje, wymienialiśmy się doświadczeniami, pracowaliśmy nad optymalnymi wzorami umów i konsultowaliśmy się z prawnikami i doradcami podatkowymi. Równolegle przez cały miesiąc pracowałem również nad rozbudową mojego nieruchomościowego zaplecza, czyli “zwycięskiego zespołu” składającego się z rzeczoznawcy, doradcy kredytowego, prawnika, doradcy podatkowego, notariusza, ekipy remontowej oraz mentora. Jeszcze nie jestem tam, gdzie chciałbym być, ale coraz więcej elementów tego puzzle zaczyna się składać. Już nie mogę się doczekać, by podzielić się moimi przemyśleniami i przykładami. Wszystkie te działalności w istotny sposób wpłynęły na poziom naszych kosztów w październiku. Dodatkowe paliwo do auta (wyjazd do Łodzi i Poznania), opłaty autostradowe, opłaty za udział w kongresach i jedzenie na wyjazdach podwyższyły nasze koszty miesięczne o ok. 1700 zł. Rekordowy ruch na blogu i pierwsze przychody Tak jak dziękowałem moim współpracownikom, tak tutaj z prawdziwą przyjemnością dziękuję Tobie i wszystkim innym czytelnikom mojego bloga   BARDZO DZIĘKUJĘ! Powiem tylko tyle, że jest mi bardzo miło patrzeć na słupki przedstawiające ruch na “Jak oszczędzać pieniądze”. Każdego dnia blog odwiedzany jest przez kilkaset osób. Łącznie w październiku wpadło tutaj 9 776 unikalnych czytelników! Obiecuję, że artykuł ze szczegółowymi statystykami opublikuję na początku grudnia – już po zakończeniu listopada. Ruch na blogu nie pojawia się bez powodu. Pragnę tutaj podziękować szczególnie dwóm źródłom dużego ruchu: Najpierw 12 października mianem “popularnego bloga” ochrzcił “Jak oszczędzać pieniądze” serwis HotMoney.pl, który w swoim artykule w obszerny sposób zacytował mój tekst o programach lojalnościowych. Whaw! Tego dnia świętowałem rekord odwiedzin, który wyniósł 847 wizyt.  Namaszczenie na “popularny blog” od serwisu HotMoney.pl  A potem 21 października zlinkował do mnie ZB prowadzący bardzo popularny blog APP Funds. Wystrzeliło to mój ruch do rekordowej liczby 994 wizyt dziennie.  Przy okazji zachęcam twórców wszystkich serwisów zainteresowanych tematyką oszczędzania, do śmiałego linkowania do mojego blogu   I z góry Wam za to bardzo dziękuję! I zdarzyło się jeszcze coś, co powoduje, że od tego bloga można śmiało odkleić plakietkę “nie zarabia”. Ktoś z Was (niestety nie wiem kto) kupił za pośrednictwem mojego blogu hosting strony WWW w BlueHost, czyli w miejscu, w którym utrzymywany jest także blog “Jak oszczędzać pieniądze”. Osoba ta skorzystała z linku widocznego w zakładce “Narzędzia”, co spowodowało, że otrzymałem prowizję za ten zakup. Bardzo Ci dziękuję tajemniczy kupujący! W ten sposób stan mojego konta powiększył się o 167,46 zł. Mało? Ja uważam, że dużo. W zasadzie nie musiałem zrobić nic dodatkowego, aby zarobić te pieniądze. To mnie przekonuje, że nawet z blogu o oszczędzaniu mogą być pieniądze, przy założeniu, że uczciwie proponuję tylko te rozwiązania, które sam przetestowałem i z których jestem zadowolony   Już wiem, że w kolejnym miesiącu także będę mógł się Wam pochwalić przychodami. Tym razem będą pochodzić z prowizji z tytułu zakupu przez Was książek, które polecam w zakładce “Czytelnia”. Bardzo Wam dziękuję, że odwdzięczacie mi się w ten sposób za tworzenie tego blogu! To naprawdę wiele dla mnie znaczy!  Pobierz załączniki do artykułu: Raport miesięczny Michała – Październik 2012 – Excel 2010 Raport miesięczny Michała – Październik 2012 – Excel 2003   Przychody W tym miesiącu zdecydowanie najważniejszym dla mnie przychodem był wpływ z bloga, o którym pisałem już powyżej. Drugą w kolejności kategorią przychodów były premie od banków w łącznej wysokości 243,94 zł. Zawierają się w nich przychody ze zwrotu za transakcje internetowe w Alior Sync oraz zwrot 3% za zakupy wykonywane w hipermarketach dokonywane karta Millennium. Pomimo, że otworzyłem Dobre Konto w BGŻ (ze zwrotem 1% za wpływ pensji), to nie dane było mi skorzystać z tej premii, gdyż moja pensja wpłynęła na inne konto. Tradycyjnie już Meritum zwrócił mi 22,04 zł za transakcje na stacjach benzynowych, co oznacza, że moje zwroty od banków wyniosły w tym miesiącu 265,98 zł. Bardzo ładnie   To więcej niż odsetki z lokat, których miałem “tylko” 160,78 zł. W tej kategorii prym u mnie wiedzie BGŻOptima – przede wszystkim ze względu na swoją elastyczność w zakresie dostępu do pieniędzy. Oddzielną kategorię przychodów stanowiły zwroty pożyczek – wcześniej udzielonych przeze mnie. Ja kategoryzuję je bardzo dokładnie (z podziałem na osoby), ale na potrzeby blogowych raportów miesięcznych zdecydowałem się scalić wszystkie pożyczki i zwroty pożyczek do jednej pozycji. W tym miesiącu wróciło do mnie 5285,94 zł. Ale to i tak mała kwota w porównaniu z wysokością pożyczek, których udzieliłem w październiku   Szczegółowy raport przychodów niezwiązanych z pracą przedstawia się następująco:  SUMA: Przychody = 6272,47 zł – przypominam, że są to wszystkie przychody poza tymi, które osiągamy z pracy dla innych (na etacie). Zdecydowałem się jednak, że będę z tych przychodów wyłączał zwroty pożyczek, gdyż fałszują one tak naprawdę obraz całości. W takim przypadku należy uznać, że przychody wyniosły 986,53 zł. Wydatki Wszystkie nasze wydatki podzielone są na kategorie i podkategorie. Dzięki temu mogę szczegółowo analizować wydatki w poszczególnych kategiorach (i podkategoriach) w dowolnych okresach czasu. Najpierw przedstawię najważniejsze kategorie kosztów oraz zagregowane wydatki bez szczegółowego rozbicia:  Pożyczki = 14 654 zł Kredyt = 5215 zł Opłaty = 2492 zł (wzrost o 8%) Jedzenie = 2198 zł (wzrost o 10%!) Samochód = 1224 zł (wzrost o 85%!) Edukacja = 1238 zł Inne wydatki = 364 zł  W tym miesiącu przede wszystkim udzielałem pożyczek :), ale ich nie należy traktować w kategorii wydatków. Te pieniądze wrócą do mnie za jakiś czas. W pozostałych wiodących kategoriach wydatków październik był pod każdym względem gorszy kosztowo od września. Najbardziej wzrosły wydatki na auta, ale to jest zrozumiałe, gdyż mieliśmy dwa wyjazdy do innych miast. Same koszty przejazdów autostradą wyniosły 75,80 zł o paliwie nie wspominając. Koszty jedzenia wzrosły o 10%. To z kolei spowodowane było moimi spotkaniami ze znajomymi i klientami na mieście. Ciastko, kawa – wszystko składa się do konkretnych kwot. Łącznie z napiwkami na jedzenie na mieście poszło 213,99 zł. Opłaty także wzrosły – głównie z powodu wzrostu czynszu w jednym z mieszkań. Szczegółową listę wydatków, rozbitych na podkategorie, zamieszczam poniżej. Dane te prezentuję w formie tabelek na obrazkach, gdyż wydaje mi się, że dzięki temu będą bardziej czytelne. Te same dane znajdują się także w załączonych plikach Excel.   SUMA kosztów we wrześniu = 28 935,27 zł, ale kwota kosztów bez uwzględniania kredytów i pożyczek, to 9066,32 zł. Jest wzrost o około 2% w stosunku do poprzedniego miesiąca, ale nadal uważam, że jest to kwota o około 2000 zł wyższa od moich oczekiwań. Dla przypomnienia: poprzedni raport miesięczny znajdziesz tutaj. Wydatki na media W październiku w mieszkaniu zaczęło nam się robić jeszcze chłodniej niż we wrześniu. Zaczęliśmy się dogrzewać i… od razu poczuliśmy uderzenie po kieszeni. Do tego dołożyliśmy większą liczbę kąpieli niż zwykle i koszty mediów wystrzeliły w kosmos. W stosunku do września wzrosły o 50%. Szczegółowe liczby za październik przedstawiają się następująco:  Prąd: zużycie 224,02 kWh = koszt 131,40 zł. Wynik gorszy od oczekiwanych 200 kWh miesięcznie. Wzrost zużycia prądu o 10% w stosunku do poprzedniego miesiąca. Głównie pewnie dlatego, że jest coraz ciemniej i coraz wcześniej zapalamy światło. Woda: koszt 206,49 zł. Wzrost aż 32%, głównie za sprawą częstszych kąpieli w naszej olbrzymiej wannie. W tym:  Zimna woda: zużycie 7,22 m3 = koszt 71,94 zł Ciepła woda: zużycie 5,06 m3 = koszt 134,55 zł Centralne ogrzewanie: zużycie 2,706 GJ = koszt 84,10 zł. Tu nas uderzyło już po kieszeni. Muszę przypomnieć rodzinie podstawowe zasady używania kaloryferów, o których dobrze napisał Krzysztof z Metafinansów w tym artykule.  SUMA kosztów mediów = 421,99 zł – wzrost o 50% w stosunku do poprzedniego miesiąca! Tak to właśnie wygląda jak zaczyna się sezon grzewczy i ciemniejsze dni. Czego się nauczyłem i co mnie czeka w listopadzie? W październiku utwierdziłem się w przekonaniu, że nie ma co samodzielnie zmagać się z rzeczywistością i warto korzystać z pomocy ekspertów. Mam tu na myśli zarówno tematy związane z inwestowaniem w nieruchomości, jak również z prowadzeniem bloga. Zacząłem bardziej systematycznie kontaktować się z autorami innych blogów, których podpytuję o ich doświadczenia oraz proszę o porady dla mnie. Ja nadal dopiero raczkuję, chociaż cieszę się, że udało mi się już stworzyć rozpoznawalny “brand”   Tutaj serdecznie pozdrawiam Piotra z blogu Konto i lokata oraz Krzysztofa z Metafinanse.pl. Dziękuję Wam za pomoc i wsparcie, i liczę na rozwinięcie współpracy   W październiku przecierałem szlaki w nagrywaniu przewodników na komputerze. Musiałem przećwiczyć wszystko: głos, odszumianie nagrań, nagrywanie ekranu, montaż wideo. Pierwsze efekty mogliście zobaczyć w artykule “Jak używać Microsoft Money – przewodnik krok po kroku – część 1”. Pracuję aktualnie nad kolejną częścią tego przewodnika. I przy okazji zdradzę Wam także, że już w listopadzie udało mi się skompletować moje “domowe studio nagraniowe” i powoli przymierzam się do podcastów i wersji audio moich artykułów. Październik był dla mnie także miesiącem porządkowania spraw i rozliczeń z przeszłością. W październiku napisałem bardzo osobisty list do Pata Flynna, który Pat w całości opublikował na Facebooku i na swoim blogu (przewiń do końca artykułu). List jest napisany po angielsku, ale planuję opublikować lada dzień polską wersję tej osobistej historii u mnie na blogu. Wielu z czytelników blogu Pata uznało tą historię za inspirującą i mam nadzieję, że Was także zainspiruje   Trudno mi z takim opóźnieniem pisać o moich planach na listopad – większość miesiąca mam już za sobą. Po prostu krótko Wam zapowiem, że będę miał o czym pisać w grudniu   i że nadszedł czas na najlepsze wyprzedaże na Allegro. Spróbuję jeszcze w listopadzie sprzedać parę niepotrzebnych mi już gadżetów   Na koniec bardzo dziękuję Wam za każdy komentarz i za każdy e-mail. Podejrzewam, że zanudziłem Was na śmierć tematami związanymi z obsługą kalkulatora finansowego i dlatego mam silne postanowienie, żeby w najbliższych tygodniach napisać kilka rzeczowych artykułów dotyczących oszczędzania. A jak tam u Was? Czy moje porady i poradniki pomagają Wam w oszczędzaniu bądź przynajmniej panowaniu nad domowymi finansami? Gorąco Was pozdrawiam i życzę udanego kolejnego tygodnia! Podziel się:FacebookGoogleLinkedInTwitterEmail Podobne artykuły: Raport Michała: Sierpień 2012 – wakacje w pełni Raport Michała: Wrzesień 2012 – początek szkoły i maraton 