Według danych dostawców energii, lodówka odpowiedzialna jest za generowanie ok. 28% rocznych kosztów energii. Lodówka jest największym pojedynczym konsumentem prądu w typowym mieszkaniu. Według moich obliczeń używanie lodówki kosztuje mnie aż 271,56 zł rocznie. Jednocześnie praktyczne, zmierzone koszty znacząco odbiegają od danych podawanych przez producentów sprzętu AGD. W artykule tym szczegółowo przedstawiam prawdziwe koszty używania lodówki, a w kolejnym pokazuję: jak oszczędzać na lodówce, jakie kroki wykonać i jakie nawyki warto nabyć, aby oszczędzać prąd. Szczegółowo analizuję również czy zakup droższej, ale mniej “prądożernej” lodówki ma sens z finansowego punktu widzenia.  Co zużywa najwięcej energii elektrycznej? Zacznę od przyjemnej teorii, a potem zderzę ją z brutalną prawdą   Poniżej przedstawiam wykres zapożyczony z raportu Agencji Rynku Energii S.A. przedstawiający, które urządzenia elektryczne w naszych domach zużywają najwięcej energii.  Wykres ten nie odzwierciedla zużycia prądu w mojej rodzinie. Dane te dotyczą typowego gospodarstwa domowego 2+2 (rodzice i dwójka dzieci), które zużywa 1900 kWh energii rocznie. Ja moje dane podaję w dalszej części artykułu, ale od razu zdradzę, że nasze zużycie prądu jest istotnie wyższe   Lodówka (albo chłodziarko-zamrażarka) jest absolutnym liderem powyższego zestawienia. Jest to pojedyncze urządzenie, które w największym stopniu przekłada się na koszt energii w typowej rodzinie. Lodówka zużywa dużo prądu przede wszystkim dlatego, że działa non-stop. I niestety, poprzez nieumiejętne używanie lodówki, można znacząco podwyższyć zużycie energii i koszty. Teoria, czyli klasa energetyczna lodówki i roczne zużycie z metki Zapewne wiesz, że urządzenia AGD oznaczane są klasami energetycznymi określającymi na ile oszczędne jest dane urządzenie. Aktualnie najwyższą klasą jest A+++, która oznacza, że zużycie prądu przez dane urządzenie jest minimalne. Z kolei zakup urządzeń oznaczonych klasą G w praktyce oznacza, że za prąd zapłacicie zapewne więcej niż za samo urządzenie. Dodatkowo producenci zobowiązani są dołączać do sprzedawanych sprzętów AGD tzw. etykiety energetyczne, na których przedstawiane są podstawowe parametry danego urządzenia: roczne zużycie energii (kWh/annum), poziom hałasu, roczne zużycie wody (w przypadku pralek/zmywarek) itp. Teoria mówi: im wyższej klasy energetycznej urządzenie kupisz – tym mniej zapłacisz za jego użytkowanie. Ale nie pędź jeszcze do sklepu Doczytaj proszę artykuł do końca. Parametry mojej lodówki – według producenta W ubiegłym roku zakupiłem nową lodówkę klasy A++. Dzisiaj wygląda dokładnie tak jak na zdjęciu na początku tego artykułu. Jest to dokładnie model Samsung RL58GRGIH, który kosztował mnie 2599 zł. Podstawowe parametry lodówki:  Wymiary: 192 x 59,7 x 67 cm Pojemność chłodziarki: 262 litry Pojemność zamrażarki: 112 litrów Inne parametry: No Frost – system zapobiegający osadzaniu się szronu, możliwość włączenia wakacyjnego trybu pracy, możliwość szybkiego zamrażania. Parametry  energetyczne:  Klasa energetyczna: A++ Deklarowane zużycie roczne: 269 kWh / rok Deklarowane dzienne zużycie energii: 0,74 kWh / dzień  Szybkie przeliczenie rocznego zużycia prądu, daje prognozę kosztów rocznych używania lodówki na poziomie 161,40 zł. Tyle teorii. Za chwilę przejdę do praktycznych wyliczeń. Przy okazji przypominam, że przy wszelkich kalkulacjach i przeliczeniach dotyczących kosztów prądu, możesz się posłużyć kalkulatorem z artykułu “Jak przeliczyć W na kWh i koszt w złotówkach – gotowy kalkulator”. Ile naprawdę kosztuje lodówka – analiza Nasza lodówka ustawiona jest w taki sposób, aby utrzymywać w zamrażalniku temperaturę -18 stopni C, a w chłodziarce +5 stopni C. Nie jest to ustawienie optymalne, ale o tym napiszę w kolejnym artykule ze wskazówkami dotyczącymi używania lodówki. Najpierw wykonałem pomiar zużycia prądu w trakcie naszego wakacyjnego wyjazdu – czyli podczas naszej nieobecności. Nasza lodówka Samsung posiada tryb “Vacation”, po którego włączeniu urządzenie przełącza się w tryb oszczędnego działania. W trybie tym pracuje tak długo, jak długo drzwi od chłodziarki pozostają zamknięte. Z rzadka uruchamia agregat, dzięki czemu konsumpcja prądu rzeczywiście jest niższa. W ciągu 18 dni naszej nieobecności zużycie prądu przez lodówkę wyniosło 16,55 kWh, co oznacza, że średnio dziennie lodówka zużywała w trybie wakacyjnym 0,92 kWh, co kosztuje 55 groszy / dzień. Gdybyśmy zostawili lodówkę w tym trybie na cały rok, to zużycie roczne wyniosłoby 335,80 kWh, co kosztowałoby 201,48 zł. Jak to możliwe?! Przecież to jest oszczędny tryb wakacyjny, w którym nikt przez prawie 3 tygodnie nie zaglądał do lodówki. A praktycznie zmierzony koszt wychodzi o 40 zł drożej rocznie niż dane podawane przez producenta dotyczące podobno normalnego używania lodówki. Aż bałem się sprawdzić, ile lodówka kosztuje nas podczas regularnego użytkowania. Z drugiej strony, pioruńsko interesowało mnie, na ile moje pomiary odległe będą od deklaracji producenta. Nie zmieniając parametrów pracy lodówki (-18 stopni i +5 stopni) wyłączyłem tryb wakacyjny, wyzerowałem licznik i zacząłem dwutygodniowy pomiar przy normalnym użytkowaniu lodówki. Moja Żona pracuje w domu, dzieci mają wakacje, ja pracuję poza domem. Z poprawką na wakacje dzieci, charakterystyka korzystania z lodówki jest podobna, jak w pozostałych miesiącach roku. W ciągu dokładnie 14 dni lodówka zużyła 17,30 kWh prądu, a więc: Zużycie dzienne = 1,24 kWh, co daje koszt 74 groszy używania lodówki dziennie. Wynika z tego, że zużycie prądu przy normalnym użytkowniku lodówki jest o 34% wyższe niż przy pracy lodówki w oszczędnym trybie wakacyjnym. Zużycie roczne wyniosłoby 452,60 kWh, co daje koszt 271,56 zł / rok. Wydaję więc rocznie na lodówkę więcej o 110,16 zł niż wynikałoby to z etykiety energetycznej dostarczonej przez Samsunga.  Widać, że praktyczne zużycie prądu przez naszą lodówkę jest o 68% większe niż dane z etykiety producenta. Kto popełnia błąd? Producent czy ja? Odpowiedź brzmi: wszyscy. W oddzielnym artykule podaję “28 porad jak obniżyć koszt używania lodówki”. Ale proszę, nie klikaj jeszcze w ten link – doczytaj do końca ten artykuł, jeśli chcesz się dowiedzieć, czy warto kupić lodówkę o lepszej klasie energetycznej niż moja   Jaką część naszego domowego prądu stanowi lodówka? Na początku artykułu napisałem, że według dostawców energii lodówka konsumuje 28,1% naszych corocznych wydatków na prąd. Oczywiście wyliczenia te dla każdego gospodarstwa domowego wyglądają inaczej. W naszym przypadku średnie miesięczne zużycie prądu to 250 kWh. Na szczęście ograniczyliśmy już to zużycie i mieścimy się obecnie w około 200 kWh miesięcznie, ale opierając się na uśrednionych liczbach spodziewam się, że w całym roku zużyjemy 3000 kWh. Czyli na prąd wydamy w tym roku około 1800 zł. Jeśli nasza lodówka konsumuje 452,60 kWh rocznie, to oznacza to, że stanowi ona około 15% naszego rocznego zapotrzebowania na prąd. A to z kolei oznacza, że muszę intensywnie poszukać “konsumentów” pozostałych 85% i zracjonalizować także ich zapotrzebowanie na prąd   Analiza: Czy opłaca się kupić lodówkę lepszej klasy energetycznej? Nie wiem, jak Ty podchodziłeś do zakupu lodówki, ale dla mnie liczyły się przede wszystkim: funkcjonalność (rozłożenie półek, sposób oświetlenia, funkcja No Frost), rozmiary, wygląd i cena. Zużycie prądu i klasę energetyczną analizowałem na samym końcu, poruszając się po wstępnie wyselekcjonowanych modelach. I sądzę, że jest to prawidłowa kolejność działań. Zdecydowanie nie warto wybierać produktu, który ma nieprzemyślany “układ wewnętrzny”, albo który po prostu nam się nie podoba. Lodówkę używa się na co dzień i szkoda się z nią męczyć   Ale nad kosztami używania warto się zastanowić – zwłaszcza jeśli porównujecie podobne modele o różnych klasach. Z moich obserwacji wynika, że o ile różnica w cenie modeli A i A+ oraz A+ i A++ nie jest bardzo duża, to między A++ i A+++ istnieje już przepaść cenowa. Ja kupiłem w ubiegłym roku lodówkę klasy A++, ale zastanawiałem się nad najwyższym modelem A+++. Dzisiaj wspólnie z Wami przeprowadzę analizę opłacalności zakupu jednego z dwóch przykładowych modeli lodówek Samsunga o bardzo zbliżonych parametrach, ale różnych klasach energetycznych:  Samsung RL56GHGIH o klasie A++ Samsung RL60GQERS o klasie A+++  Model model RL56 zużywa 260 kWh rocznie, a model RL60 – zaledwie 190 kWh rocznie. Przeanalizujmy zatem, czy opłaca się kupić droższy, ale oszczędniejszy model. Najpierw, nauczony doświadczeniem, podwyższę deklarowane roczne zużycie lodówki o 68% – czyli praktycznie zmierzona przez mnie rozbieżność pomiędzy deklaracjami producenta a moimi pomiarami zużycia energii przez lodówkę. Wtedy model RL56 konsumowałby ok. 437 kWh rocznie, a model RL60 = 319 kWh rocznie. Różnica zużycia prądu między tymi modelami lodówek wynosi więc 118 kWh rocznie, co przekłada się na kwotę 70,80 zł rocznych oszczędności. Teraz porównajmy koszty zakupu. Za RL56 zapłacimy 2199 zł, a model RL60 kosztuje 3599 zł. Różnica wynosi 1400 zł. Czyli dzieląc przez kwotę potencjalnych oszczędności z tytułu mniejszego zużycia prądu okazuje się, że inwestycja w droższą lodówkę zwracać nam się będzie przez… prawie 20 lat. Prawdopodobieństwo używania jednej lodówki przez tak długi okres czasu = bliskie zeru. I to jest tylko jeden z powodów, dla którego nie zdecydowałem się kupić super-oszczędnej lodówki. Po prostu im wyższa klasa lodówki – tym wyższa jej cena. Warto więc kierować się zdrowym rozsądkiem i chłodną kalkulacją. Jest jeszcze jeden istotny aspekt: kwota, którą wyciągasz z kieszeni na zakupy bezpowrotnie znika. A co można zrobić z zaoszczędzonymi 1400 zł i jak mogą one pracować dla Ciebie? Włożenie tych pieniędzy na niskooprocentowaną lokatę bankową dającą tylko 6% w skali roku, da Ci 70 zł odsetek rocznie (już po odliczeniu podatku “Belki”). Pamiętacie, ile wynosiła kwota oszczędności rocznych między RL56 i RL60? Dokładnie 70,80 zł. Czyli nie dość, że nie wydaliśmy pieniędzy i nadal je posiadamy, to odpowiednio je inwestując (nawet wkładając na lokatę), możemy zapracować na prąd nadmiarowo zużywany przez tańszy model. Oczywiście moja kalkulacja jest uproszczona, bo nie uwzględnia inflacji, wzrostu kosztów prądu i spadku siły nabywczej pieniądza, ale mam nadzieję, że tym przykładem skutecznie pokazałem Wam, dlaczego warto podwyższać swoją inteligencję finansową   Podsumowując:  Zawsze warto liczyć i porównywać koszty – nie tylko koszt zakupu urządzeń, ale również koszt ich użytkowania w dłuższym okresie czasu. Dane podawane przez producentów prawdopodobnie mierzone są w warunkach laboratoryjnych (nikt nie otwiera lodówki, lodówka jest wypełniona “zimną” zawartością, lodówka pracuje w pustym i chłodnym pomieszczeniu itp.) i są nieosiągalne dla typowej rodziny. Zakup droższego sprzętu w bardziej ekonomicznej klasie energetycznej wcale nie musi być ekonomiczny. Często gotówka pozostająca w naszej kieszeni (na lokacie) może zarobić dla nas więcej niż “zainwestowana” w oszczędniejszy sprzęt AGD.  No i skoro doczytałeś aż tutaj, to chciałbym Cię od razu odesłać do drugiego artykułu w całości poświęconemu wskazówkom, jak zminimalizować zużycie prądu przez dowolną lodówkę – “28 porad jak ograniczyć koszt używania lodówki“. Będę również wdzięczny za Twój komentarz. Jeśli, zainspirowany moimi artykułami, zakupiłeś już woltomierz i mierzysz zużycie prądu przez różne urządzenia, to koniecznie napisz mi, ile dziennie zużywa Twoja lodówka i jaka jest jej klasa energetyczna.   Podziel się:FacebookGoogleLinkedInTwitterEmail Podobne artykuły: Jak przeliczyć W na kWh i koszt w złotówkach – gotowy kalkulator Koszt prądu, wody i ogrzewania – gotowy kalkulator Excel 11 wskazówek jak przygotować mieszkanie do wakacji 