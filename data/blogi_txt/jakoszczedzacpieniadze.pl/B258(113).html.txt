Obiegowe opinie i statystyki udostępniane przez producentów sprzętu AGD mówią, że zmywarka jest sprzętem domowym, który pozwala nie tylko oszczędzać czas, ale również znacząco przyczynia się do obniżenia zużycia wody i prądu (w tych domach, które korzystają z bojlera do podgrzewania wody). Producenci przekonują, że podczas mycia w zmywarce zużywane jest nawet 5x mniej wody niż przy myciu ręcznym. Uwzględniając rosnące koszty wody (dla tych osób, które korzystają z wody miejskiej) wydaje się to być dużą oszczędnością. Ale czy tak jest w rzeczywistości? Ile kosztuje jeden cykl zmywania zmywarki? A ile kosztuje umycie identycznej liczby naczyń w zlewie? Czy i jak szybko zwraca się koszt zakupu zmywarki? O tym wszystkim przeczytasz w tym artykule    Bądź bohaterem w swoim domu Przez 12 lat radziliśmy sobie bez zmywarki. Nie kupiliśmy jej rozpoczynając wyposażanie naszego mieszkania nabytego w 1999 roku, a później trudno było wygospodarować na nią miejsce. I tak przetrwaliśmy kilkanaście lat, a ja miałem dobry powód by pobyć te 30 minut w kuchni i zmyć od czasu do czasu wszystkie naczynia. Mi dawało to poczucie, że się udzielam w domu i w naturalny sposób zmuszało czy to do rozmowy z Rodziną krzątającą się po kuchni, czy do samotnych przemyśleń (no bo co niby można jeszcze robić zmywając naczynia). Lejąc wodę zastanawiałem się czasami, czy nie lepiej byłoby mieć “oszczędną zmywarkę”. W starym mieszkaniu traktowałem ją jednak jak konkurenta, który odbierze mi tytuł domowego bohatera   Ale wiedziałem też, że mam co najmniej kilka lepszych sposobów spędzania czasu, niż przykuty do zlewozmywaka. Dlatego w trakcie przeprowadzki do nowego mieszkania kupiliśmy zmywarkę. Nasz wybór padł na model RENLIG DW60 dostarczany przez IKEA. Tak naprawdę jest to duża zmywarka Electroluxa, ale dzięki zakupowi w IKEA była o ok. 200 zł tańsza niż w innych sklepach. Zapłaciliśmy za nią wtedy 1499 zł. Duży jednorazowy wydatek, który i tak “zginął” we wszystkich innych kosztach związanych z remontem mieszkania. Nie bolało. Założenia do eksperymentu Posiadając zmywarkę mogłem nareszcie w praktyce porównać koszty różnych sposobów zmywania i zabawić się w pogromcę mitów :-). Przystępując do eksperymentu spodziewałem się, że zmywarka rzeczywiście “konsumuje” znacznie mniej wody niż zużywane jest w trakcie zmywania ręcznego. Istotnym plusem zmywarki wydawało się to, że pobiera ona tylko zimną, tańszą wodę, którą potem samodzielnie podgrzewa. Mój eksperyment przeprowadziłem w następujący sposób:  Wypełniłem po brzegi zmywarkę. Jest to pełna, dwupoziomowa zmywarka 60×60 cm. Na dolnym poziomie umieściłem talerze, sztućce i patelnie, a na górnym: kubki, miseczki, szklanki itp. Ilość naczyń odpowiadała mniej więcej 2-dniowemu zużyciu naszej 4-osobowej rodziny. Następnie wszystkie te naczynia przełożyłem do zlewu i umyłem ręcznie mierząc upływający czas oraz zużycie zimnej i ciepłej wody, i środków czystości (niezastąpiony płyn Ludwik :-)). Następnie przełożyłem te same naczynia do zmywarki i uruchomiłem program zmywania w temperaturze 65 stopni. Jest to pośredni program, którego wykonanie trwa około 110 minut. Nasza zmywarka potrafi jeszcze zmywać w temperaturze 70, 60 i 50 stopni, a najkrótszy program zmywania (w 60 stopniach) trwa około 30 minut. W eksperymencie wykorzystałem program zmywania w 65 stopniach, gdyż jest to najczęściej używany przez nas tryb zmywarki. Alternatywny, krótszy program niestety nie daje pożądanych efektów przy zmywarce załadowanej do pełna naczyniami o różnym stopniu zabrudzenia. Czasami wręcz nie zdąży się rozpuścić tabletka do zmywania.  Poniższy rysunek przedstawia wszystkie tryby pracy naszej zmywarki wraz z deklarowanym przez producenta zużyciem prądu oraz wody (w litrach).  Koszty jednostkowe, które używam w obliczeniach, są następujące:  Koszt 1 m3 zimnej wody = 11,47 zł Koszt 1 m3 ciepłej wody = 11,47 zł + opłata za podgrzanie wody w wysokości 9,35 zł = 20,82 zł Koszt 1 kWh prądu = 0,60 zł  Ile kosztuje zmywanie ręczne? Ręczne umycie wszystkich naczyń w zlewozmywaku zajęło mi 24 minuty. W tym czasie stan wodomierzy zmienił się w następujący sposób: Licznik ciepłej wody wykazał zużycie 0,050 m3, czyli 50 litrów wody. Koszt ciepłej wody wyniósł 1,04 zł Licznik zimnej wody pokazał, że zużyłem 0,031 m3, czyli 31 litrów wody. Koszt = 0,36 zł Łącznie zużyłem 81 litrów wody, która kosztowała mnie 1,40 zł.  Do kosztów zmywania ręcznego muszę jeszcze doliczyć zużyty płyn do zmywania naszyń. Korzystam z płynu Ludwik, który zakupiliśmy w 1-litrowym opakowaniu w cenie 4,80 zł. Zdarza się, że ten sam płyn potrafi kosztować nawet złotówkę więcej. Koszt ten można obniżyć kupując płyn w większych opakowaniach – Ludwik dostępny jest także w zbiornikach 5-litrowych. Szacuję, że przy naszym zużyciu, jedna butelka Ludwika wystarcza na około 30 zmywań, a więc koszt płynu do zmycia jednego kompletu naczyń wynosi 16 groszy. Koszt jednego zmywania ręcznego wynosi więc: koszt wody + koszt płynu do zmywania + koszt czasu poświęconego na zmywanie. Twardych kosztów mamy 1,56 zł, a nad kosztem czasu zastanowimy się za chwilę… Ile kosztuje jedno zmywanie w zmywarce? W przypadku mycia w zmywarce pod uwagę biorę jedynie zużycie wody oraz prądu:  Licznik zimnej wody pokazał zużycie 0,026 m3, czyli 26 litrów wody. Koszt = 0,30 zł Licznik energii elektrycznej pokazał zużycie 1,486 kWh, co daje koszt = 0,89 zł Podobnie, jak w przypadku zmywania ręcznego, muszę powiększyć koszty o cenę tabletki do zmywarki. My konsekwentnie kupujemy opakowania z tabletkami W5 w Lidlu. Taka paczka dostępna jest w cenie 16,99 zł i zawiera 40 tabletek. Koszt jednej sztuki wynosi więc 42 grosze. Czyli całkowity koszt pojedynczego mycia w zmywarce zamyka się kwotą 1,61 zł. Koszt czasu i inne koszty dodatkowe Koszt oszczędności czasu – załóżmy, że oszczędzamy 20 minut, a więc 1/3 godziny. W artykule “Ile kosztuje czas? – czyli o efektywnym zarządzaniu czasem” przedstawiałem różne metody liczenia kosztu czasu. Według jednej z nich, w której czas był liczony “najtaniej”, koszt jednej godziny czasu dla osoby zarabiającej 4000 zł netto / m-c, wychodził na poziomie 5,48 zł / godzinę. Posłużę się właśnie tą wartością. Wychodzi na to, że każde 20 minut spędzone na bezproduktywnej czynności, kosztowałoby 1,83 zł. I o właśnie taką kwotę należałoby podwyższyć koszt zmywania ręcznego. Podsumowując:  Koszt zmywania ręcznego = 1,56 zł + 1,83 zł = 3,39 zł / mycie Koszt zmywania w zmywarce = 1,61 zł / mycie  W przypadku zmywania ręcznego należałoby dodać jeszcze koszt wycierania naczyń. Zmywarka wysuszy za nas sama. Każde zmywanie w zmywarce pozwala nam zaoszczędzić (hipotetycznie) 1,78 zł. Należy mieć także na uwadze, że kwota oszczędności będzie się zwiększać wraz ze wzrostem kosztów wody. A według przewidywań specjalistów, koszt zimnej wody w Warszawie może wzrosnąć nawet do 20 zł / m3 w ciągu najbliższych lat (obecnie jest to 11,47 zł). Warto też zauważyć, że do przeprowadzenia tej analizy wybrałem długi program zmywania w zmywarce. W przypadku krótszego mycia, w mniejszej temperaturze, koszty użycia zmywarki będą niższe, co przekładać się będzie na większą skalę oszczędności. Ale trzymajmy się na razie przedstawionych obliczeń. Czas amortyzacji zakupu zmywarki Do pełni szczęścia   brakuje nam jeszcze policzenia, jak szybko zwróci się nam zakup zmywarki. Wykorzystywana przez nas zmywarka to Electrolux kupiony za pośrednictwem IKEA, w cenie 1499 zł. Przyjmując, że na jednym myciu kompletu naczyń oszczędzamy 1,78 zł, to zakup zmywarki zwróci się nam dopiero po 843 przebiegach zmywarki! Jeśli uruchamiamy zmywarkę raz dziennie, to “na zero” wyjdziemy dopiero dwóch latach i czterech miesiącach. Jeśli udaje nam się zbierać naczynia i myć je co drugi dzień, to zwrot nastąpi po blisko pięciu latach. I to tylko przy założeniu, że w tzw. międzyczasie zmywarka nam się nie zepsuje. Zmywarka – czy warto? No to warto czy nie warto posiadać zmywarkę? Ja uważam, że warto W moim przypadku uzasadnia to sama kalkulacja wartości godziny mojego czasu. Szczerze mówiąc nie wykonywałem tej analizy po to by przekonać się do korzyści wynikających z posiadania zmywarki. Chciałem po prostu dowiedzieć się ile kosztuje mnie jedno zmywanie i czy nie ma grubej pomyłki w tym co mówi się o oszczędnościach osiąganym dzięki zmywarkom. Jak widać zużycie wody przez zmywarkę rzeczywiście jest około 3x niższe niż przy zmywaniu ręcznym. Dodatkowo jeśli korzystałbym z programu szybkiego zmywania, to zmywarka mogłaby zużyć nawet 9x mniej wody. Co prawda zmywarka zużywa prąd, ale można powiedzieć, że jego koszt rekompensowany jest niższym zużyciem wody. Ucieszyłem się również, że wartości podawane przez producenta w instrukcji do zmywarki, nie odbiegają od moich pomiarów. Na tej podstawie mogę wyliczyć koszt zmywania w poszczególnych trybach:  Program intensywnego zmywania – 70 stopni i czas trwania około 130 minut. Koszt = 1,48 zł / mycie Program zwykłego zmywania (ten mierzyłem) – 65 stopni i czas trwania około 110 minut. Koszt = 1,61 zł / mycie Program szybkiego zmywania (bez suszenia) – 60 stopni i 30 minut. Koszt = 0,64 zł / mycie Program eco – 50 stopni i 140 minut. Koszt = 0,90 zł / mycie Opłukiwanie – 12 minut. Koszt = 0,12 zł / mycie  No to skoro już wiesz ile kosztuje używanie zmywarki, to możesz masz sugestie dotyczące tego, jak można oszczędzać zarówno przy zmywaniu ręcznym, jak i przy używaniu zmywarki?   Śmiało zaproponuj mi proszę swoje sposoby w komentarzu. A przy okazji chcę Ci podziękować, że czytasz moje długie artykuły   Dziękuję również wszystkim, którzy zagłosowali na mój blog w konkursie Mennicy Wrocławskiej na najlepszy blog o oszczędzaniu 2012. Pomogliście mi osiągnąć solidne, drugie miejsce   To niesamowite, jak wiele głosów oddaliście na “Jak oszczędzać pieniądze”. Jeszcze raz dziękuję! Podziel się:FacebookGoogleLinkedInTwitterEmail Podobne artykuły: Oszczędzanie wody: ile można zaoszczędzić na prysznicu? Koszt prądu, wody i ogrzewania – gotowy kalkulator Excel 