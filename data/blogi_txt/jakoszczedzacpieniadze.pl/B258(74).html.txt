Blog “Jak oszczędzać pieniądze” istnieje tylko dwa miesiące, ale Wasza aktywność na nim w tym czasie przekroczyła moje najśmielsze oczekiwania. Blisko 4000 wizyt, 1804 unikalnych czytelników, prawie 10 000 odsłon stron i to przy długim, średnim czasie wizyty wynoszącym 5 minut 45 sekund. Do tego 186 komentarzy pod wpisami i 165 “Lubię to” na Facebooku. Whaw! To bardzo motywuje   Jestem Ci bardzo, bardzo wdzięczny za wsparcie. Dziękuję Tobie i każdemu innemu czytelnikowi z osobna! Dzisiaj postanowiłem się zrewanżować obszerną analizą tych ostatnich dwóch miesięcy. Opowiem Ci o tym jakie miałem obawy ruszając z tym blogiem. Zapraszam do lektury i proszę o Twój komentarz. Z góry bardzo za niego dziękuję   Liczę, że powiesz mi co jeszcze mogę zrobić, aby blog lepiej trafiał w Twoje oczekiwania. Przykładowo: 7991521 poprosił wczoraj w komentarzu o możliwość udostępnienia RSS z komentarzami. I od dzisiaj może je zasubskrybować tutaj: http://feeds.feedburner.com/JakOszczedzacPieniadze/Comments. Ten wpis na blogu nie dotyczy bezpośrednio tematyki oszczędzania, ale mam nadzieję, że pomimo tego będzie dla Ciebie interesujący. Podobnie, jak w przypadku podstawowej tematyki bloga, postaram się rozbić ostatnie dwa miesiące na detale i pokazać Ci efekty, które udało mi się osiągnąć.  Dlaczego blog? Pamiętasz jak w artykule “Emerytura przed 50-tką” pisałem o tym, że każdą podróż trzeba zacząć od pierwszego kroku? To prawda, ale równie ważna jest technika i cel – to gdzie chcemy dojść i w jakim tempie chcemy tam dojść. Z grubsza wiedziałem co chcę osiągnąć i dlaczego chcę tworzyć blog “Jak oszczędzać pieniądze”. Już o tym pisałem – o moich motywach przeczytasz na stronie “O mnie” Oczywiście musiałem znaleźć kilka unikalnych atutów, które miały odróżniać mój blog od innych polskich blogów poświęconych tematyce oszczędzania. Wiedziałem, że nie wystarczy dobrze pisać i że konieczne jest stworzenie czegoś co po angielsku ładnie nazywa się “unique selling propositon”. Moje USP, to:  Podaję prawdziwe koszty życia 4-osobowej rodziny z Warszawy. Zero ściemy. Tak jak zapowiadałem, już od tego miesiąca co miesiąc publikować będę podsumowanie naszych kosztów. Pierwsze prawdziwe dane ujawniłem w artykule “Oszczędnościowa autobiografia” w gościnnym wpisie na blogu “Racjonalne Oszczędzanie“. Jeśli go nie czytałeś – przeczytaj   Liczę i pokazuję koszty związane z używaniem prądu, wody, a także innych przedmiotów i sprzętów używanych na codzień. Tłumaczę, jak zmieniając nieznacznie swoje nawyki, możesz zaoszczędzić konkretne kwoty. I zawsze podaję konkretne kwoty oszczędności. Chcę uczyć jak zarządzać domowymi finansami i jak możesz wychodzić z długów i pomnażać majątek. Na moim przykładzie pokazuję, że możliwe jest zgromadzenie majątku, który pracować będzie na naszą przyszłość. Daję Ci odpowiednie narzędzia, np. gotowe arkusze kalkulacyjne Excel. Jeśli będziesz miał pytania, to jestem do Twojej dyspozycji.  Walka z własnymi obawami i lękami Ale oprócz tego, że wiedziałem co chcę robić, wiedziałem jak chcę to robić i gdzie chcę dojść, to miałem swoje własne obawy, z którymi musiałem się zmierzyć. Wiedziałem, że sposób, w jaki chcę pisać bloga “Jak oszczędzać pieniądze”, jest nietuzinkowy. Czułem jednak, że długofalowo może się to udać tylko przy dużej inwestycji czasowej z mojej strony. Zanim uruchomiłem bloga postarałem się zrobić dobrą analizę samego siebie i odpowiedzieć sobie na następujące pytania:  Czy starczy mi energii? – albo raczej kiedy i w jakich okolicznościach mi jej zabraknie. Przyznam, że to nadal jest to największe i najważniejsze pytanie, ale dzięki wsparciu czytelników bloga czuję powinność pisania   Wiedziałem, że najlepsze co może zwiększyć moją motywację, to Wasze oczekiwania i słowa wsparcia. Dlatego praktycznie w każdym wpisie, od samego początku istnienia bloga, proszę Cię o wyrażanie Twojej opinii w komentarzach lub e-mailach przesyłanych przez stronę “Kontakt”. Mam nadzieję, że będę pisał tak długo, jak długo będę widział Wasze aktywne zainteresowanie tematem oszczędzania i moimi publikacjami. Jak znaleźć czas na blogowanie? – to bardzo ważne pytanie, na które odpowiem w oddzielnym artykule. Odpowiadając krótko: podjąłem decyzję, że kończę z oglądaniem telewizji (podobnie jak z oszczędzaniem nie jestem tu bardzo rygorystyczny i czasem się dołączę do domowników, ale sam już od ponad miesiąca nie włączam telewizora i nie biegam po kanałach). Świetnie się z tym czuję. Poza tym zwiększyłem intensywność każdego mojego dnia: poranne wstawanie (nie zawsze się udaje) i jeszcze lepsza organizacja czasu pracy (mniej marnowania energii i rozpraszania na pierdoły). Jaka najgorsza rzecz może mi się przytrafić w wyniku blogowania? – poza ekstremalnymi negatywnymi rzeczami, o których piszę poniżej, to osobiście dla mnie najgorszą rzeczą byłoby uczucie pisania “do ściany”. Wkładanie gigantycznej energii przy jednoczesnym zerowym odzewie. Sądzę, że wynika to z faktu, że ja nie muszę siebie samego przekonywać do oszczędzania i autentycznie robię ten blog dla Ciebie. Wykładam karty na stół i mam ambicję aktywnie grać z Tobą w tego pokera. Kolejnym powodem jest to, że mam swoją ambicję (ego :-)) i lubię osiągać sukcesy. Mogą być malutkie, ale byleby były. Jeśli komukolwiek tą pisaniną pomogę i o tym usłyszę, to już będzie dobrze. Czy chcę być “widoczny” pod imieniem i nazwiskiem? – co to będzie, gdy o takim otwartym blogowaniu dowie się moja Rodzina, pracodawca (tu akurat byłem spokojny – pozdrawiam Cię serdecznie Jacku :-)), współpracownicy (pozdrawiam :-)), partnerzy biznesowi (też pozdrawiam :-), sąsiedzi, ksiądz itd… Z jednej strony wiedziałem, że nie da się tego długofalowo ukryć, a jednocześnie, przy moich celach, zależało mi na osiągnięciu długofalowej wiarygodności. Całe życie staram się być “jednotwarzowy” i uczciwy, więc nie mam problemu z pokazaniem ciut więcej – bo nie stoi to w sprzeczności z tym kim jestem na co dzień   Czy na pewno chcę ujawnić nasze koszty oraz stan posiadania? – to był mój największy dylemat, ale jednocześnie to miał być podstawowy magnes na Ciebie. Wiedziałem, że żebyś miał szansę uwierzyć w to co piszę, to muszę być transparentny – pokazać Ci jak naprawdę wyglądają moje finanse. Tak jak pisałem już w artykule “Analiza: zestawienie finansowe Michała” wiem, że nic nie przekonuje tak jak prawdziwe liczby. Mi również trudno byłoby uwierzyć w recepty “jak schudnąć” dawane przez faceta ważącego 120 kg Oczywiście nadal mam swoje obawy związane z ujawnionymi kwotami, ale uważam, że bez tego poziomu otwartości nie byłbym w stanie być dla Ciebie wiarygodny. Czy potrafię tworzyć “epickie” artykuły? – takie, które będą przyciągały czytelników, takie które będą ponadczasowe i które będą mogły przyciągać czytelników nie tylko teraz, ale i za kilka lat. Tego nie wiem, ale wiem, że trening czyni mistrza. Muszę tylko chcieć przejść przez ten trening, a najlepszą formą jego odbycia jest pisanie i wystawienie się na Twoją krytykę. I wiele innych pytań związanych z tym, w jaki sposób pisanie o tematyce oszczędzania wpłynie na postrzeganie mnie przez innych – zarówno w życiu zawodowym, jak i prywatnym…  Blogowanie po angielsku czy po polsku? Zastanawiałem się również przez dłuższą chwilę czy blogować po angielsku czy po polsku. Wiadomo, że blogując po angielsku miałbym potencjalnie szerszą publikę (nawet zarejestrowałem domenę http://MoneySavingMike.com :)), ale uznałem, że:  Angielski to nie jest mój podstawowy język – co wydłużałoby czas tworzenia atrakcyjnych wpisów. Wystawienie się na cały świat jest szansą, ale powoduje również, że moje artykuły konkurowałyby także z całym światem. Jestem Polakiem i wiem co mnie boli jako Polaka i w jakiej rzeczywistości żyję. Nie znam realiów innych krajów, więc dla odbiorców spoza Polski mogę być po prostu zbyt odległy od ich codzienności.  Stanęło więc na blogu w języku polskim i dzięki temu właśnie czytasz “Jak oszczędzać pieniądze”. Podstawowe statystyki bloga Internet to fenomenalne medium. Gdybym chciał dotrzeć z moimi “wykładami” na temat oszczędzania do tylu osób, ile w ciągu dwóch miesięcy odwiedziło ten blog, to musiałbym odbyć niezły tour szkoleniowy po Polsce i nie tylko. Od 1 lipca do 31 sierpnia na blogu zawitały 1804 osoby, które odwiedziły blog łącznie 3926 razy. Bardzo Wam dziękuję!  Średni czas trwania Waszej wizyty to 5 minut 45 sekund. Wcale się nie dziwię   Długie materiały powodują, że długo się je czyta, ale cieszę się jednocześnie, że daję Wam powody do ich czytania. Przeliczyłem to i okazuje się, że łącznie spędziliście czytając mojego bloga ponad 376 godzin lub inaczej ponad 15 dni i 16 godzin! Teraz widzę, że warto było poświęcić kilkadziesiąt godzin mojego czasu na napisanie raptem 14 artykułów (tyle pojawiło się w ciągu tych dwóch miesięcy). Dla przypomnienia zamieszczam tutaj linki do wszystkich artykułów, które ukazały się na blogu. Jeśli jeszcze któregoś z nich nie czytałeś, to zapraszam Cię do lektury:  Budżet domowy – czyli jak zacząć oszczędzanie pieniędzy Koszt prądy, wody i ogrzewania – gotowy kalkulator Excel Oszczędzanie wody: ile można zaoszczędzić na prysznicu? 11 wskazówek jak można przygotować mieszkanie do wakacji Jak przeliczyć W na kWh i koszt w złotówkach – gotowy kalkulator Ile pieniędzy daje oszczędzanie? – czyli mój gościnny występ Emerytura przed 50-tką – czyli zaplanuj budżet domowy – pierwszy artykuł z cyklu artykułów dotyczących budżetu domowego i jednocześnie najczęściej, jak dotychczas komentowany wpis na blogu Ile kosztuje używanie lodówki? Teoria i praktyka – najczęściej polecany artykuł na fanpage’u “Jak oszczędzać pieniądze” na Facebooku 28 porad jak ograniczyć koszt używania lodówki Wydatki na dziecko: Ile kosztują pieluchy? Jak przygotować swoje zestawienie finansowe? Analiza: Zestawienie finansowe Michała Jak policzyć swoją wartość netto? – czyli ile jestem warty Karty lojalnościowe – czy warto z nich korzystać?  I od razu zachęcę Cię do zapisania się na mój newsletter. Jeśli jeszcze tego nie uczyniłeś, a chciałbyś otrzymywać powiadomienia o nowych artykułach, to skorzystaj z poniższego formularza. Obiecuję nie rozsyłać żadnych reklam. Będziesz otrzymywał wyłącznie zawiadomienia o nowych artykułach na moim blogu oraz sporadycznie moje przemyślenia oraz ekskluzywne propozycje przeznaczone wyłącznie dla subskrybentów newslettera Zarejestruj się aby otrzymywać powiadomienia o nowych artykułach o oszczędzaniu pieniędzy. Nie ujawnię nikomu Twojego adresu! Źródła ruchu na stronie Większość z Was wchodzi na mojego bloga z Polski, ale bardzo cieszę się również z czytelników na emigracji. Pozdrawiam serdecznie wszystkich czytelników z Anglii, Niemiec, USA, Belgii, Irlandii, Finlandii, Czech, Austrii, Rumunii i wszystkich pozostałych krajów. Nie przypuszczałem, że mogę mieć tak daleki zasięg. Mam do Was wielką prośbę: napiszcie mi proszę, w jaki sposób trafiliście na blog “Jak oszczędzać pieniądze”.  Przypuszczam, że większość z Was dotarła do mojego bloga z innych blogów i miejsc w Internecie. Wnioskuję to po tym, że ponad połowa ruchu na stronie (2200 wizyt czyli 56% całego ruchu), to tzw. Referral traffic, czyli ruch przekazany z innych stron. To zdecydowana większość i ponownie dziękuję wszystkim, którzy przyczynili się do mojego sukcesu.  W szczególności chciałbym podziękować twórcom następujących blogów:  Racjonalne- oszczedzanie.blogspot.com, na którym mogłem wystąpić z moim gościnnym wpisem, który zdobył jednocześnie drugą nagrodę w konkursie organizowanym przez R-O Admina. Serdecznie Ci dziękuję za kampanię reklamową   Xamriks.blogspot.com – dziękuję Ci, że jako pierwszy zdecydowałeś się umieścić link do mnie. Wystarczy- mniej.blogspot.com – Tobie Konradzie również bardzo dziękuję Zazie.com.pl Generatorfinansowy.blogspot.com - katalog blogów finansowych Blogifinansowe.blogspot.com - agregator blogów finansowych  Wyobraźcie sobie, że tylko 287 wizyt (ok. 7,3% ruchu) zainicjowanych zostało przez wyszukiwarkę Google. Oznacza to, że albo moje treści są jeszcze słabo widoczne w wyszukiwarce, albo że po prostu nie umiem ich wypozycjonować na konkretne słowa kluczowe. Zapewne i jedno i drugie   Ale nie uważam tego w tej chwili za najważniejsze. Wierzę, że “content is king” i że tworząc dla Was wartościowe artykuły, będę w naturalny (jak to mówią: organiczny) sposób pozyskiwał ruch i moja pozycja w Google będzie się automatycznie poprawiać. Jeśli uważacie mój blog za wartościowy, to możecie mi pomóc zamieszczając na swoich stronach i profilach społecznościowych link do http://jakoszczedzacpieniadze.pl. To dobrze wpływa pozycję blogu w wyszukiwarkach. Facebook jako źródło ruchu W połowie lipca zdecydowałem się stworzyć fanpage mojego bloga na Facebooku i okazało się to być strzałem w dziesiątkę. Facebook “przyprowadził” do mojego bloga 777 wizyt czyli prawie 3x tyle co Google. Czy pamiętacie jak jeszcze w lipcu prosiłem Was o “polubienie” mojego bloga? Chciałem skompletować zaledwie 30 “Lubię to”, które niezbędne są do tego, aby Facebook udostępnił twórcy fanpage informacje statystyczne. To dzięki Wam mogę zaprezentować takie ładne wykresy, jak te poniżej. W ciągu tych dwóch miesięcy otrzymałem łącznie 165 “Lubię to” – znacznie więcej niż się spodziewałem. Dziękuję! W szczytowym momencie informacja o moim blogu dotarła do 5175 Waszych znajomych – użytkowników Facebooka.  Kim jest czytelnik “Jak oszczędzać pieniądze”? Według Facebooka blog jest czytany przez dokładnie tyle samo kobiet, jak i mężczyzn (statystyki dotyczą tych osób, które kliknęły “Lubię to”, a więc małego wycinka spośród wszystkich czytelników). Większość z Was jest przed 35 rokiem życia i to bardzo dobrze! Macie z jednej strony sporo czasu by uzbierać kapitał na Waszą emeryturę, a z drugiej strony jesteście w kwiecie wieku i macie największy potencjał do podejmowania odważnych, ale jednocześnie rozważnych, decyzji dotyczących Waszego życia. Cieszę się, że mogę dzielić się właśnie z Wami moimi doświadczeniami i przemyśleniami Podsumowanie i podziękowania Na koniec chciałbym imiennie podziękować wszystkim tym osobom, które aktywnie angażują się w komentowanie na blogu. To Wy pomogliście przetrwać mi niepewny z mojej perspektywy początek pisania na blogu i jestem Wam za to wdzięczny   A więc po kolei:  Adam – Ty byłeś pierwszym komentującym. Od wielu lat mogę na Ciebie liczyć i cieszę się, że i w tym przedsięwzięciu jesteś ze mną   Bayzell – Twoje sposoby oszczędzania wody budzą respekt. Pomysł z miejskimi szaletami i butelkami wypełnionymi wodą, jest absolutnie mistrzowski (jeśli nie wiecie o czym piszę, to przeczytajcie dyskusję pod artykułem “Oszczędzanie wody: ile można zaoszczędzić na prysznicu?”) Refael72 – pozdrawiam miasto Łódź i tamtejszych tanich fryzjerów   Teaver – Ty rzeczywiście lepiej fryzjera nie zmieniaj   Darek – wierzę, że wyjdziesz na prostą. Trzymam kciuki. Konrad – mam nadzieję, że z podróży kamperem wróciliście cali i zdrowi. Pozdrowienia dla Rodziny   Ravikg – do tematu inwestowania wolnych środków dojdziemy… Szacunek – dla Ciebie szacunek za przeczytanie całego bloga od deski do deski Kasia – dziękuję za pomoc w promocji “Jak oszczędzać pieniądze” na Facebooku BogusiaM – mam nadzieję, że udało Ci się zachęcić Męża do oszczędzania   7991521 – za konstruktywną dyskusję i pytania oraz śmiałe żądanie RSS do komentarzy   Richmond – za komentowanie z dalekiego kraju i dzielenie się tamtejszą rzeczywistością   Magda, Damian, Wróbel, Tomek, Starlift, JacekPlacek, Parana, Janusz, Kuba, Lopez, Carmella, Robert, Artur, Radek, Majkel, Przemek, Kaszczu, My-name, Qrczakos i wszystkich, których nieopatrznie pominąłem  Daj mi proszę znać czy takie podsumowania są dla Ciebie interesujące i w szczególności, czy w przyszłości powinienem publikować kolejne. Jeśli interesuje Cię ten temat, to może powinienem napisać o czymś jeszcze lub bardziej dogłębnie? A może ograniczyć się wyłącznie do pisania w temacie oszczędzania? Liczę na Twój komentarz   Podziel się:FacebookGoogleLinkedInTwitterEmail 