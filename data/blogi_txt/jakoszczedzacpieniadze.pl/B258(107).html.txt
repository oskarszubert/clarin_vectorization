Jest! Ogłoszenie sprzedaży mieszkania, na które czekałeś! Idziesz, oglądasz, gotowy jesteś kupić, podpisujesz umowę przedwstępną, składasz wnioski o kredyt do trzech banków i nagle… decyzja odmowna po raz pierwszy, po raz drugi i… modlisz się żeby trzeci wniosek przeszedł. I ta myśl: no przecież mówili mi, że mam zdolność kredytową! Zdolność może i masz, ale być może to BIK ocenił Twoją wiarygodność za nisko i nie trafiłeś z nią w wymagania banku. Dlatego warto przeczytać moją trylogię o BIK i odpowiednio przygotować swoją “historię kredytową”, aby nie wzbudzała ona żadnych zastrzeżeń, gdy będziesz chciał wziąć ważną pożyczkę lub kredyt.  Ten artykuł jest już drugim z cyklu i dowiesz się z niego, jak zmienia się ocena punktowa BIK osoby, która występuje o kredyt hipoteczny, likwiduje i zakłada karty kredytowe, oraz regularnie spłaca swoje zobowiązania kredytowe. I najważniejsze: to nie jest artykuł teoretyczny! Wszystko co jest w nim napisane wynika z moich kilkumiesięcznych badań, których metodologię przedstawiam w kolejnych akapitach. Mam nadzieję, że ta wiedza będzie dla Ciebie przydatna.  Trylogia o BIK składa się z następujących artykułów:  Część 1: opisuje BIK, scoring, sposób przetwarzania naszych danych, zasady “resetowania” naszej oceny punktowej oraz sam sposób zamawiania i czytania raportu BIK. Część 2 (właśnie ją czytasz): pokazuje wyniki moich badań dotyczących zmiany scoringu BIK w wyniku wykonywania różnych operacji finansowych. Dodatkowo obalam tu kilka mitów   Część 3: tu przedstawię sposoby kreatywnego budowania naszej wiarygodności kredytowej i dbania o utrzymanie dobrego scoringu w BIK.   Ocena punktowa BIK dla każdego jest inna! W tym artykule przedstawię Ci same konkrety dotyczące przeprowadzonego przeze mnie badania zmian scoringu BIK i podzielę się z Tobą moimi komentarzami i wnioskami. Pamiętaj jednak, że moje badanie nie musi dawać uniwersalnych rezultatów. Tak naprawdę nie wiem jak działa BIK i w jakiego “sekretnego sosu” używa do wyliczania naszej oceny punktowej. Na szczęście nie jestem jedyny. Wiedza ta nie jest publiczna, więc mam nadzieję, że wyniki mojego testu pomogą Ci przynajmniej zweryfikować pewne informacje i mity, które możesz przeczytać w Internecie. UWAGA: artykuł ten ma Ci dać wskazówki, ale nie traktuj wszystkiego co tu przeczytasz jako pewnik. Każdy z nas ma indywidualną sytuację i ocena punktowa dla każdego z nas wyliczana jest przez BIK indywidualnie. A jeśli będziesz miał tyle wytrwałości, by przeanalizować w podobny sposób jak zmienia się ocena Twojej wiarygodności, to będę Ci bardzo wdzięczny jeśli zdecydujesz się podzielić ze mną rezultatami i swoimi obserwacjami   Metodologia testowania scoringu BIK No to do rzeczy: badanie przebiegało w następujący sposób:  Mniej więcej co miesiąc poczynając od sierpnia 2012 a kończąc na lutym 2013 odpytywałem BIK o “Raport Plus z informacją o ocenie punktowej”. Starałem się wykonywać takie odpytania dokładnie pomiędzy wykonywanymi operacjami zmieniającymi moja sytuację finansową. Równolegle odnotowywałem wszystkie wykonywane zmiany finansowe(szczegółowo przedstawione są one na rysunku w dalszej części artykułu). Zmiany te obejmowały:  Likwidację kart kredytowych z konkretnymi limitami zadłużenia Złożenie wniosku o pierwszy kredyt hipoteczny Zawarcie umowy kredytu hipotecznego Złożenie wniosku o kartę kredytową Złożenie wniosku o drugi kredyt hipoteczny   Monitorowałem:  Zmianę oceny punktowej BIK w wyniku poszczególnych operacji Szybkość z jaką w BIK widoczne są efekty wprowadzanych zmian finansowych, tzn. na ile szybko banki raportują, np. fakt zawarcia umowy kredytowej bądź na ile skutecznie informują o zamknięciu kart kredytowych    Jak kredyty wpływają na scoring BIK? Na początku mojego badania byłem osobą, która mogła wykazać się w BIK następującą sytuacją finansową:  Brak kredytów hipotecznych i nigdy one nie były brane Karta kredytowa Citibank VISA z limitem 15 000 zł Karta kredytowa mBank VISA z limitem 10 000 zł Jeden rachunek z możliwością debetowania w Getin Noble Bank z limitem debetu 1000 zł Kilka innych rachunków bankowych, ale niewidocznych dla BIK (bez możliwości debetowania) Mój scoring w BIK w sierpniu 2012 r. wynosił 588 pkt  Pierwszy poważny ruch wykonałem na początku września 2012 r. Do trzech banków złożyłem wniosek o kredyt hipoteczny. Tylko jeden z banków odpytał BIK o moją sytuację (nazwijmy go Bankiem X). Dwa pozostałe nie były zainteresowane udzieleniem kredytu na wnioskowanych przeze mnie warunkach, a ja nie byłem zainteresowany zmianą warunków na proponowane przez banki. Wniosek do banku został złożony 6 września 2012 r. Nie wiedziałem dokładnie kiedy bank odpyta BIK więc kolejny raport z BIK uzyskałem dopiero 16 października. Okazało się, że Bank X odpytał BIK bardzo szybko bo już 7 września – praktycznie natychmiast po otrzymaniu wniosku o kredyt. W wyniku tego zapytania moja sytuacja zmieniła się w następujący sposób: Nadal posiadałem wszystkie zobowiązania kredytowe wymienione wcześniej W BIK widoczne już było jedno zapytanie z Banku X (weryfikacja mojej wiarygodności w BIK pod kątem wydania decyzji kredytowej) Mój scoring w BIK w październiku 2012 r. wynosił 561 pkt, czyli o 27 punktów mniej niż w sierpniu.  Szczegółowo przebieg zmian możesz przeanalizować na poniższym rysunku. U góry widoczne są wszystkie wykonywane operacje finansowe, a poniżej osi widoczne są dane wynikające z raportów BIK wraz z informacją o scoringu. Rysunek możesz też kliknąć, aby go powiększyć. W międzyczasie, jeszcze przed 20 września 2012 r., złożyłem dyspozycje zamknięcia dwóch kart kredytowych: Citibank VISA oraz mBank VISA. Obydwie te karty zamknięte zostały po 1-miesięcznym okresie wypowiedzenia. Citibank skutecznie poinformował o tym BIK w październiku. Pod koniec października podpisaliśmy umowę kredytową oraz złożyliśmy w tym samym dniu wniosek o kartę kredytową w Banku X z limitem 1500 zł. Kredyt uruchomiliśmy natychmiast po podpisaniu umowy kredytowej. Kolejny raport z BIK datowany był na 20 listopada. Byłem szczególnie ciekawy, czy w raporcie będzie już widać fakt uruchomienia kredytu. Okazało się, że bank jeszcze nie poinformował BIK o kredycie pomimo, że pieniądze już zostały wypłacone. Sytuacja w raporcie przedstawiała się następująco: Zniknęło moje zobowiązanie na rzecz Citibanku – karta Citibank VISA była już wykreślona z ewidencji BIK Pomimo, że równolegle zamknąłem też skutecznie kartę mBank VISA, to nadal mBank nie pofatygował się żeby wykreślić informację o tym zobowiązaniu z BIK. W BIKu nie było informacji o nowoudzielonym kredycie hipotecznym Pojawił się za to zapytanie o kartę kredytową, które przesłał do BIK Bank X Mój scoring spadł do poziomu 528 pkt, czyli obniżył się o kolejne 33 punkty. Jest to najniższy poziom oceny punktowej w trakcie całego testu. Moje domysły dotyczące tej sytuacji przedstawiam w dalszej części artykułu.  Kolejny raz o raport zapytałem pod koniec grudnia. Okazało się, że Bank X skutecznie poinformował już BIK o moim kredycie hipotecznym i zrobił to z datą 30 listopada, czyli ponad miesiąc po podpisaniu umowy kredytowej i uruchomieniu wypłaty środków. Co ciekawsze sam fakt uruchomienia kredytu pozytywnie wpłynął na moją ocenę w BIK – w raporcie datowanym na 27 grudnia wynosiła ona już 551 pkt, czyli o 23 punkty więcej. Ciekawie przedstawia się sytuacja w kolejnym raporcie, który uzyskałem na początku lutego 2013 r. W międzyczasie składałem wniosek o kolejny kredyt hipoteczny, który miał refinansować koszty poniesionej inwestycji. Tym razem wniosek trafił do innego banku – Banku Y, który odpytał BIK o mój status 11 stycznia 2013 r. Zapytanie to było już widoczne w raporcie, który uzyskałem w lutym, przy czym okazało się, że ten wniosek kredytowy w żaden negatywny sposób nie wpłynął na moją ocenę punktową. Nadal wynosiła ona 551 pkt. W ostatnim raporcie BIK (nie uwzględniłem go już na powyższym rysunku), datowanym na 25 marca 2013 r., moja ocena wynosiła 554 pkt, przy czym w końcu 27 lutego 2013 r., mBank przesłał do BIK informację o zakończeniu mojego zobowiązania kredytowego związanego z kartą kredytową mBank VISA, którą zamknięta została w październiku 2012 r. mBank wykazał się “tylko” 4-miesięczną zwłoką. Wnioski płynące z badania wiarygodności w BIK Jakie więc wnioski płyną z mojego badania? Potraktuj wszystko co piszę poniżej jako moje domysły, które nie muszą mieć wiele wspólnego z rzeczywistością. Ale moje obserwacje są jednocześnie zaprzeczeniem niektórych z obiegowych opinii krążących w Internecie, do których z przyjemnością się odniosę   Pierwszy i najważniejszy wniosek jest tak, że nie jest prawdą jakoby każde zapytanie kredytowe obniżało scoring. W Internecie możecie zetknać się z opiniami, że każdy wniosek o kredyt hipoteczny “kosztuje” 17 punktów w BIK. Moje badanie tego nie potwierdza. W przypadku pierwszego wniosku o kredyt mój scoring zjechał o 27 punktów. Z kolei, w przypadku drugiego wniosku o kredyt hipoteczny (styczeń 2013), mój scoring w ogóle się nie zmienił pomiędzy kolejnymi odpytaniami. Być może gdybym nie składał drugiego wniosku kredytowego, to mój scoring by wzrósł, ale niestety nie dane jest mi to zweryfikować. Przyjmuję więc, że czasami przy składaniu wniosków kredytowych scoring maleje, a czasami się nie zmienia. Z pewnością jednak moje badanie nie potwierdza tezy o tym, że “każdy wniosek kosztuje 17 punktów”. Drugi wniosek dotyczy szybkości zgłaszania przez banki do BIK informacji o powstaniu nowego zobowiązania kredytowego. W przypadku kredytu w Banku X informacja o tym fakcie przekazana została do BIK z miesięcznym opóźnieniem. Jest to informacja szczególnie istotna dla tych osób, które inwestują w nieruchomości finansowane kredytem. Może się okazać, że w krótkim czasie będą mogły wziąć kilka kredytów w różnych bankach i banki te nawzajem nie będą wiedziały o tym, że w innym banku powstało już zobowiązanie kredytowe. Przynajmniej w teorii jest to możliwe   Trzeci wniosek: przyznanie kredytu przez bank pozytywnie wpływa na ocenę naszej wiarygodności w BIK. Pomiędzy listopadem a grudniem 2012 mój scoring wzrósł o 23 punkty. W sumie jest to uzasadnione – skoro bank przyznał kredyt, to znaczy, że uznał, że może to zrobić. Raczej nie przyznałby kredytu niewiarygodnemu kredytobiorcy   Wniosek czwarty: niektóre banki pioruńsko długo ociągają się z wykreśleniem naszych nieaktualnych zobowiązań kredytowych z BIK. mBankowi usunięcie informacji o zamkniętej karcie kredytowej zabrało aż 4 miesiące. Citibank był pod tym względem zdecydowanie bardziej terminowy i poinformował BIK w chwili rzeczywistego zamknięcia karty. Mity związane ze scoringiem BIK Mit: “Karta kredytowa to samo zło i jej posiadanie obniża scoring w BIK”. O ile zgodzę się, że limit zadłużenia na karcie kredytowej obniża zdolność kredytową (bo kredyt na karcie traktowany jest tak jak inne zobowiązania kredytowe), to w przypadku BIK karta kredytowa może pomóc nam zbudować dobrą historię kredytową. Oczywiście żeby tak się stało, to powinniśmy na bieżąco spłacać całe zadłużenie na karcie kredytowej i nigdy nie przekraczać limitu kredytowego karty. Mit: “Każde odpytanie obniża naszą ocenę punktową w BIK”. Nie jest to prawda. Dla scoringu neutralne są wszystkie zapytania osobiste oraz zapytania monitorujące banków (te które związane są z zarządzaniem istniejącymi klientami). Na nasz scoring mogą wpłynąć jedynie te zapytania, które potencjalnie zmieniają naszą sytuację finansową (wniosek kredytowy, nowy kredyt itp.). W poprzednim artykule obiecałem Wam także odpowiedź na kilka pytań częstych pytań związanych ze scoringiem:  Jak często naliczany jest score?  Scoring naliczany jest przy każdym zapytaniu do BIK.   Czy płeć ma znaczenie przy wyliczaniu scoringu?  Nie, płeć nie jest brana pod uwagę przy wyliczaniu scoringu. Obowiązuje pełne równouprawnienie     Czy przy wyliczaniu scoringu BIK uwzględnia zarówno rachunki/kredyty aktywne, jak i zamknięte?  Przy wyliczaniu aktualnego scoringu BIK uwzględnia wyłącznie rachunki aktywne. Zakończone (zamknięte) zobowiązania nie wpływają na nasz scoring.   Czy możliwe jest, że otrzymam tylko dwie gwiazdki, jeśli dotychczas nie miałem opóźnień w spłacie kredytów?  Teoretycznie jest to możliwe. Twoja ocena wyliczana jest bowiem nie tylko w oparciu o Twoją historię kredytową, ale także ze względu na to w jakiej grupie kredytobiorców się znajdujesz. Jeśli masz ponadprzeciętną terminowość spłaty zobowiązań w Twojej grupie, to Twój scoring będzie cierpiał z powodu zaszeregowania do tej grupy.   Czy to, że mam pracę na czas nieokreślony i wyższe wykształcenie podwyższa mój scoring?  Nie. Fakt zatrudnienia na etacie na czas nieokreślony oraz Twoje wykształcenie nie mają wpływu na Twój scoring. Kluczowa jest terminowość i systematyczność spłaty Twoich zobowiązań.   Czy wcześniejsza spłata kredytu obniża BIKSco CreditRisk?  Wcześniejsza spłata kredytu nie wpływa w żaden negatywny sposób na Twój scoring – z jednym wyjątkiem: jeśli nie wyraziłeś zgody na przetwarzanie danych dotyczących Twojego kredytu po wygaśnięciu zobowiązania kredytowego (i jednocześnie nie miałeś dotychczas problemu z terminowością spłaty rat), to BIK przestanie przetwarzać Twoje dane… i co za tym idzie Twoja misternie budowana historia rzetelnego dłużnika nie będzie przemawiała na Twoją korzyść.    Do trzech razy sztuka No i zbliżamy się do końca trylogii. Ostatni artykuł z tego minicyklu poświęcony będzie wyłącznie temu, jak można samodzielnie próbować poprawiać swoją ocenę punktową w BIK   A tymczasem polecam prezentację podsumowującą pierwszą i drugą część cyklu.    Bardzo dziękuję, że chciało Ci się przeczytać ten artykuł   Mam nadzieję, że pomimo tego, że temat jest nudny jak flaki z olejem, to uznasz przedstawione informacje za wartościowe. A jeśli tak rzeczywiście jest, to mam do Ciebie serdeczną prośbę:  Jeśli sądzisz, że wiedza przedstawiona w tym artykule może się przydać Twoim znajomych, to proszę – prześlij im link do tego artykułu. Proszę, kliknij “Lubię to” w boxie Facebooka w prawej kolumnie bloga (gdzieś dużo, dużo wyżej niż miejsce, w którym teraz czytasz). Jeśli jeszcze nie subsrybujesz newslettera mojego bloga, to proszę rozważ zapisanie się na niego (formularz rejestracji znajdziesz poniżej artykułu). Owocnego tygodnia Ci życzę! I gorąco zapraszam do przeczytania trzeciej części trylogii o BIK: 8 zasad, dzięki którym zbudujesz dobrą historię kredytową w BIK Podziel się:FacebookGoogleLinkedInTwitterEmail Podobne artykuły: Część 1: Jak działa scoring BIK i dlaczego warto budować wiarygodność kredytową Czy warto nadpłacać kredyt hipoteczny? – analiza i Excel Wyniki ankiety, czyli o czym chcecie czytać na blogu o oszczędzaniu 