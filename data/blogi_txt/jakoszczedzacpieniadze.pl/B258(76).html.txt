Nie stać Cię na nocowanie w 5-gwiazdkowych hotelach? A może po prostu za mało się starasz? Zobacz jak sprytnie można niskim kosztem łączyć promocje hotelowe i cieszyć się luksusem. Tydzień temu opublikowałem pierwszą część podcastu dotyczącego taniego podróżowania. Razem z moim gościem – Krzysztofem – stwierdziliśmy wtedy, że “dużo trudniej jest o promocyjne ceny hoteli, niż promocje lotów”. Z naszym zdaniem nie do końca zgadza się Rafał prowadzący blog Hotel Spotter. Specjalizuje się on w optymalizacji kosztów hotelowych i ma dziesiątki sposobów na to jak spać w najlepszych i najbardziej luksusowych hotelach płacąc za to niewiele… lub nie płacąc wcale.  Dzisiaj udostępniam Wam gościnny artykuł przygotowany przez Rafała. Mam nadzieję, że zainspiruje on Was do kolekcjonowania punktów. Ja zdradzę Wam, że jestem już uczestnikiem programów Le Club Accorhotels oraz od niedawna IHG Rewards Club – właśnie pod wpływem sugestii Rafała   Jest to mój sposób na przygotowywanie sobie “gruntu” pod tanie wakacje 2014. W poniedziałek za tydzień będziecie mogli posłuchać kolejnego odcinku podcastu z drugą częścią mojej rozmowy z Krzysztofem, która będzie zwieńczeniem tematu taniego zwiedzania świata   A teraz zapraszam już do lektury artykułu Rafała…  Zobacz Michała w telewizji Już w najbliższy wtorek, czyli 29 października 2013 r., będziecie mogli ponownie zobaczyć mnie w programie “Pytanie na śniadanie” w TVP2. Znowu dyskutować będziemy o oszczędzaniu   Moje wejście na antenę zaplanowane jest około 9:30. Serdecznie zapraszam! A jeśli nie możesz oglądać na żywo, to udostępnię potem link do programu na stronie TVP2      Gdzie szukać najlepszych cen hoteli? Ciężko jest napisać uniwersalny poradnik o optymalizacji kosztów hotelowych. Jedni szukają po prostu jak najtańszego miejsca do spędzenia noclegu, inni nie wyobrażają sobie nic poniżej 5-gwiazdkowego standardu. Ja sam nie jestem fanem hosteli ani couchsurfingu. Lubię hotele, szczególnie te z wyższej półki. Nie lubię (no dobra – nie mogę :)) jednak za nie za dużo płacić, przez co zawsze próbowałem znaleźć jak najlepsze okazje. Całkiem niedawno zauważyłem, że pokój w porządnym hotelu często nie musi kosztować więcej niż łóżko w wieloosobowej sali. No, dwa łóżka, bo przeważnie cena pokoju nie zależy od tego, czy nocuje w nim jedna czy dwie osoby. Jednym słowem – odkryłem hotelowe programy lojalnościowe i ogromne możliwości, jakie one stwarzają. Ale o tym trochę później, teraz chciałbym Wam przedstawić kilka moich metod na szukanie dobrych cen hoteli. Na końcu wspomnę jeszcze o rewelacyjnej promocji, czyli sposobie na 10 (jak nie więcej) darmowych nocy nawet w luksusowych hotelach. Porównywanie cen z wielu źródeł Zawsze należy sprawdzać ceny w kilku różnych miejscach. Warto korzystać z porównywarek, takich jak HotelsCombined.com, Trivago.pl czy Kayak.pl, gdzie w jednym miejscu są przedstawione ceny z różnych stron rezerwacyjnych. Nie należy też zapominać o stronach hoteli, gdzie mogą pojawiać się zniżki, których brak na stronach pośredniczących. Oferty niedostępne dla wszystkich Korzystaj ze zniżek oraz ukrytych cen. W „Sekretnych Ofertach” na Booking.com można znaleźć wiele bardzo dobrych ofert hoteli na całym świecie. Często jednak ograniczona jest liczba dat, kiedy obowiązuje dana cena. W HRS Deals terminów jest przeważnie więcej, za to hoteli tylko kilka na raz. Trzeba być elastycznym, a poza tym zawsze sprawdzać rzeczywistą opłacalność zniżek, czyli porównywać okazję z cenami w innych serwisach. Nie zawsze „-50%” jest tym, czego oczekujemy :). Istnieją też strony „tylko dla członków”, takie jak LMT Club. Samo członkostwo kosztuje 50 USD, ale jest sposób, żeby obniżyć ten koszt do zera. Ceny na tej stronie może nie zawsze powalają, ale są naprawdę niezłe. Często dobre hotele są tańsze niż gdzie indziej, a do tego czasem oferty mają wliczone w cenę śniadanie, które nierzadko kosztuje ok. 100 zł za osobę. Hotele w zakupach grupowych Nie jestem już wielkim fanem zakupów grupowych, pomimo tego, że od nich zaczął się pomysł na mojego bloga i dzięki nim się przekonałem jak bardzo lubię sushi :). Dobre okazje na hotele w zakupach grupowych się zdarzają, ale raczej rzadko. Zdecydowanie trzeba sprawdzać ich opłacalność oraz dokładnie czytać warunki. Nie jest to też za wygodne rozwiązanie, jeśli chodzi o dostępne terminy – trzeba się kontaktować z hotelem już przeważnie po zakupie kuponu. Ja wolę dokonywać rezerwacji na konkretną datę, a nie potem się dowiadywać, czy są jakieś wolne terminy. Ale ma to też i swoją zaletę, w końcu nie opłacasz nieodwołalnej rezerwacji na dany dzień, tylko masz w miarę wolny wybór. Hotelowe programy lojalnościowe Zabawa polega głównie na zbieraniu punktów, a potem wymienianiu ich na darmowe noclegi. Wbrew temu co mogłoby się wydawać, nie trzeba wcale przeprowadzać się do hotelu, żeby uzbierać istotną liczbę punktów. Czasem może wystarczyć nawet i jedna noc! Najważniejszych programów hotelowych jest kilka, m.in.: Club Carlson, Hilton HHonors, Hyatt Gold Passport, IHG Rewards Club (dawniej Priority Club), Le Club Accorhotels, Marriott Rewards, Starwood Preferred Guests. Osobom początkującym najbardziej polecałbym program IHG (hotele Holiday Inn, InterContinental, Crowne Plaza i inne), w którym prawdopodobnie najłatwiej zbiera się punkty, które potem można wymienić na wartościowe noclegi. Oferuje on także cykliczną promocję („Point Breaks”) znacznie obniżającą (do 5000) liczbę punktów wymaganych do wymiany na darmową noc w wielu hotelach na świecie. Ostatnio w tej promocji był dostępny m.in. 5-gwiazdkowy InterContinental w Kijowie, którego standardowa cena przekracza 1300 złotych za noc. Noclegi za punkty, a nie złotówki Gdy uczestniczysz w programach lojalnościowych, za hotel możesz płacić za uzbierane lub kupione (co się często też opłaca) punkty. Warto sprawdzać, ile dane hotele kosztują w złotówkach, a ile w punktach, bo rozbieżności mogą być duże! Czasem bardzo opłaca się rezerwować za punkty, a czasem zupełnie nie. Można przyjąć, że 10.000 punktów IHG Rewards jest warte 70 USD (bo za tyle można je okazyjnie „kupić” dzięki użyciu pewnego tricku). Standardowa cena jest znacznie wyższa. A więc jeśli cena hotelu przekracza jego wartość w punktach, to oczywiście bardziej opłaca się wydać punkty. Ja nocowałem, np. w 4-gwiazdkowym Holiday Inn w Berlinie, który normalnie kosztował ok. 180 USD, a w punktach było to właśnie zaledwie 10 tysięcy, czyli oszczędziłem 110 USD na jednej nocy! Nie mówiąc już o tym, że te punkty dostałem za dwa wcześniejsze, niedrogie noclegi. Noce zarezerwowane za punkty („reward nights”) mają jeszcze tę zaletę, że można je przeważnie bezpłatnie anulować aż do dnia przyjazdu. Poza tym cena hotelu w punktach nawet w najpopularniejszych terminach (takich jak Sylwester) jest taka sama jak w pozostałe dni. Znalazłeś niższą cenę? Śpisz za darmo! Większość sieci hotelowych oferuje „gwarancję najlepszej ceny” – jeśli znajdziesz na jakiejś stronie pośredniczącej niższą cenę, to Twoja stawka zostanie obniżona, czasem nawet i do zera! Tak jest, m.in. w IHG Rewards, ale przez to program ten ma najbardziej restrykcyjne warunki gwarancji. W innych sieciach może aż tyle się nie zyskuje, ale łatwiej przez to o wyrównanie stawki oraz dodatkowe zniżki czy bonusy. Po dokonaniu rezerwacji warto więc sprawdzać, czy na innych stronach nie ma (nawet nieznacznie) niższej ceny. Jeszcze sprytniejszym sposobem jest szukanie różnic w cenach nawet przed zrobieniem rezerwacji i sprawdzanie na tej podstawie, co się opłaca zarezerwować, licząc na to, że w którymś hotelu uda się skorzystać z gwarancji. Szczególnie uzyskanie darmowej nocy za pomocą tej gwarancji nie jest nigdy do końca pewne, nawet jak nam się wydaje, że wszystkie warunki są spełnione. Nie warto więc raczej ryzykować z nieodwołalną rezerwacją, np. w jakimś luksusowym hotelu IHG, tylko dlatego, że liczymy na to, że noc będzie gratis. Co innego, gdy rezerwacja ma darmową możliwość anulowania :). Oszczędności dla najbardziej wymagających Osoby, które chcą nocować w luksusowych warunkach mogą zaoszczędzić naprawdę pokaźną sumę pieniędzy, dzięki wykorzystaniu programów lojalnościowych. Najlepsze pokoje lub apartamenty, obfite śniadania, wieczorne przekąski z najlepszymi alkoholami w „club lounge”, późne wymeldowanie z hotelu – wszystko to można mieć niewielkim kosztem, przy opłaceniu jedynie najtańszego pokoju. Takie przywileje skierowane są do najbardziej lojalnych klientów, spędzających wiele nocy w roku w danej sieci hotelowej i posiadających dzięki temu wysokie statusy członkowskie. Nie jest to jednak jedyna możliwość zdobycia takiego statusu. Co jakiś czas zdarzają się okazje do darmowego uzyskania wysokiego statusu już przy samej rejestracji w programie lub po zaledwie kilku noclegach. W HHonors czasem można znaleźć sposób na złoty status uprawniający, np. do darmowych śniadań czy podniesienia standardu pokoju już po 4 noclegach w ciągu, np. 60 dni, a w Le Club Accorhotels, który obejmuje wiele hoteli w Polsce, co chwilę pojawia się sposób na rejestrację z najwyższym statusem – Platinum. Powyższe sposoby są jednak trochę “jazdą na gapę”, ponieważ takie oferty skierowane są przeważnie tylko do posiadaczy konkretnych kart kredytowych lub pracowników konkretnych firm. Myślę jednak, że nie trzeba mieć z tego powodu wyrzutów sumienia, bo korzystanie z nich i tak jest dogodne dla obydwu stron. W końcu sieć zyskuje tym sporą przewagę konkurencyjną, a nic tak nie zachęca do lojalności jak ekskluzywne przywileje :). Można też i innym sposobem (już w pełni „legalnie”:) uzyskać wysoki status, bez konieczności spędzania nocy w hotelach. Status „Ambassador” w IHG jest wyjątkowy, nie tylko dlatego że dotyczy zaledwie jednej hotelowej marki (InterContinental) z całej grupy IHG, lecz także dlatego, że jest jedynym statusem, którego nie uzyskuje się za noclegi, a trzeba za niego zapłacić – 200 USD (lub 32.000 pkt IHG) za pierwszy rok, potem trochę mniej. Niby nie jest to mało, ale ta kwota może się zwrócić nawet po pierwszym pobycie w IC. Oprócz, m.in.: gwarantowanego upgrade’u pokoju, poczęstunku powitalnego i wymeldowania o godzinie 16, otrzymujemy także certyfikat na darmową drugą noc przy weekendowym pobycie w dowolnym InterContinentalu oraz 5000 pkt IHG. Sama taka noc może być warta znacznie więcej niż 200 USD, tylko oczywiście za pierwszą musimy zapłacić. Wady programów lojalnościowych Żeby zbierać punkty lojalnościowe oraz otrzymywać przywileje wynikające z posiadanego statusu, trzeba dokonywać rezerwacji wyłącznie na oficjalnych stronach sieci/hoteli. Nie liczą się rezerwacje ze stron pośredniczących, takich jak Booking.com. Niby ceny na innych stronach nie powinny być niższe niż na stronie oficjalnej (w związku z „gwarancją najlepszej ceny”, o której wcześniej pisałem), ale zdarza się, że są, a do tego jeszcze jakoś sprytnie „zabezpieczone” przed możliwością skorzystania z gwarancji. Poza tym strony pośredniczące często oferują różnego rodzaju kody zniżkowe, ukryte ceny lub są przeznaczone tylko dla członków – a to też nie pozwala skorzystać z gwarancji. Czasem trzeba więc decydować, czy wolimy uzyskać punkty, noc potrzebną do statusu i przywileje, czy zapłacić mniej, a do tego jeszcze, np. mieć śniadanie w cenie. Z drugiej strony może się zdarzyć tak, że nawet i rezerwując przez stronę pośredniczącą, otrzymamy w hotelu statusowe przywileje, które się tak naprawdę nie należą w takiej sytuacji. Warto więc zawsze znać swój numer członkowski :). 14 nocy w cenie… 4, czyli promocja IHG The Big Win Lubię dzielić się dobrymi okazjami, a ta promocja przekracza wszelkie standardy :). Aż takie nie zdarzają się za często, ostatnio podobna była 3 lata temu, niestety wtedy jeszcze nie brałem w niej udziału. Ogólnie chodzi o to, żeby spędzić do końca roku co najmniej 4 noce w hotelach IHG, pod pewnymi warunkami. Za to otrzyma się naprawdę ogromną liczbę punktów lojalnościowych – 50.000. Tyle punktów wystarczy aż na 10 nocy w wybranych hotelach (we wspomnianej, promocyjnej stawce „Point Breaks”). Po zarejestrowaniu tzw. „kodów bonusowych IHG” otrzymamy za te noclegi jeszcze dodatkowe… kilkadziesiąt tysięcy punktów oraz złoty status w programie :). To są, w skrócie, warunki dla osób, które dopiero co się zarejestrują w programie IHG Rewards Club. Ci, którzy już wcześniej mieli tam aktywne konto, mają do zdobycia jeszcze więcej punktów, ale i trudniejsze warunki do spełnienia. Przeważnie opłaca się spędzić te noce nawet wyłącznie dla potrzeb tej promocji, jedynie dla uzyskania punktów, a nie dlatego, że potrzebuje się noclegu! Więcej o promocji IHG The Big Win możecie przeczytać tutaj. Mam nadzieję, że przydadzą się Wam moje wskazówki dotyczące oszczędzania na hotelach i dacie się przekonać do wypróbowania programów lojalnościowych. Tylko ostrzegam – pierwsze darmowe noce mogą spowodować silne uzależnienie :). Zapraszam do śledzenia mojego bloga – HotelSpotter.pl oraz profilu na Facebooku! Podziel się:FacebookGoogleLinkedInTwitterEmail Podobne artykuły: Karty lojalnościowe – czy warto z nich korzystać? 