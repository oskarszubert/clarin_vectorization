Pamiętacie historię Tomka, któremu odradzałem zakup dużego mieszkania zaraz po studiach? Dzisiaj przedstawiam kontrapunkt – kompletnie inne spojrzenie na ten temat. Jest to historia Agaty z Zielonej Góry, która mając 22 lata wzięła kredyt hipoteczny na 30 lat. Szalona? O nie! Nie wyciągajcie pochopnych wniosków. Przeczytaj, czym jej sytuacja różni się od opisywanej wcześniej rzeczywistości Tomka. Moim zdaniem Agata podjęła bardzo dobrze przemyślaną decyzję. I chociaż Agata opublikowała swoje przemyślenia w postaci komentarza pod poprzednim wpisem, to z przyjemnością wyciągnąłem go do oddzielnego artykułu. Sądząc po dużej liczbie komentarzy pod artykułem o Tomku (162 na chwilę gdy to piszę), powinniście być zainteresowani jej opowieścią. Dla jasności: zdjęcie obok artykułu to nie jest zdjęciem Agaty Jego autorem jest Tax Credits. Zaczynamy… a na koniec podzielę się z Wami moimi refleksjami z głębi serca…  Dlaczego kupiłam mieszkanie na kredyt mając 22 lata Hej, chciałam Wam opisać moją sytuację i moją motywację, moje argumenty, które przesądziły o zakupie malutkiego mieszkania. Własne mieszkanie było od zawsze moim marzeniem. Oczywiście jako nastolatka marzyłam o czymś zupełnie innym niż mam teraz. Na drugim roku studiów chciałam się przeprowadzić wraz z chłopakiem na stancję do, oddalonej o 30 km od miejscowości rodzinnych, Zielonej Góry. W tym też czasie znalazłam pracę w marketingu na umowę zlecenie 80-90 godzin/miesiąc i stałam się korpoludkiem   Po stancji umieszczonej na końcu Zielonej Góry, przeprowadziliśmy się do kawalerki w wieżowcu tuż przy uczelni, gdzie było mnóstwo ludzi. Po 10 mini mieszkań na piętrze! A później do kawalerki, też w wieżowcu, też w tej samej okolicy, na parterze, gdzie w ogóle nie docierało słońce. Na wakacje każde z nas wracało do swoich rodziców. Tym samym dowiedziałam się co jest dla mnie ważne w mieszkaniu, a co jest nie do zaakceptowania. Nauczyłam się żyć z chłopakiem i dowiedzieliśmy się, m.in. że dla dobra naszego związku “kiedyś” będziemy musieli mieć zmywarkę   Na czwartym roku studiów mieszkałam u rodziców, gdyż studia drugiego stopnia musiałam robić zaocznie we Wrocławiu, i codziennie dojeżdżałam samochodem do pracy w Zielonej Górze. Coraz częściej z chłopakiem myśleliśmy o ponownym wspólnym zamieszkaniu, gdyż on mieszkał też w innej miejscowości i codzienne spotykanie się było trudne. Nie brałam pod uwagę wynajmu mieszkania w rodzinnej miejscowości, gdyż nie chciałam płacić za mieszkanie, kiedy 6 km dalej mogę mieszkać u rodziców zupełnie za darmo. Nie chciałam już mieszkać z rodzicami, bo w pewnym momencie ma się swoje upodobania, chce się aby własne zasady obowiązywały, nawet jeśli dotyczą bardzo błahych spraw. Zaczęłam w tym czasie dostrzegać informacje o kończącym się właśnie w tym roku programie “Rodzina na Swoim”. I wtedy przeszła mnie myśl o kupnie mieszkania. Argumenty, które przesądziły o zakupie mieszkania Argumenty “za” kupieniem przeze mnie mieszkania i za wzięciem kredytu bez strachu (kredyt nie musi być utrapieniem, powodem do stresów): Co miesiąc tracę od 450 zł do 550 zł na paliwo na dojazdy do pracy do Zielonej Góry. Podczas mieszkania w Zielonej Górze płaciliśmy za wynajętą kawalerkę 1100 zł, czyli po 550 zł na głowę. Obecne koszty mieszkania 32 m2 to rata 350 zł, czynsz 335 zł, prąd 85 zł. RAZEM: 770 zł. Telewizje mamy bezpłatną naziemną, którą i tak używamy tylko jako usypiacz. Internet mam na służbowym iPadzie i to nam właściwie wystarcza. Nie umiem odkładać pieniędzy, więc wolę “musieć” płacić ratę. Zauważyłam, że im więcej zarabiam tym więcej tracę, więc w moim przypadku płacenie raty byłoby jakby inwestycją. Chciałabym urządzać swoje mieszkanie, idealnie do moich potrzeb. Jak je wynajmę na starość, to będę kilka stówek “do przodu”. Będzie mogło mieć je kiedyś moje przyszłe dziecko. Jeśli teraz nie kupię mieszkania, to później, gdy będę zmieniać pracę, mogę za mało zarabiać, by dostać kredyt i w ogóle nie mieć swojego mieszkania, lub zarabiać więcej, ale zbyt krótko pracować, by dostać kredyt. Lub zarabiać tyle, aby udzielili mi kolejnego kredytu, a to mieszkanie bym wynajęła. W małym mieszkaniu też będziemy mogli mieszkać z przyszłym dzieckiem; myślę, że nawet do 6 roku życia, a biorąc pod uwagę, że nie będę mieć dziecka w ciągu 2 lat, to trochę w moim mini mieszkaniu pomieszkamy. W przyszłości jest spora szansa że dostanę dom od rodziców, a rodzice przeprowadzą się do mieszkania, które odziedziczą po babci i wrócę do rodzinnej miejscowości. Może nie będę musiała już kupować drugiego, większego lokum. Nawet jakbym zarabiała najniższą krajową (takiej pracy jest sporo w Zielonej Górze), to, jeśli będę mieszkała z chłopakiem, to będzie mnie stać na takie mieszkanie. Jeśli nie będę miała dochodów, to mogę je wynająć (jest wielu chętnych na małe mieszkanka). Chociaż stracę dopłatę do kredytu, to i tak najemca spłacać mi będzie kredyt. Ostatecznie mogę je sprzedać i wrócić do rodziców.  Cechy jakie musiało spełniać moje mieszkanie:  Musi być przy uniwersytecie, żebym mogła łatwo wynająć studentom (jakbym straciła pracę – przypominam że pracuje na umowę zlecenie), w okolicy którą doskonale znam, na rynku na którym sama do tej pory wynajmowałam. Musi być stosunkowo małe 29-42 m2, bo takie mieszkania są płynniejsze (tak jak powyżej – umowa zlecenie). Musi mieć osobną sypialnię, bo w kawalerkach, w których mieszkałam, ogromnie mnie denerwowało, że śpię jednocześnie w kuchni, przedpokoju i obok łazienki, a jak jest niepościelone łóżko to wydaje mi się, że bałagan jest w całym domu. Musi być jasne. Musi mieć spokojne otoczenie (okolica, sąsiedzi).  Kredyt hipoteczny w wieku 22 lat Ostatecznie, w wieku 22 lat dostałam kredyt pracując na umowę zlecenie na czas nieokreślony (którą mam już trzy lata i tylko ze względu na staż udzielili mi kredytu). Kredyt jest z dopłatami, z marżą 1,44%, bez prowizji, na 30 lat. Moje średnie miesięczne zarobki to 2500 zł, które są, wraz ze wszystkimi kosztami, wykazane na wyciągach (dużo płacę kartą). Cena mieszkania wyniosła 98 000 zł, wielkość to 32 m2 (dwa pokoje, w tym jeden z aneksem, co jest wystarczające, bo nie lubimy z chłopakiem specjalnie gotować), wkład własny tylko 4000 zł (jak już pisałam, nie umiem odkładać pieniędzy i nie wiedziałam też, że zakup mieszkania wiąże się z wieloma dodatkowymi kosztami: notariusz, ubezpieczenia różnego rodzaju). Jestem bardzo zadowolona, że kupiłam mieszkanie i nie uważam, że “zadłużyłam się na 30 lat!!! O Boże jak ja teraz będę spać po nocach…”. Jakbym miała ratę, która jest połową moich zarobków, to może rzeczywiście, ale to już każdy musi mierzyć swoje siły na zamiary. I te 30 lat może się zamienić w 10 lat, ale wolę mieć małe raty na początku, bo mieszkanie, szczególnie do remontu, to studnia bez dna, wiec ja będę się dopiero kończyć urządzać i nie chciałabym płacić wysokiej raty. U każdego to wygląda inaczej. Takich “doradców” miałam sporo… Bojaźliwi rodzice, znajomi… Dopiero po wymienieniu wszystkich argumentów, jakie miałam za zakupem przeze mnie mieszkania, kończyli swoje wywody o PRZERAŻAJĄCYCH, SPĘDZAJĄCYCH SEN Z POWIEK, ZŁYCH, 30-LETNICH (Aaaa!!!) KREDYTACH. Mam taki kredyt i mam się dobrze Nie zdecydowałabym się jednak, na zakup dużego “docelowego” mieszkania, na duży kredyt. Byłoby to właśnie za duże obciążenie. Swój zakup i kredyt traktuje jako INWESTYCJĘ! Mam nadzieje, ze jasno przedstawiłam Wam punkt widzenia, młodej osoby, z chłopakiem, bez dziecka ze średniego, 120-tysięcznego miasta. Tymczasem przez ten zakup dotarło do mnie, że muszę zmienić swoje podejście do pieniędzy, i że należy oszczędzać. Tak właśnie trafiłam na tego bloga. Oszczędzone pieniądze mogłabym przeznaczyć na kompletny remont, a nie finansować go po trochu z bieżących wpływów. Chłopak też nie może mi pomagać finansowo, bo rozkręca własną firmę, co pochłania również większość jego wpływów. Teraz, po skończonych w czerwcu studiach, wybrałam się na praktyki (póki moja elastyczna praca mi na to pozwala), aby móc niebawem poszukiwać dobrze płatnej pracy   Także zakup mieszkania jak i wzięcie kredytu to sprawa bardzo indywidualna, która wymaga przeanalizowania wielu aspektów. Powodzenia w analizowania i w budowaniu własnego majątku   Kompletnie inna historia i najlepsza możliwa decyzja I tu kończy się komentarz Agaty (teraz piszę już ja – Michał). Przeczytałem go dzisiaj rano i… wiedziałem, że muszę go ubrać w artykuł. Agata – pisałem Ci to w e-mailu, ale jeszcze raz publicznie powiem, że jestem pełen podziwu dla Ciebie. Zaimponowałaś mi swoją dojrzałością i racjonalnością. Szacunek! Przykład i argumentacja Agaty doskonale pokazują, że nie ma jednej dobrej odpowiedzi na pytanie dotyczące sensowności zadłużania się na wiele lat i posiadania własnego mieszkania, gdy nie mamy pieniędzy. Agata bardzo dobrze zdiagnozowała swój problem i otwarcie przyznaje się, że “bez bata nad głową” (w postaci raty kredytu) nie potrafi oszczędzać (jeszcze ;-)). Jednocześnie ratę rzeczywiście ma w symbolicznej wysokości. Oczywiście Agata musi pamiętać o tym, że dopłaty z RnS kiedyś się skończą. Sądzę jednak, że do tego czasu znajdzie ona inne rozwiązanie na bezproblemową spłatę zobowiązania   I mam nadzieję, że w międzyczasie mój blog pomoże jej nauczyć się oszczędności. Ile osób, tyle sytuacji i kontekstów. Podkreślę raz jeszcze: relatywnie łatwo jest coś podpowiedzieć, gdy znamy cały kontekst, w jakim znajduje się dana osoba. Trudno jest jednak i nie powinno się niczego doradzać, gdy tego kontekstu nie znamy. A niestety, w większości przypadków, mało kto poza nami samymi dobrze zna naszą sytuację, preferencje, skłonność do ryzyka itd. Jeśli chcecie się kogoś poradzić (w jakiejkolwiek sprawie), to upewnijcie się czy osoba ta zna Wasz kontekst i czy przy wydawaniu “rekomendacji” posługuje się takimi samymi kryteriami jak Wy. I bierzcie uczciwie poprawkę na własne preferencje i ograniczenia (o nich nie można zapominać). Warto być uczciwym ze sobą samym :), radzić się innych, ale jednocześnie polegać na sobie. Brawa dla Agaty – także za umiejętność dyskutowania i przedstawienia swoich argumentów i kryteriów decyzyjnych doradcom   Taka moja refleksja… Naszła mnie właśnie taka refleksja: zarówno historia Tomka, jak i historia Agaty, to opowieści o Waszych życiowych wyzwaniach, o których ani ja ani Wy (pozostali Czytelnicy) nie dowiedzielibyście się, gdyby nie to, że kiedyś gdzieś podjąłem decyzję, żeby ruszyć z tym blogiem. Powiem Wam, że jest to absolutnie niesamowite, że mamy właśnie dzięki niemu, okazję nawzajem się poznawać i czerpać z własnych doświadczeń Wczoraj naszła mnie taka myśl, że mam teraz najlepszą robotę na świecie. Jechałem sobie w środku dnia kolejką SKM z Gdańska i patrzyłem jak się to miasto zmieniło od czasu… gdy ostatni raz jechałem kolejką SKM (kilkanaście lat temu). Dojechałem na spotkanie – świetny, parogodzinny warsztat, który prowadziłem dla autorów bloga Meritum Banku - prawdziwych pracowników banku, którym chce się doskonalić ich własny blogowy warsztat. Mówiłem im właśnie o tym, jak bloguję i w jaki sposób udało mi się doprowadzić do tego, że Wam chce się dzielić kawałkiem Waszego  życia w komentarzach. W międzyczasie puściłem do Żony SMS: “A wiesz, ze Cie kocham i siedzac sobie tu stwierdzam ze mam zarabista prace. Kurde. Naprawde dobrze sie czuje”. Wyszedłem ze szkolenia, było słoneczne popołudnie. Przeczytałem dwa maile, których nie zacytuję, ale są absolutnie wspaniałe. Irena i Ola – bardzo Wam za nie dziękuję i za to, że chciało Wam się usiąść i do mnie napisać. Aktualnie siedzę sobie w hotelu w Gdańsku, czekając na spotkanie z jednym z Czytelników bloga, którego także nie miałbym zapewne szansy poznać inaczej (Adi, którego komentarze się tu od dawna przewijają). Potem wybieram się jeszcze na spotkanie z trójmiejskimi blogerami piszącymi na tematy finansowe (Krzysiek z Metafinanse.pl oraz blogu Kontomierz.pl i Wolny z Wolnymbyc.pl). A wieczorem spokojnie wracam Polskim Busem do Warszawy i będę miał nareszcie szansę odpowiedzieć na Wasze zaległe e-maile (o komentarzach nie wspomnę). Nie byłoby tego wszystkiego bez tego bloga i bez Waszego zaangażowania. Bardzo Wam za to dziękuję i po prostu chcę się Wam odwdzięczać za wsparcie, motywację i ciepło, które mi dajecie. Dzięki i kończę zanim się rozkleję i zanim Adi przyjedzie na śniadanko Jeśli chcecie powiedzieć Agacie, jak świetną decyzję podjęła – to zapraszam do komentowania. Jeśli najdą Was jakiekolwiek inne przemyślenia, to także chętnie je przeczytam. Miłego dnia i świetnego weekendu dla Was wszystkich   Podziel się:FacebookGoogleLinkedInTwitterEmail Podobne artykuły: Raport Michała: Listopad 2012 – rekordowy ruch na blogu, kredyt i zakup mieszkania WNOP 005: Zakup mieszkania – pytania i odpowiedzi – część 3 z Piotrem Hryniewiczem Zakup mieszkania na wynajem – czy to się opłaca? WNOP 009: Kredyt hipoteczny krok po kroku – rozmowa z doradcą finansowym Jak spłacić kredyt hipoteczny przed terminem bez karnych opłat 