Podcast: Play in new window  | Download  Chcesz się nauczyć inwestować? Chcesz zobaczyć, jak można to robić i bezpiecznie i agresywnie? Jeśli nie wiesz od czego zacząć i masz pytania, które głupio Ci było zadać, to mam dla Ciebie rozwiązanie. I do tego jeszcze konkurs z bardzo fajnymi nagrodami   Od kilku miesięcy wraz ze Zbyszkiem z bloga APP Funds nosiliśmy po cichu drewno układając wielki stos. Wybieraliśmy takie szczapy, które nadają się do budowy stosu: mniejsze, większe, takie które szybko się zajmą ogniem i takie, które rozpalają się długo, ale równie długo się palą. Dzisiaj, właśnie w tej chwili, ten stos podpalamy. Dzięki temu będzie on dla Was widoczny. To jest nasz wspólny ogień edukacji inwestycyjnej, w którego blasku możemy ogrzać się wszyscy. I mamy nadzieję, że nasz stos będzie się palił bardzo długo. Wspólnie ze Zbyszkiem będziemy cały czas donosić nowe kawałki drewna, ale liczymy również, że Wy nam w tym pomożecie. Rozpoczynamy dzisiaj przedsięwzięcie, o którym marzyłem. Łączymy siły ze Zbyszkiem, ale jednocześnie nadal pozostajemy niezależnymi blogerami. Wierzę, że dzięki naszej współpracy udowodnimy, że 1+1 daje lepszy wynik niż 2. I że jeśli dobrze zadbamy o nasz wspólny stos, to będzie się on palił nawet wtedy, gdy my dwaj przestaniemy dokładać do niego polana. Wspólne inwestowanie, ale z dwóch różnych perspektyw Zbyszek prowadzi od wielu lat blog APP Funds. Jest to jeden z nielicznych blogów finansowych, który przetrwał próbę czasu i niezmiennie potrafi zaskakiwać wyważoną opinią jego autora. Zbyszek specjalizuje się w inwestowaniu i pisaniu o inwestowaniu. A to rzadkie połączenie. Ja jestem uznawany za eksperta od tematyki mądrego oszczędzania i zarządzania budżetem domowym. O inwestowaniu zdarzało mi się pisać, ale podjąłem decyzję, że chcę ten temat poruszać w sposób odpowiedzialny, tzn. taki, który zminimalizuje szansę, że zrobicie sobie krzywdę próbując korzystać z moich wycinkowych rad. Tak zrodziła się koncepcja bardziej usystematyzowanego podejścia. O Was i Waszych oczekiwaniach rozmawialiśmy ze Zbyszkiem wielokrotnie. Jest miedzy nami “chemia”, która daje szansę na dobrą współpracę (zresztą nie raz już mieliście okazję widzieć nasze wzajemne polecanie swoich artykułów). I dlatego zdecydowaliśmy się zrobić ten projekt wspólnie. Wierzymy w jego dużą wartość. O szczegółach usłyszycie w podcast’cie. Tu tylko powiem, że celem projektu jest nauczenie Was inwestowania oraz właściwego podejścia do inwestowania. Krok po kroku. Zrobimy to w takiej formule, która pozwoli każdemu z Was, bez względu na aktualny poziom wiedzy, uczestniczyć w naszej “zabawie edukacyjnej”. Zbyszek będzie robił to dla osób bardziej doświadczonych i zbuduje agresywny portfel inwestycyjny. Ja będę tym, kto zacznie od zera i skupi się raczej na budowie portfela bezpiecznego. Będę uczniem Zbyszka, aczkolwiek będę podejmował własne decyzje inwestycyjne – dostosowane zarówno do preferencji inwestycyjnych moich, jak i mojej Żony. Zależy mi na tym by pokazać także taki bardziej kobiecy, bezpieczny wariant inwestowania oraz złożoność traktowania inwestowania jako damsko-męskiego “sportu zespołowego”. Obaj planujemy szczegółowo dzielić się naszymi przemyśleniami, pokazywać proces decyzyjny, także chwile zwątpienia. Będziemy chcieli odczarować inwestowanie. Pokazać, że jest ono dla każdego, ale nie każdy powinien inwestować :)  I zanim jeszcze zaczniecie wspólną “zabawę” z nami, to powiem Wam także, jak możecie wygospodarować pieniądze na inwestycje. Ale jest też jedna uwaga: tych z Was, którzy czekają na gotowe recepty gwarantujące wysokie zyski, od razu muszę rozczarować. Nie o to chodzi w tym przedsięwzięciu! W oparciu o całe nasze doświadczenie, pokazywać będziemy cały proces inwestycyjny oraz formy inwestowania. Dostaniecie dużo konkretnych wskazówek, ale receptę będziecie musieli napisać sobie sami. My damy Wam kartkę, długopis i trochę wiedzy o leczeniu choroby, która nazywana jest “brakiem edukacji finansowej”. Damy wiele składników, które pomogą Wam stworzyć własną strategię inwestycyjną, ale nie damy “gotowców”. I jeszcze jedna rzecz, na którą trzeba wziąć poprawkę: będziemy się dzielili tylko własnymi doświadczeniami i własną wiedzą. Ale nie jesteśmy ani wszechwiedzący, ani nieomylni. Zachęcamy Was do aktywności i wierzymy, że uda nam się motywować Was do ciekawych i być może nawet burzliwych rozmów o tym, jak pomnażać pieniądze. Mamy nadzieję na wspólną edukację. Kiedy 1+1 daje więcej niż 2? Ostatni weekend spędziłem na Blog Forum Gdańsk 2013, gdzie dużo rozmawialiśmy na temat pasji i odpowiedzialności wynikającej z tego, że przemawiamy do tysięcy lub setek tysięcy Czytelników. Mocniej niż kiedykolwiek czuję, że to co robię ma sens, że jest potrzebne. Nasz wspólny projekt ze Zbyszkiem, to także wyraz mojej i jego odpowiedzialności. Chcemy uczyć Was inwestowania, ale tak, żeby “nie wylać dziecka z kąpielą”. Chcemy Was także przestrzegać. Chcemy, abyście na podstawie naszych rozmów o inwestowaniu, mogli dojść do własnych wniosków. Dlatego już teraz przestrzegamy Was przed próbami naśladowania naszych działań inwestycyjnych bez refleksji. Ale ja tą odpowiedzialność rozumiem także szerzej. Chcę tą naszą współpracą chcę pokazać jeszcze jedną ważną rzecz i dać pozytywny przykład innym blogerom, że warto współpracować. Ze współpracy mogą wyniknąć większe korzyści dla Czytelników (i blogerów również), niż z gry w pojedynkę. Uzupełniamy się. Nawet jeśli piszemy na dokładnie ten sam temat, to każdy z nas – blogerów – podchodzi do niego nieco inaczej. I wierzę, że dla Was – Czytelników – ta nasza różnorodność, czasami spójność, a czasami niespójność jest tym, co daje Wam do myślenia. Pobudza do refleksji. Zachęca do kwestionowania tego co mówimy i przekładania tego na własną rzeczywistość. Apeluję: nie traktujcie niczego co piszemy dosłownie. Wybierajcie z tego to co dla Was najlepsze, przewartościowujcie i róbcie z tego coś jeszcze lepszego w Waszej, indywidualnej sytuacji, której my jako blogerzy nie znamy. Konkurs z cennymi nagrodami! Mamy ze Zbyszkiem pewien problem – nie potrafiliśmy wymyślić dobrej nazwy dla naszej akcji. I w związku z tym w trakcie nagrania podcastu ogłosiliśmy konkurs. O tym, na czym on dokładnie polega – usłyszycie w trakcie nagrania. Ale cenniejsza jest informacja co jest nagrodą Spośród wszystkich zgłoszeń konkursowych wybierzemy 10 najlepszych (w naszej subiektywnej opinii). 5 osób z bloga “Jak oszczędzać pieniądze” i 5 osób z bloga “APP Funds”. Finaliści zostaną zaproszeni przez nas na spotkanie w Warszawie, w trakcie którego będziecie mogli spotkać się jednocześnie ze Zbyszkiem i ze mną i… zadać nam dowolne pytania   My dwaj dla 10-tki z Was na wyłączność przez kilka godzin   Mam nadzieję, że nagroda jest dla Was wystarczająco motywująca, abyście wzięli udział w naszej wspólnej zabawie. Wasze zgłoszenia przyjmujemy równo przez tydzień, a dokładnie do wtorku 26 listopada do 23:59 Zaproszenie dla sponsorów Kilka zdań dla firm, które mogłyby być zainteresowane komercyjnym patronatem dla naszej wspólnej akcji: Projekt prowadzony będzie przez dwóch poczytnych blogerów finansowych, których blogi co miesiąc odwiedzane są przez ponad 100 000 UU (z dużą dynamiką wzrostu) żywotnie zainteresowanych tematyką finansową. Przedsięwzięcie, którego się podejmujemy, jest projektem bez precedensu. Wspólnie edukować będziemy w zakresie inwestowania “krok po kroku”, czyli tematu, który cieszy się niesamowitym zainteresowaniem naszych Czytelników. Zbudujemy dwa portfele inwestycyjne (agresywny i bezpieczny) i śledzić będziemy jak zachowują się one w czasie. Ale oprócz tego dużo będziemy pisać i rozmawiać o psychologii inwestowania, dostępnych sposobach inwestowania, ryzyku, priorytetach, strategiach i postawach inwestorów. Minimalny czas trwania tego projektu, to 12 miesięcy, co gwarantuje długofalowe zaangażowanie Czytelników i widoczność Twojej marki. Mamy plan rozwoju tego projektu – także po okresie pierwszych 12 miesięcy. Obaj jesteśmy zawodnikami długodystansowymi   Akcję przeprowadzamy dla naszych Czytelników i zrealizujemy ją bez względu na to, czy znajdziemy sponsorów czy nie. Akcja rusza 1 stycznia 2014 r. i jej pierwszy etap zakończy się 31 grudnia 2014 r. Niniejszą propozycję kierujemy do wszystkich firm i marek, którym zależy na dotarciu do osób posiadających nadwyżki finansowe. Nie ograniczamy się do firm z branży finansowej. Jeśli nie rozumiesz, co może Ci dać współpraca z blogerami, ale masz budżet na 2014 rok i dobre chęci, to napisz. Porozmawiamy i zastanowimy się wspólnie, co może dać Ci taka współpraca. Istotne: wyłączny patronat dla całej 12-miesięcznej akcji wyceniamy na kwotę sześciocyfrową. Dopuszczamy jak najbardziej rozwiązania pośrednie, np. współpracę kwartalną. Kontakt: michal (małpka) szafranscy.pl   Zachęcam także do przeczytania zapowiedzi naszej akcji na blogu APP Funds.  W tym odcinku usłyszysz:  Skąd się wzięła nazwa bloga APP Funds? Czym różni się doradca finansowy od doradcy inwestycyjnego? Na czym polega projekt inwestycyjny Zbyszka i Michała? Dlaczego chcemy pokazywać publicznie proces naszego inwestowania? Jakie mamy założenia co do budowy naszych portfeli inwestycyjnych? Kto będzie uczniem a kto mistrzem i dlaczego zdecydowaliśmy się na taką formułę? Jaki jest harmonogram naszej akcji? Ile pieniędzy chcemy inwestować co miesiąc? Na czym polega konkurs na nazwę naszego przedsięwzięcia inwestycyjnego? O czym będzie następny odcinek podcastu i dlaczego warto nagrać swoje pytanie?  Kliknij prawym przyciskiem, aby ściągnąć podcast jako plik MP3. Strony, osoby i tematy wymienione w podcast’cie:  Blog APP Funds Notowany.pl Biztok.pl Lista doradców inwestycyjnych w Polsce Zapowiedź następnego odcinka podcastu Następny odcinek podcastu “Więcej niż oszczędzanie pieniędzy” poświęcony będzie tematyce zarabiania na blogu, a w szczególności temu, jakie ja widzę możliwości w tym obszarze na podstawie moich dotychczasowych doświadczeń. Zachęcam do zadawania mi pytań w tym temacie. Kliknij tutaj, aby nagrać pytanie. Pytanie lub komentarz? Zostaw mi wiadomość! Masz pytanie? Możesz skorzystać z tego linku i nagrać dla mnie wiadomość głosową z wykorzystaniem mikrofonu Twojego komputera. Pamiętaj, że jedna wiadomość może mieć maksymalnie 90 sekund (ale możesz ich nagrać kilka)   Jeśli nagrywając pytanie przedstawisz się i podasz adres swojego bloga (lub strony WWW), to zlinkuję do niego tak jak uczyniłem w poprzednich odcinkach podcastu. To może pomóc w promocji Twojego bloga, więc tym bardziej zachęcam do zadawania pytań głosowo. Będę Ci również wdzięczny za każdy komentarz. Napisz proszę, czy podobał Ci się ten odcinek podcastu. Chętnie z Wami podyskutuję i odpowiem na ewentualne dodatkowe pytania. Skąd pobrać podcast Podcast dostępny jest dla Was w wielu miejscach:  Na blogu - lista wszystkich podcastów W iTunes - dla użytkowników iPhone’ów i iPad’ów W serwisie Stitcher - pobierz aplikację Stitcher dla Androida i innych modeli telefonów W katalogu Zune W katalogu BlackBerry Poprzez specjalny RSS  A jeśli podoba Ci się podcast, to będę Ci bardzo wdzięczny, jeśli poświęcisz minutkę i zostawisz swoją ocenę oraz krótką recenzję w iTunes. Wasze głosy powodują, że mój podcast trafia do rankingów iTunes. Dzięki temu łatwiej jest do niego dotrzeć tym osobom, które jeszcze nigdy go nie słyszały. A na tym bardzo mi zależy   Oceń podcast “Więcej niż oszczędzanie pieniędzy” – Jeszcze raz bardzo Ci dziękuję za Twoje wsparcie i życzę Ci świetnego dnia!   Transkrypt podcastu Kliknij tutaj, aby ściągnąć spisaną treść podcastu (PDF). Podziel się:FacebookGoogleLinkedInTwitterEmail Podobne artykuły: WNOP 009: Kredyt hipoteczny krok po kroku – rozmowa z doradcą finansowym Jak obsługiwać kalkulator finansowy? – przewodnik krok po kroku Obsługa kalkulatora finansowego, czyli zadania 2 i 3 krok po kroku Jak używać Microsoft Money – przewodnik krok po kroku – część 1 Romans z kalkulatorem finansowym, czyli zadanie 4 krok po kroku 