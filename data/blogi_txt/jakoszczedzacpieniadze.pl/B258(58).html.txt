Czy wiesz ile kosztuje Cię ciepła i zimna woda w każdym miesiącu? Czy wiesz ile płacisz za prąd? Która ze stałych, comiesięcznych opłat jest największa? Trudno jest odpowiedzieć na te pytania. Zwłaszcza, że rozliczenie mediów od ich dostawców otrzymujemy zazwyczaj w cyklach kwartalnych lub półrocznych. Przypominam sobie, że gdy widziałem na rozliczeniu saldo ujemne, to nie raz dziwiłem się “jak mogłem zużyć tyle wody?“. Zdecydowanie bardziej cieszę się, gdy widzę na rozliczeniach nadpłatę. Ale jednocześnie zadaję sobie pytanie “dlaczego do licha mam kredytować dostawców energii?“. Nauczyłem się działać inaczej – monitoruję na bieżąco zużycie mediów. I jeśli widzę, że płacę większe zaliczki niż moje rzeczywiste miesięczne zużycie, to proszę dostawców o zmniejszenie wysokości zaliczek. To prawie zawsze działa    Inwentaryzacja kosztów mediów W artykule “Budżet domowy – czyli jak zacząć oszczędzanie pieniędzy” zachęcałem Cię do spisania stanu liczników ciepłej i zimnej wody, prądu, centralnego ogrzewania i gazu. Celem było poznanie Twojego aktualnego poziomu kosztów. Aby ułatwić Ci przeliczenie m3, kWh i GJ na złotówki – przygotowałem prosty arkusz kalkulacyjny, który załączony jest poniżej. Częste spisywanie liczników, to najprostszy sposób na zweryfikowanie czy wprowadzane w życie oszczędności mediów przekładają się na rzeczywiste wyniki.  Pobierz załączniki do artykułu:  Koszty zużycia prądu, wody, CO – Excel 2010 Koszty zużycia prądu, wody, CO – Excel 2003 Deklarowałem, że na blogu JakOszczedzacPieniadze.pl będę podawał konkretne kwoty kosztów i oszczędności, które udaje się osiągać naszej 4-osobowej rodzinie (mieszkamy w Warszawie w mieszkaniu 120 m2). W załączonym arkuszu znajdziesz stany naszych liczników mediów i nasze koszty. Pokrótce podsumuję je poniżej:   Nasze miesięczne koszty mediów to:  Woda: od 351 zł /m-c do 210 zł /m-c Prąd: od 210 zł /m-c do 120 zł /m-c – przy czym gotujemy “na prądzie” (nie mamy gazu lecz płytę indukcyjną). Naszym dostawcą prądu jest RWE. Centralne ogrzewanie: w sezonie zimowym średnio ok. 160 zł /m-c. Średnia z całego pierwszego półrocza 2012 r. to ok. 93 zł /m-c. SUMA opłat miesięcznych: od 654 zł do 423 zł   Jak widać woda jest największym kosztem w naszym gospodarstwie domowym. Kosztuje nas ona prawie 2x tyle co prąd. Uśrednione koszty ogrzewania mieszkania są niższe niż pozostałe opłaty. Dzięki wprowadzonym oszczędnościom, w okresie od stycznia do czerwca, udało nam się zmniejszyć o ok. 230 zł wysokość miesięcznych opłat za media   Wskazówki dotyczące redukcji kosztów wody i prądu szczegółowo opiszę w kolejnych artykułach na blogu, ale pokrótce nasze podstawowe sposoby oszczędzania to:  Wymiana żarówek halogenowych na oświetlenie LED – tu dużym wyzwaniem był odpowiedni dobór “optymalnych kosztowo” a jednocześnie jasnych LEDów Ograniczenie liczby kąpieli w wannie i zastąpienie ich prysznicem Prysznic na “pół gwizdka” – korzystając z wbudowanego w baterię prysznicową ogranicznika ilości wody   Nasz aktualne miesięczne zużycie mediów to:  Zimna woda: 9 m3 Ciepła woda: 4,5 m3 Prąd: 210 kWh     Zachęcam Cię do zrobienia inwentaryzacji kosztów mediów (możesz skorzystać z załączonego arkusza). Będę bardzo wdzięczny za komentarze z informacją ile Ty płacisz za m3 wody, kWh prądu i GJ ogrzewania. Koszt wody Dosyć częstą pomyłką przy liczeniu kosztów wody jest pomijanie kosztu zimnej wody… w ciepłej wodzie. W przypadku mieszkań w blokach spółdzielnie naliczają najczęściej opłatę za ZW (zimna woda) i CW (ciepła woda) podając dwa składniki kosztów:  Opłata za metr sześcienny [m3] zimnej wody – u mnie to 9,97 zł /m3 Opłata za podrzanie m3 wody – u mnie to 16,60 zł /m3  czyli aby uzyskać koszt m3 ciepłej wody należy zsumować koszt zimnej wody i jej podgrzania. 1 m3 ciepłej wody kosztuje więc 26,57 zł – czyli ponad 2,5x tyle co zimna woda! Koszt prądu W przypadku opłat za prąd jeszcze trudniej jest dojść ile płacimy za 1 kWh. Na fakturach dostawcy koszty rozbite są na kilka pozycji: opłata za obrót i za dystrybucję oraz stałe składowe kosztów naliczane co miesiąc. Dodatkowo podane są kwotty netto, co skutecznie utrudnia wyliczenie prawdziwego kosztu jednej kilowatogodziny. W tym zadaniu pomoże Ci załączony Excel. Wynika z niego, że koszt 1 kWh wynosi u dostawcy RWE od 55 do 60 groszy brutto. Jest to koszt dla taryfy G11. I między bajki możesz włożyć koszt podawany oficjalnie na stronach RWE. Poniżej kopia danych z ich strony WWW:  Kwota kosztu 1 kWh zmienia się w zależności od faktycznego zużycia – im wyższe, tym koszt jednostkowy niższy. Opłaty stałe rozkładają się bowiem na większą liczbę kWh. UWAGA: jeśli przyszłoby Ci do głowy zmienić cykl rozliczeniowy u swojego dostawcy energii na miesięczny (np. żeby nie płacić mu za 3 lub 6 miesięcy z góry), to się poważnie nad tym zastanów! Przykładowo: RWE za możliwość rozliczania comiesięcznego doliczy Ci “za karę” do każdej faktury 19,99 zł / m-c (netto)!  Ciekawy jestem jakie Ty ponosisz koszty mediów. Napisz proszę w komentarzu skąd jesteś i ile kosztuje Cię woda, prąd, ogrzewanie i gaz. Pomocne byłoby także gdybyś podał ile zużywasz prądu i wody na iloosobową rodzinę. Dziękuję Ci, że poświęciłeś czas na przeczytanie tego artyułu. Jeśli był dla Ciebie przydatny, to gorąco zachęcam Cię do zapisania się na mój newsletter – poprzez pole umieszczone poniżej.   Podziel się:FacebookGoogleLinkedInTwitterEmail 