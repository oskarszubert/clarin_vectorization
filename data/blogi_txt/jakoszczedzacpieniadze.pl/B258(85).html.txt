Ile wydajesz miesięcznie na wodę? Nie wiesz? Hmm… To może łatwiejsze pytanie: ile kosztuje prąd? Ile wydajesz na niego co miesiąc? Hmm… też nie wiesz? To inaczej zapytam: może znasz przynajmniej koszt 1 m3 zimnej wody lub koszt 1 kWh (kilowatogodziny)? Też nie wiesz? Wcale mnie to nie dziwi. Mam wrażenie, że dostawcy mediów robią wszystko, aby utrudnić nam czytanie rachunków i ich interpretację. Wiem, że pewnie oddychasz z ulgą kiedy kilka razy do roku dostajesz rozliczenie zużycia wody i CO ze swojej spółdzielni mieszkaniowej i… okazuje się, że płacone przez Ciebie w czynszu zaliczki wystarczyły na pokrycie bieżącego zużycia. Gorzej, gdy jak piorun z jasnego nieba spada na Ciebie konieczność jednorazowego dopłacenia kilkuset złotych (albo i więcej). To potrafi nieźle zamieszać w budżecie. Ale nie obawiaj się – dzisiaj dam Ci narzędzie, które pozwoli Ci na bieżąco panować nad kosztami mediów. Uświadomi Ci ono także ile tak naprawdę płacisz za wodę, prąd, gaz i centralne ogrzewanie z miesiąca na miesiąc – i to bez konieczności czekania na rozliczenia od dostawców. Pokażę Ci też prawdziwe koszty mediów ponoszone przez naszą rodzinę przez cały rok 2012. Dane te będą na tyle szczegółowe, że łatwo powinno Ci być porównać je z Twoimi kosztami. Mam nadzieję, że udostępniane dane będa dla Ciebie kopalnią wiedzy   Podzielę się też z Tobą gotowym Excelem, który pomoże Ci poprowadzić analizę kosztów wody, prądu, gazu i ogrzewania w 2013 roku.  W artykule tym pokazuję koszty mediów w mieszkaniu w bloku wielorodzinnym. Jeśli ktoś z Was może podać w analogiczny sposób koszty mediów w wolnostojącym domu, to będę bardzo zobowiązany za informację (i inni Czytelnicy na pewno też)    Cykl artykułów “Zaplanuj budżet domowy” Artykuły publikowane w ramach cyklu “Zaplanuj budżet domowy” można czytać niezależnie, ale najlepszy efekt osiągniesz, jeśli zapoznasz się z nimi po kolei :-). Cały cykl składa się z następujących artykułów:  Emerytura przed 50-tką Jak przygotować swoje zestawienie finansowe?  Analiza: zestawienie finansowe Michała Jak policzyć swoją wartość netto? Edukacja finansowa  36 blogów finansowych, które warto czytać 6 książek o finansach, które musisz przeczytać…   Jak zacząć spisywanie wydatków Lista kategorii wydatków Program do rejestrowania wydatków  Jak używać Microsoft Money – przewodnik krok po kroku – część 1   Rejestrowanie zużycia mediów Stworzenie budżetu domowego i bieżąca kontrola kosztów Plan redukcji kosztów i długów   507,20 zł miesięcznej różnicy w koszcie mediów! Pewnie zastanawiasz się teraz czy w ogóle warto szargać sobie nerwy i próbować dowiedzieć się ile tak naprawdę kosztują Cię zużywane media. Odpowiem Ci tak: jeśli zależy Ci na redukcji kosztów, to musisz najpierw dowiedzieć się jaki jest ich poziom. Dla mnie był to pierwszy krok do uświadomienia sobie gdzie się znajduję i podjęcia decyzji, że chcę te koszty zredukować. Z perspektywy roku mogę powiedzieć, że udało mi się. Działania, które podjąłem w kwietniu 2012, przyniosły konkretne i wymierne rezultaty. I z dużą satysfakcją przeczytałem przysłane mi właśnie ze spółdzielni mieszkaniowej rozliczenie zaliczek płaconych na media. Mam nadpłatę wynoszącą 397,34 zł. Miły prezent od siebie samego na początek roku   Z przyjemnością odliczę sobie tą kwotę od lutowego czynszu. Ale wróćmy do tematu…   Spójrz proszę na załączoną poniżej tabelkę. Przedstawia ona sumaryczne koszty mediów obejmujące: koszt zimnej wody (ZW), koszt ciepłej wody (CW), koszt prądu i koszt centralnego ogrzewania (CO). Przypominam, że jesteśmy 4-osobową rodziną mieszkającą w mieszkaniu 120 m2 w bloku na warszawskim Ursynowie.   Rekordowy pod względem kosztów był dla nas styczeń 2012 roku, kiedy to za wszystkie media zapłaciliśmy 666,91 zł. Oczywiście, gdybyśmy nie spisywali liczników mediów co miesiąc, to nigdy nie dowiedzielibyśmy się, że to właśnie styczeń był taki kosztowny. Dla porównania powiem, że w najtańszym miesiącu media kosztowały nas tylko 159,71 zł. A więc pomiędzy najdroższym i najtańszym miesiącej jest aż 507,20 zł różnicy! Uczciwość nakazuje mi zeznać, że najtańszy miesiąc to lipiec, w którym 3 tygodnie spędziliśmy na wakacjach poza domem. Nie zmienia to jednak faktu, że w zwykłym i “pełnowymiarowym” wrześniu koszty mediów wyniosły tylko 273,05 zł, czyli mniej niż połowę kosztów styczniowych. Średni koszt opłat za wszystkie media wynosił w naszym przypadku 405,53 zł / m-c (na podstawie całorocznego zużycia). Czyli w przybliżeniu można przyjąć, że średni koszt wynosi ok. 100 zł na mieszkańca / m-c.  Sezonowość kosztów mediów Kluczowym czynnikiem wpływającym na wysokość opłat za media w danym miesiącu, jest sezonowość zużycia poszczególnych mediów. Poniżej zamieszczam kilka wykresów, które pomogą Ci zaobserwować pewne trendy.     Koszt ogrzewania – jest niemały i pojawia się przede wszystkim wtedy, gdy temperatura za oknami spada poniżej 10 stopni. Jako, że my należymy do zmarźluchów, to praktycznie od października do końca marca kaloryfery pracują. Im zimniejsza zima, tym większe koszty. Ogrzewanie w całym ubiegłym roku kosztowało nas 945,72 zł. Koszt zimnej wody – zużycie zimnej wody jest w miarę stałe przez cały rok. Zimna woda kosztowała nas łącznie 943,76 zł / rok. Koszt ciepłej wody – w przypadku ciepłej wody daje się zauważyć dwie regularności. Po pierwsze, jej zużycie jest większe w chłodnych miesiącach. Nie ma w tym nic dziwnego. Bierzemy cieplejsze prysznice, rozgrzewamy również ręce przy ich myciu. W lecie dominują szybkie, zimne prysznice. A po drugie, gdy na zewnątrz jest zimno, to lubimy się wygrzewać w wannie. O kosztach prysznica vs wanna – już pisałem w artykule “Oszczędzanie wody: ile można zaoszczędzić na prysznicu?”. Ciepła woda kosztowała nas 1312,40 zł / rok. Koszt prądu – po wymianie oświetlenia na energooszczędne, koszty prądu znacząco spadły. Gdy korzystaliśmy z żarówek i halogenów w suficie podwieszanym (50W), to nasze łączne koszty za prąd oscylowały w okolicach 200 zł / m-c. Po wymianie żarówek na świetlówki i halogenów na “halogenki” LED (5W), koszty prądu spadły do poziomu około 130 zł / m-c i to przy niezmienionej charakterystyce wykorzystania oświetlenia, zasilania urządzeń oraz piekarnika i płyty indukcyjnej. Łączne opłaty za prąd w roku 2012 wyniosły 1664,47 zł. Gazu u nas nie używamy, bo nie posiadamy. Koszty podwyżek opłat za media – jeśli mieszkasz w bloku zarządzanym przez spółdzielnię mieszkaniową, to pewnie zetknąłeś się ze zjawiskiem podwyższania opłat na początku lub w połowie roku. W przypadku naszych zeszłorocznych rozliczeń podwyżki kosztów wody oraz ogrzewania nastąpiły w połowie roku (zerknij na drugą zakładkę udostępnionego poniżej arkusza). Podwyżki odzwierciedlone są już w przedstawionych kalkulacjach.  Stawki opłat za media – wszędzie różne Warto zwracać również uwagę na ceny jednostkowe kosztów mediów. Różnice potrafią być gigantyczne. Podaję poniżej przykłady cen z trzech mieszkań w Warszawie (wszystkie na Ursynowie). W zależności od tego jaka spółdzielnia zarządza blokiem oraz tego czy dany blok korzysta, np. z centralnego ogrzewania miejskiego czy posiada własną kotłownię, ceny mogą się różnić nawet… dwukrotnie!  Przy jednym z mieszkań nie wyszczególniłem opłaty za 1 GJ energii, gdyż… centralne ogrzewanie w tym mieszkaniu rozliczane jest w sposób ryczałtowy. Osobom, które mają w ten sposób rozliczane ciepło, często wydaje się, że rozliczenie ryczałtowe jest atrakcyjniejsze kosztowo, gdyż nie trzeba martwić się o to czy kaloryfery są rozkręcone czy zakręcone. W mieszkaniu może być ciepło, a zapłata zawsze będzie taka sama. Porównałem te koszty. Spółdzielnia, która rozlicza mieszkanie nr 3, dolicza sobie do miesięcznego czynszu 142,35 zł z tytułu ogrzewania. Roczne koszty wynoszą więc aż 1708,20 zł! A ja w blisko 2x większym mieszkaniu, w którym zainstalowane są liczniki ciepła, zapłaciłem w ostatnim roku 945,72 zł. Ryczałt nie zawsze musi być atrakcyjny. Brak indywidualnych liczników powoduje, że mieszkańcy nie oszczędzają ogrzewania (nic ich do tego nie motywuje). A nawet jeśli sami zdecydują się oszczędzać… to w praktyce zmuszeni będą do pokrycia kosztów wygenerowanych przez mniej oszczędnych sąsiadów. Koszt mediów: policz sobie sam Moje koszty mediów już znasz. Pora żebyś teraz spróbował zapanować nad własnymi. Dołączyłem do artykułu gotowy arkusz Excel z rozliczeniem mediów na rok 2013. Możesz go wykorzystać jako “gotowiec” do bieżącego rozliczania własnych kosztów. Ale najpierw się z nim zapoznaj: Pobierz załączniki do artykułu:  Rozliczenie mediów w 4-osobowej rodzinie 2012 – wersja Excel 2010 lub Excel 2003 Szablon rozliczenia mediów na 2013 – wersja Excel 2010 lub Excel 2003 Arkusz ma dwie zakładki. Na pierwszej możesz odnotowywać stan liczników (żółte pola), a na drugiej – wprowadzić stawki opłat za poszczególne media w poszczególnych miesiącach roku (także w żółtych polach). Stan liczników spisuj co miesiąc. Najlepiej zawsze pierwszego dnia miesiąca. Ja spisuję liczniki w ten sposób, że pstrykam im zdjęcie telefonem. A spisuję stan licznika ze zdjęcia wtedy, gdy mi wygodnie. Na stawki opłat składa się zazwyczaj wiele składników. Niektóre z nich rozliczane są ryczałtowo (np. stała opłata miesięczna) a niektóre w zależności od zużycia. Poszczególne stawki znajdziesz na fakturach od dostawców mediów oraz w rozpisanym czynszu ze spółdzielni mieszkaniowej. Opłata za wodę zimną zawiera zazwyczaj wliczoną opłatę za odprowadzanie ścieków. Na opłatę za wodę ciepłą składają się zazwyczaj dwa elementy: opłata za zimną wodę oraz opłata za podgrzanie wody. Obie te opłaty należy zsumować aby uzyskać koszt ciepłej wody (arkusz liczy to automatycznie). Jeśli któregoś z mediów nie posiadasz, np. gazu, to ręcznie “wyzeruj” na pierwszej zakładce opłaty z tego tytułu (kolumna “koszt…”). Jeśli w ciągu roku opłaty się zmienią, to zmodyfikuj dane w odpowiednich wierszach i kolumnach na drugiej zakładce.  Co teraz zrobisz? Jeśli naprawdę zależy Ci na optymalizacji zużycia prądu, wody, gazu i ogrzewania, to naucz się najpierw notować ich zużycie. Pozwoli Ci to na bieżąco weryfikować czy wprowadzane przez Ciebie zmiany, np. wymiana żarówek na świetlówki/LEDy lub zakręcanie kaloryferów, przynoszą pożądane rezultaty (i w jakiej skali). Wielkie dzięki, że doczytałeś ten artykuł aż dotąd   Będę Ci wdzięczny jeśli napiszesz w komentarzu z jakiego jesteś miasta i ile kosztuje Cię 1 m3 zimnej i ciepłej wody, 1 GJ ogrzewania i 1 kWh prądu. A jeśli spodobał Ci się ten artykuł, to tradycyjnie mam do Ciebie prośbę o spełnienie przynajmniej jednego punktu z poniższej listy:  Proszę, kliknij “Lubię to” w boxie Facebooka w prawej kolumnie bloga (gdzieś dużo, dużo wyżej niż miejsce, w którym teraz czytasz). Jeśli jeszcze nie subsrybujesz newslettera mojego bloga, to proszę rozważ zapisanie się na niego (formularz rejestracji znajdziesz poniżej artykułu). Jeśli sądzisz, że wiedza przedstawiona w tym artykule może się przydać Twoim znajomych, to proszę – koniecznie prześlij im link do tego artykułu.    Podziel się:FacebookGoogleLinkedInTwitterEmail Podobne artykuły: Koszt prądu, wody i ogrzewania – gotowy kalkulator Excel Jak przeliczyć W na kWh i koszt w złotówkach – gotowy kalkulator Oszczędzanie wody: ile można zaoszczędzić na prysznicu? 11 wskazówek jak przygotować mieszkanie do wakacji Ile kosztuje używanie lodówki? Teoria i praktyka 