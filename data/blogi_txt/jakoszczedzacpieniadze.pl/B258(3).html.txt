Każdego roku wyjeżdżając na wakacje zastanawiam się o ile mogę obniżyć koszty naszego urlopu prawidłowo przygotowując mieszkanie do naszej nieobecności. Dzięki bieżącej kontroli kosztów już wiem, że brak zużycia wody i prądu w mieszkaniu w trakcie naszego 3-tygodniowego wyjazdu, może wygenerować oszczędność kosztów na poziomie 227 zł. Staram się zawsze powiększyć tą kwotę poprzez odpowiednie przygotowanie mieszkania do naszego wyjazdu. Im mniejsze zużycie prądu, wody i gazu, tym tańsze będą moje wakacje – bez konieczności zmniejszania wydatków na wyjeździe. Bo jak wyjeżdżam na urlop, to raczej nie oszczędzam. Hołduję zasadzie „król się bawi – złotem płaci” Ile zaoszczędzę na mediach wyjeżdżając na urlop? W artykule „Budżet domowy – czyli jak zacząć oszczędzanie pieniędzy” napisałem ile kosztuje nas miesięcznie woda i prąd. W tym roku wyjeżdżamy na trzy tygodnie w lipcu i na dwa tygodnie w sierpniu. W obliczeniach skupię się na urlopie lipcowym i policzę ile pieniędzy może dla mnie zaoszczędzić nasze mieszkanie w trakcie 3-tygodniowego wyjazdu. Obliczenia mają charakter orientacyjny więc nie będę wnikał w szczegóły (np. nie uwzględniam faktu, że opłata za prąd podzielona jest na opłaty stałe i zmienne). Przyjmuję zryczałtowane koszty brutto wody i prądu. W ciągu 31 dni lipca nie będzie nas w domu przez 21 dni więc przyjmuję, że skala oszczędności wyniesie 21/31 typowych kosztów miesięcznych. Policzmy:  Zimna woda: 9 m3 zużycia w czerwcu * 21/31 = oszczędność 6,10 m3 zimnej wody, co przy jej koszcie 9,97 zł / m3, daje kwotę oszczędności 60,82 zł Ciepła woda: 4,5 m3 zużycia w czerwcu * 21/31 = oszczędność 3,05 m3 ciepłej wody, co przy koszcie 26,57 zł / m3, daje kwotę oszczędności 81,04 zł Prąd: 210 kWh zużycia w czerwcu * 21/31 = oszczędność 142,26 kWh, co przy koszcie 0,60 zł / kWh daje kwotę oszczędności 85,36 zł  Łączna kwota oszczędności w trakcie 3-tygodniowych wakacji może więc u nas wynieść 227,22 zł. Świetnie! Nie wiem ile kosztują Twoje wakacje, ale w naszym przypadku kwota ta finansuje z powodzeniem dobę pobytu w hotelu Novotel (zapłaciłem 177 zł za dobę) lub niecały koszt doby w czterogwiazdkowym Pałacu Hanza, gdzie za pokój płaciliśmy 290 zł za dobę. Swoją drogą bardzo polecam Pałac Hanza położony na skraju Borów Tucholskich w miejscowości Rulewo   Świetne miejsce do pobytu z dziećmi. Na miejscu spory plac zabaw, mini-ZOO i park linowy z czterema trasami (po “czarnej trasie” nadal mam siniaki na rękach) :-). Zmagania ze sobą samym i linami w parku linowym w okolicy Pałacu Hanza Oczywiście, aby powyższe wyliczenia mogły się pokryć z rzeczywistością, musiałem zadbać żeby rzeczywiście zużycie mediów w trakcie naszej nieobecności było minimalne. Inaczej mówiąc: wyłączyć wszystko co nie jest nam potrzebne   Ile tracimy na trybie standby? Każdy z nas posiada w domu urządzenia, które pracują w trybie czuwania (tzw. tryb standby). Urządzenia te świecą zazwyczaj czerwoną diodą i gotowe są do szybkiego włączenia. Najpopularniejsze z nich to telewizory, ale obecnie w domu wykorzystujemy wiele innych urządzeń, które mogą pracować w trybie czuwania:  Dekodery telewizji satelitarnych i kablowych Konsole do gier Wzmacniacze Odtwarzacze DVD Komputery ale także płyty grzewcze, zmywarki, niektóre pralki  Urządzeniom pracującym w trybie standby poświęciłem oddzielny artykuł, w którym opisałem ile kosztuje nas ich “czuwanie”. Tutaj podam tylko kilka podstawowych informacji potrzebnych do obliczenia oszczędności w okresie 3-tygodniowych wakacji:  Stary telewizor kineskopowy Philips (19 cali) konsumuje ok. 5W energii w trybie standby Dekoder telewizji kablowej konsumuje kilkanaście watów w trybie standby Jeśli macie dużo urządzeń RTV / AGD w domu, to można śmiało przyjąć, że na ich pracę w trybie czuwania potrzeba stale ok. 50W i takie założenie przyjmę do dalszych obliczeń.  Gdybyśmy beztrosko wyjechali z mieszkania zamykając je tylko na klucz i pozostawiając wszystkie sprzęty domowe w trybie czuwania, to oznaczałoby to, że przez 3 tygodnie naszej nieobecności urządzenia zużywają 50W non-stop. Policzmy jaki to koszt: Zużycie energii: 50W * 24 godziny * 21 dni = 25 200 Watogodzin / 1000 = 25,2 kWh Koszt prądu: 25,2 kWh * 0,60 zł = 15,12 zł Czyli na samym odłączeniu od prądu „niepracujących” telewizora, konsoli, wzmacniaczy, odtwarzaczy, komputerów itp. możemy zaoszczędzić ok. 15 zł w ciągu trzech tygodni. 11 wskazówek jak oszczędzać w domu podczas urlopu Podstawą sukcesu w wakacyjnym redukowaniu kosztów mieszkania jest ograniczenie do minimum zużycia wszystkich mediów. Zasada jest bardzo prosta – trzeba wyłączyć wszystko co nie jest niezbędne   Zastosowanie nawet części z poniższych wskazówek pozwoli Ci powiększyć oszczędności o kilkanaście do kilkudziesięciu złotych w trakcie kilkutygodniowej nieobecności w mieszkaniu.  Wyłącz wszystkie urządzenia pracujące w trybie czuwania (standby) – telewizory, dekodery, konsole, komputery. Najlepiej po prostu wyciągnąć wtyczki z gniazdek. Wyłącz router WiFi i dyski sieciowe – jeśli posiadasz w domu takie urządzenia, to je także możesz śmiało wyłączyć. Raczej nie będziesz ich potrzebował będąc kilkaset kilometrów od domu. Przy czym wyłączając dyski sieciowe (np. Time Capsule) lepiej nie wyciągać kabla z gniazdka. Dużo bezpieczniej wyłączyć je w sposób zalecany przez producenta, np. wydając odpowiednie polecenie z podłączonego do nich komputera. Wyłącz bezpieczniki wszystkich „zbędnych” obwodów elektrycznych – po wyłączeniu urządzeń idę do szafki elektrycznej z bezpiecznikami i wyłączam po kolei wszystkie obwody elektryczne. Zostawiam włączony tylko jeden – ten na którym pracuje lodówka. Dzięki centralnemu odcięciu zasilania udaje mi się skutecznie odłączyć także te urządzenia, o których najczęściej zapominam (np. stację pogodową) i te, których inaczej wyłączyć nie mogę (płyta grzewcza, piekarnik, oświetlenie). Zakręć centralne zawory wody – nawet jeśli w domu kapią Ci krany, to po zakręceniu zaworów będziesz mieć pewność, że nie nakapie z nich dużo wody. Poza tym zakręcony zawór gwarantuje, że ew. przecieki lub awarie (zmywarka, pralka), nie będą miały gorszych skutków niż kałuża wody. Zakręć zawory ogrzewania – albo co najmniej sprawdź czy kaloryfery masz skręcone do zera. Zakręć zawór gazu – nie mam w mieszkaniu gazu, ale słyszałem, że to wskazane Przełącz lodówkę w wakacyjny tryb pracy – oczywiście tylko jeśli posiadasz lodówkę, która ma taki tryb pracy. My mamy lodówkę Samsung RL58GRGIH posiadającą funkcję „wakacje”. Według producenta „utrzymuje ona temperaturę w lodówce na stałym poziomie, aby zapobiec powstawaniu nieprzyjemnych zapachów lub tworzeniu się pleśni”. Według mnie ważniejsze jest, że w tym trybie lodówka powinna minimalizować pobór prądu. Po wakacjach opiszę, w jaki sposób zastosowanie tej funkcji wpływa na zużycie prądu. Pozostaw w lodówce jak najmniej jedzenia a najlepiej opróżnij   - jeśli posiadasz lodówko-zamrażarkę, to nie zaszkodzi umieścić wszystko co możesz w zamrażarce, żywność z lodówki zjeść i wyłączyć część lodówki. Pamiętaj, aby drzwi wyłączonej lodówki pozostawić uchylone – umożliwia to jej wentylację. Zamknij wszystkie okna i drzwi balkonowe – lipiec to najbardziej deszczowy miesiąc w Polsce. Deszczom towarzyszą burze i inne gwałtowne zjawiska atmosferyczne. Lepiej ograniczyć ich dostęp do wnętrza mieszkania. Zamknięte okna ograniczają także dostęp nieproszonym gościom. A jeśli, nie daj Boże, ktoś włamie się do Twojego mieszkania, to przynajmniej przed ubezpieczycielem będziesz mógł z czystym sumieniem wyspowiadać się, że dołożyłeś wszelkich starań by zabezpieczyć mieszkanie (jest to Twoim obowiązkiem, jeśli liczysz na realizację polisy ubezpieczeniowej). Zakręć żaluzje lub zasuń zasłony – ograniczysz nagrzewanie mieszkania i zasłonisz wnętrze przed ciekawskimi. Spisz stan wszystkich liczników – ma to szczególne znaczenie jeśli nie zastosujesz się do wskazówek z punktów 3-6. Po powrocie z urlopu ponownie spisz stan liczników i porównaj odczyty. Stosując wzory i kalkulatory z artykułu „Koszt prądu, wody i ogrzewania – gotowy kalkulator Excel” dowiesz się ile kosztowały Cię podczas Twojej nieobecności „kapiące” krany, niezakręcone kurki kaloryferów itp.  A Ty jak przygotowujesz mieszkanie do swojej nieobecności? Czy masz jakieś inne, dodatkowe porady? Bardzo liczę na Twój komentarz. Obrazek dzięki uprzejmości: 401(K) 2012 Podziel się:FacebookGoogleLinkedInTwitterEmail Podobne artykuły: Oszczędzanie wody: ile można zaoszczędzić na prysznicu? Koszt prądu, wody i ogrzewania – gotowy kalkulator Excel 