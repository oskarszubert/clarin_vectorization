Ty bierzesz kredyt na 300 000 zł a on zarabia jednorazowo, np. od 4000 zł do 12 000 zł. Tym więcej im bardziej dasz się “wkręcić”. Kim są doradcy finansowi? Czy płaci im bank czy interesant? Na czym taki doradca zarabia? Czy mogę zaufać doradcy kredytowemu? Co sądzisz o Open Finance, Expanderze i innych…? Co sądzisz o produkcie inwestycyjnym XYZ zaproponowanym przez doradcę? – te pytania przewijają się w Waszych mailach. Nie odpowiem na wszystkie, ale pokażę ile może zarobić doradca kredytowy i dlaczego ma on sprzeczne interesy z naszymi. Mam nadzieję, że po lekturze tego artykułu przynajmniej część z Was dłużej zastanowi się nad tym komu powierzacie swoje pieniądze – te wcześniej zarobione (oszczędności) lub te, które dopiero planujecie zarobić (kredyty).  Co różni doradcę finansowego od kelnera? Gdy w restauracji kelner “olewa” klienta, to klient może się “zemścić” nie dając napiwku. I kelnera to boli, bo większość jego przychodów to właśnie napiwki. Ale gdy to doradca finansowy robi nas w konia, to najczęściej nawet o tym nie wiemy. A gdy się dowiemy, to i tak mamy zerowe przełożenie na to ile wynosić będzie jego wynagrodzenie. Jeśli nie zrezygnujemy z “wykupienia” produktu finansowego u danego doradcy – to i tak zainkasuje on okrągłą prowizję za “pozyskanie nowego klienta”. Ten proceder trwa dzień w dzień, a im chętniej dajemy się “strzyc”, tym bardziej bezczelni są tzw. doradcy. Obiektywnie mówiąc to nie tylko ich wina – ich szefowie śrubują im plany sprzedażowe, co powoduje, że po prostu muszą “wyrobić normę”. I to prowadzi do dewiacji. Także takich, jak po prostu oszukiwanie klientów, o czym szczegółowo możecie przeczytać np. w tym raporcie Rzecznika Ubezpieczonych. Jeśli nie lubisz czytać długich artykułów, to zapamiętaj sobie tylko jedno: doradca finansowy nie jest Twoim przyjacielem i rzadko kiedy działa wyłącznie na Twoją korzyść. Bez względu na to kim jest (bankowy, pracujący u pośrednika, działający niezależnie) – działa przede wszystkim we własnym interesie. Zdarzają się oczywiście doradcy, którym zależy na zadowoleniu klienta i liczą na jego rekomendację. Ale i w tym przypadku doskonale sprawdza się powiedzenie “Kontrola najwyższą formą zaufania”. Twoja w tym głowa żeby weryfikować to co proponuje Ci doradca. Gra idzie o Twoje pieniądze. Kim jest doradca finansowy? O tym jaka jest różnica między doradcą inwestycyjnym i doradcą finansowym lub kredytowym, mówiłem już w 14-tym odcinku podcastu. Dzieli ich przepaść. “Doradca inwestycyjny” to osoba, która musi zdać konkretne egzaminy i opanować bardzo szeroką wiedzę z dziedziny finansów. Takich osób jest obecnie zaledwie 477 w Polsce. Jest to zawód licencjonowany i regulowany, i większość z nas nigdy nie będzie miała szansy bezpośrednio korzystać z porad prawdziwego doradcy inwestycyjnego. A doradcą finansowym lub kredytowym może okrzyknąć się każdy. I nic mu za to nie grozi. Nie musi mieć wiedzy ani doświadczenia. Nie musi nawet umieć liczyć – to zrobi za niego szablon w Excelu. Wystarczy, że “zahaczy się” gdzieś, gdzie będą mu skłonni płacić prowizję za pozyskiwanie klientów. Taki doradca to i tak “orzeł”, bo potrafi przynajmniej przyprowadzić klientów i zazwyczaj musi się starać o kolejnych. Gorzej pod tym względem jest w tych instytucjach, gdzie klient sam “pcha się” w ręce doradcy, np. u pośredników typu Open Finance lub Expander. Czy mogę zaufać doradcy? Ktoś, kto proponuje Ci produkt inwestycyjny przekonując o jego atrakcyjności, a jednocześnie nie próbuje poznać Twojej sytuacji, zweryfikować Twojej wiedzy finansowej, określić Twojej skłonności do ryzyka i opracować Twojego profilu inwestycyjnego – jest po prostu naciągaczem. W Polsce nikt poza certyfikowanymi doradcami inwestycyjnymi nie ma prawa doradzać w zakresie inwestowania. Robiąc to wystawia się na odpowiedzialność karną. A jaka jest praktyka, to najlepiej wiedzą Ci, którzy już mieli do czynienia z “doradcami finansowymi”. Takich e-maili jak ten poniżej otrzymuję o Was coraz więcej: Witam Michale, mam pytanie a jednocześnie chciałbym Cię prosić o poradę: jako że co miesiąc mam trochę wolnej gotówki do zagospodarowania poszedłem po poradę do doradców finansowych i w ostatnie wakacje zostałem namówiony przez pracownika Open Finance na wykupienie ubezpieczenia na życie i dożycie Ametyst w Open Life (przez 10 lat muszę wpłacać zadeklarowaną składkę… Miałem też inną propozycję z firmy Expander na wykupienie ubezpieczenia inwestycyjnego Best Invest. Co sądzisz o tego typu produktach finansowych. Czy myślisz że to była dobra decyzja. Czy można w jakiś sposób porównać te dwa produkty i czy można powiedzieć, że któryś jest lepszy?  Czy warto jest tak inwestować? Ostatnio mam pewne wątpliwości czy nie zerwać umowy (niestety wiązałoby się to ze stratą części wpłaconych pieniędzy). Będę bardzo wdzięczny jeżeli coś mi podpowiesz. Pozdrawiam Michał  Załączam fragment mojej odpowiedzi: Dziękuję za kontakt. Ja unikam jak ognia wszelkich unit-linków, czyli produktów łączących polisy z inwestowaniem. Moim skromnym zdaniem – nie da się na takim produkcie zarobić. Jest to forma “dojenia” klientów przez instytucje, które pobierają spore opłaty za zarządzanie Twoimi aktywami. Produkty skonstruowane są tak, żebyś nie mógł z nich zbyt łatwo zrezygnować. Oczywiście to jest tylko moja prywatna opinia, nie jestem doradcą inwestycyjnym i sam musisz podejmować wszelkie decyzje finansowe.   No to gdzie inwestować? Powtórzę to jeszcze raz: stronię od produktów typu “polisolokaty”. Jeśli chcesz się nauczyć inwestować, to polecam Ci śledzenie cyklu artykułów “Elementarz Inwestora“, który prowadzimy wspólnie ze Zbyszkiem z bloga APP Funds. Warto!  Ile muszę zapłacić doradcy finansowemu za jego usługi? Czasami w głowie się Wam nie mieści, że doradca kredytowy pracuje dla Was za darmo. Dominik zapytał mnie: Witam serdecznie. Od niedawna obserwuję Pańską pracę dla Nas – wiedza jest w świetny sposób przekazywana, bardzo za to dziękuję. Nie wiem, czy tą drogą można uzyskać jakieś informacje, ale spróbuję – chciałbym zapytać, czy gdzieś na Pańskim blogu można uzyskać informację, na temat kredytów hipotecznych uzyskiwanych przy pomocy doradców expandera bądź open finance – czy warto, czy to naprawdę dobra oferta, skąd się bierze ich wynagrodzenie (bo sądzę że zbyt piękna jest informacja, że czerpią korzyści z kont banku). A jeśli nie ma tego na blogu, czy mógłby Pan tak pokrótce stwierdzić, czy lepiej przez nich, czy też indywidualnie w placówce? Bardzo proszę o informację, oczywiście w miarę możliwości. Pozdrawiam! Zaproponowałem Dominikowi żeby przesłuchał najpierw 9-ty odcinek podcastu “Kredyt hipoteczny krok po kroku”, w którym rozmawiałem z pracującym na własny rachunek doradcą kredytowym. Ronald tłumaczył wtedy skąd się bierze jego wynagrodzenie. Dostępny jest już także transkrypt tego odcinka (dla tych, którzy wolą czytać). Co do mojej opinii o Open Finance czy Expanderze, to mam o tych firmach bardzo złe zdanie. Mam wrażenie, że kiedyś próbowały działać na wyższym poziomie. Obecnie zajmują się przede wszystkim agresywną sprzedażą a co poniektórzy sprzedawcy bezczelnie naciągają klientów na kosztowne produkty “inwestycyjne” oraz popełniają szereg błędów, np. przy składaniu wniosków kredytowych. Jedną z takich historii możecie przeczytać w e-mailu w dalszej części artykułu. Oczywiście dzielę się tutaj moją prywatną opinią i doświadczeniami moich znajomych oraz niektórych Czytelników bloga. Nie wyciągajcie na tej podstawie generalnych wniosków. Na pewno wśród słabych doradców w OF czy Expanderze pracują też Ci rzetelniejsi, ale jakoś ludzie wokół mnie mają pecha do tych firm – a w szczególności do pierwszej z nich   Co do wynagrodzenia, to zasada jest prosta: teoretycznie jest tak, że praca doradcy kredytowego czy finansowego nic nie kosztuje klienta. Nie płacimy doradcy bezpośrednio. To instytucja, której produkt sprzedał nam taki doradca finansowy (bank, ubezpieczyciel, broker), płaci mu prowizję z tego tytułu. Za każdy pozyskany produkt inwestycyjny, ubezpieczenie, kredyt konsumpcyjny czy hipoteczny, uruchomioną kartę kredytową – doradca otrzymuje wynagrodzenie w określonej wysokości (najczęściej procent od wartości sprzedanego produktu). Czyli w kosztach np. kredytu ukryte jest także wynagrodzenie dla doradcy, ale nawet jeśli nie korzystamy z jego usług, to nie zaoszczędzimy (chyba, że sami podpiszemy umowę z bankiem jako doradca ;-)). Teoretycznie nie ma w tym nic złego. Skoro taki sprzedawca napracował się przy naszej obsłudze, to dobrze, że bank mu za to zapłaci. Mogłoby się wydawać, że dla klienta to wyłącznie korzyść, że usługi doradcy są bezpłatne. Ale w praktyce jest to pole do nadużyć. Doradca finansowy z góry bowiem wie, jaką prowizję dostanie za sprzedaż konkretnego produktu finansowego i pokusa maksymalizacji korzyści jest duża… wystarczy tylko “naściemniać” klientowi. W końcu przecież w finansach nie składa się żadnego odpowiednika przysięgi Hipokratesa (którą składają lekarze)   Ile zarabia na Tobie doradca? Aby uzmysłowić sobie, jak intratna może być działalność w branży finansowej, warto zobaczyć liczby. Większość z Was brała już kredyt hipoteczny lub go weźmie. Na potrzeby obliczeń załóżmy, że kwota tego kredytu wynosi 300 000 zł. Ile otrzyma doradca, który dobierze Wam “optymalny kredyt” i pomoże wypełnić niezbędną dokumentację? To możecie sprawdzić w poniższej tabeli. Zawiera ona zestawienie wynagrodzenia doradcy w zależności od banku, w którym udzielony został kredyt oraz wysokości prowizji, jaką bank uzyskał za udzielenie kredytu. Tabela zawiera prawdziwe stawki prowizji dla sprzedawców obowiązujące w ubiegłym roku w jednej z firm pośrednictwa finansowego. Reasumując: za udzielenie tylko jednego kredytu na 300 000 zł sprzedawca mógł zarobić od około 4000 zł do nawet 12 960 zł. Wynagrodzenie dodatkowo wzrasta, jeśli sprzedawca dodatkowo sprzedałby produkty ubezpieczeniowe lub inwestycyjne. O ile? Przykładowo Deutsche Bank wypłacał sprzedawcy jednorazowo 31,5% rocznej składki uczestnika programu inwestycyjnego Open Life. Gdyby klient zdecydował się do niego wpłacać 1000 zł miesięcznie na swoją “lepszą emeryturę”, to sprzedawca zainkasowałby prowizję w wysokości: 1000 zł * 12 miesięcy * 31,5% = 3780 zł. No a przecież wprawny doradca kredytowy może sprzedać kilka lub więcej takich kredytów miesięcznie. Jeśli chcesz sprawdzić jak to wygląda dla innych kwot udzielanego kredytu, to załączam poniżej arkusz Excel z przykładowymi prowizjami.  Pobierz kalkulator wynagrodzenia doradcy kredytowego  Kalkulator wynagrodzenia doradcy kredytowego – Excel   Gdzie jest Twój interes, a gdzie interes doradcy? To jak duże jest pole do nadużyć najłatwiej zidentyfikować analizując zawartość powyższej tabeli. Wnioski:  Doradca w jednym banku może zarobić dużo więcej niż w innym, co może w naturalny sposób skłaniać do polecania konkretnych produktów – tych atrakcyjniejszych dla doradcy a niekoniecznie dla klienta. Doradcy nie opłaca się obniżać prowizji banku a to jest sprzeczne z interesem klienta. Doradca może chcieć byś wziął jak największy kredyt – bo wtedy zarobi najwięcej. Dlatego będzie Ci tłumaczył, że kredyt hipoteczny to najtańszy produkt finansowy na rynku, że przecież po co pozbywać się gotówki, którą już odłożyliśmy na wkład własny, że może lepiej tą gotówkę zainwestować… Doradca może zachęcać Cię do dodatkowych produktów (ubezpieczeń, inwestycji) nie dlatego że są świetne, ale dlatego, że dodatkowo na nich zarobi. A skoro widzi, że już masz wkład własny… to jesteś idealnym kandydatem do namówienia na jakieś produkty inwestycyjne…  Jakie mogą być negatywne efekty ślepego słuchania doradców finansowych lub pseudo-doradców inwestycyjnych? Polecam Wam jeszcze raz lekturę raportu Rzecznika Ubezpieczonych. Zacytuję z niego kilka przykładów rzeczywistych stóp zwrotu z takich inwestycji (strony 8–9):  Konsument zawarł umowę na 10 lat. Przez ten okres wpłacił 11 000 zł tytułem składki. Po 10-u latach otrzymał kwotę ok. 7 200 zł. Konsument wpłacił 9400 zł, po 3 latach wartość tej inwestycji to 8000 zł. Konsument wpłacił 30 000 zł na umowę 3-letnią. Wartość wypłaconej kwoty po zakończeniu umowy to 24 000 zł. Konsument wpłacił 90 000 zł na 4-letnią umowę. Wartość wypłaconych środków po zakończeniu umowy to kwota 64 000 zł. Konsument wpłacił 40 000 zł. Po zakończeniu umowy po 8 latach wypłacił 12 000 zł. Konsumentka zawarła umowę w 2001 r. Przez 10 lat wpłaciła łącznie prawie 30 000 zł. Kwota, którą otrzymała w 2012 r. to 15 772 zł.  Prawda, że obrazowe przykłady? Czy muszę współpracować z doradcą kredytowym? No to kolejny e-mail do Czytelnika – Macieja, który zastanawia się czy musi wziąć kredyt u tego doradcy, z którym rozpoczął współpracę: Witaj Michale, czytam Twojego bloga i wiem, że jesteś na bieżąco w tematach związanych z zaciąganiem kredytów – również za pośrednictwem doradców. Mam pytanie: czy OPEN FINANCE jest w stanie w jakiś sposób zmusić mnie do wzięcia kredytu za ich pośrednictwem? Skracając naszą sytuację:  poszliśmy do doradcy, wybraliśmy 3 banki, dwa odrzuciły nasze wnioski natomiast jeden zgodził się na kredyt postanowiliśmy złożyć wnioski w jeszcze dwóch bankach drugi w końcu nie został obsłużony przed doradcę (okłamał nas, że złożył wniosek a tak na prawdę nie mógł tego zrobić z powodu braku porozumienia pomiędzy bankiem a OF)   Ostatecznie, jako że w międzyczasie był problem ze skontaktowaniem się z doradcą (nie odbierał telefonów, nie odpisywał na maile) wzięliśmy sprawy w swoje ręce i poszliśmy do jeszcze innego banku załatwić to samemu.  Wydaje mi się, że nie podpisywałem nic co zobowiązywałoby mnie do wzięcia kredytu przez nich, jednak chciałbym się upewnić, czy jesteś w stanie coś podpowiedzieć? Odpisałem Maciejowi, że nie musi się niczego obawiać – absolutnie nie jesteście zobowiązani do tego, by podpisać umowę kredytową z udziałem konkretnego doradcy – nawet wtedy, gdy bank dla Was już przygotował taką umowę. Wycofać można się w dowolnym momencie – bez żadnych konsekwencji. Mało kto wie, że można również odstąpić od już podpisanej umowy kredytowej, no ale jest to już bardziej karkołomna operacja   Jedyny minus, na który mógł się narazić Maciej dzięki swojemu “doradcy kredytowemu”, to czasowe obniżenie scoringu BIK przez nadmierną liczbę zapytań do Biura Informacji Kredytowej nie kończących się podpisaniem umowy kredytowej. Ale skoro uzyskał już kredyt hipoteczny w innym banku – to chyba wyczerpał już swoje zapotrzebowanie w tym zakresie – przynajmniej na jakiś czas   Jaki z tego morał? Można oczywiście powiedzieć, że “klienci winni są sobie sami” i “jeśli ktoś ma pieniądze na inwestycje, to powinien umieć je ulokować”, ale jest to przejaw generalizowania i myślenia życzeniowego. Wiedzę finansową mamy ogólnie rzecz biorąc mierną (ja także cały czas dowiaduję się nowych rzeczy i absolutnie nie uważam się za eksperta w tym zakresie) a wykorzystywanie dominującej pozycji doradcy finansowego i wpuszczanie klientów w maliny trzeba nazywać po imieniu – jest to co najmniej nadużycie. Dla jasności: ten artykuł jest dosyć jednostronny. Uwypukliłem w nim przede wszystkim te negatywne strony pracy z doradcami, ale jednocześnie daleki jestem od generalizowania. Sam współpracuję blisko z doradcą kredytowym i bardzo cenię sobie to, że trzyma na bieżąco rękę na pulsie i zna aktualną ofertę kredytową. Są doradcy lepsi i gorsi. Dlatego warto szukać tych dobrym. Jutro – w ramach oddzielnego artykułu – podam kilkanaście moich wskazówek, jak znaleźć albo jak wybrać doradcę kredytowego / finansowego. Osobiście uważam, że nikt nie jest w stanie nas zastąpić na stanowisku “strażnika finansów osobistych”. Do znudzenia będę powtarzał, że pierwszym i najlepszym doradcą finansowym, którego powinniśmy się słuchać – jest każdy z nas. Warto to sobie uświadomić i pozostałych doradców traktować jak… tzw. drugą opinię. Warto słuchać co mówią, sprawdzać czy nie “ściemniają” i wyciągać własne wnioski. I stale edukować się w kwestiach finansowych. Bez tego ani rusz. Jeśli interesuje Cię ten temat, to zerknij na koniec artykułu “Jaka jest najlepsza rada na temat finansów, którą otrzymałeś w życiu?” opublikowanego dzisiaj na blogu APP Funds. Okazuje się, że amerykańska generacja Y (czyli osoby urodzone w latach 80-tych i 90-tych) przestała wierzyć profesjonalnym doradcom. Zaledwie 14% z nich korzysta z ich usług… No i jak? Ufasz innym doradcom czy będziesz częściej mówić “sprawdzam”? Miłego dnia   Podziel się:FacebookGoogleLinkedInTwitterEmail Podobne artykuły: WNOP 009: Kredyt hipoteczny krok po kroku – rozmowa z doradcą finansowym Potrzebuję Twojej pomocy – czy zostaniesz moim doradcą? Jak spłacić kredyt hipoteczny przed terminem bez karnych opłat Jak obsługiwać kalkulator finansowy? – przewodnik krok po kroku Ile zarabia bloger? – czyli raport Michała za wrzesień i październik 2013 