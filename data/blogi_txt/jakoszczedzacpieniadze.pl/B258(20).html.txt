Kredyt na około 30 000 zł oprocentowany aktualnie na 1,38% w skali roku? I przez pierwsze 7 lat 0%? Lepszej komercyjnej pożyczki nie znajdziesz. Ta dostępna jest tylko dla studentów i doktorantów. Warto!  Kredyt studencki nie jest nowością. Taka forma pomocy finansowej dla studentów istnieje od 1998 roku. Ale pomimo świetnych warunków finansowych i naprawdę niewielkich wymogów udzielenia kredytu studenckiego, korzysta z niego zaledwie 5,1% studentów i doktorantów. Przez ostatnie 15 lat funkcjonowania tego systemu, banki udzieliły taki kredyt dla 373 000 studentów. Chociaż jestem przeciwnikiem zadłużania się i życia na kredyt, to dzisiaj będę Cię przekonywał, że przy pewnych założeniach kredyt studencki warto wziąć. I że możesz na tym jako student zarobić    Kredyt studencki – napisz czy warto… Zdaję sobie sprawę, że temat ten trafia w zainteresowania mniejszej grupy Czytelników bloga (według Facebooka do mniej więcej co 6-ego z Was).  Niemniej jednak jeśli jesteś już osobą powyżej 25-ego roku życia i nie spełniasz wymogów otrzymania tego kredytu, to warto byś poznał jego zasady. Może się okazać, że za kilka lat będziesz mógł zasugerować jego wzięcie swoim dzieciom lub znajomym w rodzinie. I może się też okazać, że właśnie taka forma preferencyjnej pożyczki będzie czymś, co pomoże Twojej rodzinie szybciej spłacić zobowiązania. Niekoniecznie bowiem z dobrodziejstw kredytu studenckiego musi korzystać sam student. Kreatywne myślenie w obszarze finansów osobistych, jest zdecydowanie zalecane   Zwłaszcza teraz, w okresie udzielania kredytów studenckich (wniosek możesz złożyć do 15 listopada!), otrzymuję od Was dużo e-maili z pytaniami o kredyt studencki. Niektóre osoby już w tych mailach sugerują jak mogłyby pomnażać otrzymane pieniądze. Piotr napisał do mnie: Witam Cię Michale, Na początek gratuluję doskonałego pomysłu na blog jak i wyjątkowo efektywnej (i efektownej!) realizacji. Ja sam nie należę jeszcze do docelowej grupy “konsumentów” Twoich porad – studiuję i jeszcze nie mam stałego dochodu – natomiast lektura blogu pozwala mi nabrać orientacji w finansowej stronie codziennego życia. Doceniając Twoje doświadczenie chciałbym Cię prosić o poświęcenie kilku chwil i podzielenie się swoją opinią w pewnej sprawie. Otóż jak już wspomniałem, jestem studentem, który na późnym etapie studiowania pierwszego kierunku rozpoczął drugi. Widząc, że proces mojego kształcenia przeciągnie się, zacząłem myśleć o zaczęciu budowania sobie jakiejś sytuacji finansowej – zarówno na teraz, jak i na przyszłość. Jednak, jako że mój drugi kierunek – lekarski – póki co pochłania niemal cały mój czas, co najmniej przez najbliższy rok (tj. drugi rok studiów medycznych ostatni rok biotechnologii medycznej, wraz z pracą magisterską) nie mogę sobie pozwolić na dodatkową pracę zarobkową. Niejako “w międzyczasie” rozważam wzięcie kredytu studenckiego i z nim właśnie wiąże się mój dylemat, z którym się do Ciebie zwracam. Chciałbym pieniądze z kredytu, wypłacane w miesięcznych transzach, gromadzić na koncie i w miarę możliwości pomnażać, np. na lokacie, tak aby po ukończeniu studiów mieć do dyspozycji całość kredytu powiększoną o odsetki (ewentualnie w pewnym momencie nieco “uszczknąć” – planuję staż za oceanem, ale to odległa przyszłość, poza tym nie ma mowy o żadnych codziennych wydatkach z tych pieniędzy). Ta zgromadzona kwota plus pieniądze zaoszczędzone w trakcie pozostałych lat studiowania (i jednoczesnej pracy, gdy już będę w stanie ją zmieścić w grafiku) mogłaby umożliwić mi pewny start w życiu zawodowym. Problem polega na tym, że być może ja niesłusznie widzę ten kredyt jako doskonałe rozwiązanie i nie zauważam ewentualnych jego wad (poza tą oczywistą, że trzeba go będzie spłacić:) ). Dlatego też chciałbym Cię prosić o ocenę mojego planowania – czy skorzystanie z takiego kredytu jest rozsądnym rozwiązaniem? A może mój przypadek mógłby posłużyć jako przykład dla podobnych mi czytelników bloga? Będę wdzięczny za pomoc! Pozdrawiam Piotr  Do pytań Piotra dołączył się Brayan: Witaj Michale, Całkowicie przypadkowo trafiłem dziś na Twój blog. Nie mam zielonego pojęcia jak. Czy z google, czy z pośredniczego linka – nie wiem. Mimo to spędziłem na nim około 3 h. Właśnie minęła ta 3 godzinka i postanowiłem, że napiszę do Ciebie, bo gdy chcę komuś coś powiedzieć, to nic mnie przed tym nie powstrzyma. Blog BOMBA! Dawno nie trafiłem na tak świetnie prowadzoną stronę. Idealnie przez treści mnie interesujące, poprowadziła stworzona przez Ciebie nawigacja. To spowodowało, że przeczytałem tylko to co chciałem. Rozwijaj go bo to naprawdę skarbnica wiedzy i estetyki, jakiej w sieci można szukać ze świecą. […] Mam do Ciebie również pewną propozycję dotyczącą wpisu na blogu. Co raz częściej myślę o kredycie studenckim, który przeznaczyłbym nie na życie, ale tylko i wyłącznie na bezpieczne inwestycję. Czy mógłbyś jakoś się do tego odnieść? Zaproponować możliwości inwestycji, opisać przykłady pozytywne oraz negatywnego takiego działania? Świetnie udaje ci się wszystko przedstawiać w liczbach, może i tą propozycję inwestycji byłbyś w stanie zobrazować? Pozdrawiam  I wczoraj do tego grona dołączył jeszcze Łukasz, który “zaczepił” mnie na Facebooku:  Dziękuję Wam za te pytania i tak skuteczne sprowokowanie do odpowiedzi. Do dzieła   Parametry kredytu studenckiego Najpierw informacje podstawowe, czyli parametry oraz warunki niezbędne go uzyskania kredytu studenckiego: Kredyt ma bardzo prostą konstrukcję – co miesiąc w trakcie roku akademickiego, czyli 10 razy w roku, student otrzymuje 600 zł kredytu. Łącznie 6000 zł rocznie. Kredyt wypłacany jest maksymalnie przez 6 lat, ale dla uproszczenia przyjmijmy, że liczyć można na  5 lat wypłacania kredytu, czyli łącznie można otrzymać około 30 000 zł. Kredyt w dużej mierze finansuje państwo:  W trakcie studiów student nie ponosi kosztów kredytu Przez dwa lata po ukończeniu studiów trwa okres karencji w spłacie kredytu – absolwent nie otrzymuje w tym okresie nowych wypłat, ale nie ponosi też kosztów odsetek Spłata kredytu rozpoczyna się po upływie dwóch lat od zakończenia jego wypłacania i oprocentowanie kredytu wynosi 1/2 stopy redyskontowej weksli NBP. Aktualnie stopa ta wynosi 2,75%, a więc oprocentowanie kredytu w skali roku wynosi 1,38%!   Można otrzymać bonus za dobrą naukę – jeśli ukończysz studia w grupie 5% najlepszych absolwentów w danym roczniku, to możesz wystąpić z wnioskiem o umorzenie 20% wartości udzielonego kredytu. Czyli warto się dobrze uczyć    Kto może otrzymać kredyt studencki? Do otrzymania kredytu uprawnieni są studenci i doktoranci uczelni publicznych i prywatnych (w artykule dla uproszczenia piszę “studenci”). Warunkiem do uzyskania kredytu jest rozpoczęcie studiów wyższych przed ukończeniem 25 roku życia. Ale do kredytu nie są uprawnieni studenci z “bogatych rodzin”, tzn. takich, w których dochód na jedną osobę w rodzinie przekracza kwotę ustaloną przez Ministra Nauki i Szkolnictwa Wyższego. W ubiegłym roku akademickim kwota ta wynosiła 2300 zł. Harmonogram:  Do 15 listopada trzeba złożyć wniosek o kredyt studencki wraz z kompletem dokumentów w jednym z czterech banków. W nawiasach podaję Wam także, który bank obsługiwał jaki % nowych kredytów w poprzednim roku akademickim:  PKO BP (77,3%) Pekao SA (17,5%) Bank Polskiej Spółdzielczości S.A. wraz ze zrzeszonymi bankami spółdzielczymi (3,4%) SGB-Bank S.A. wraz ze zrzeszonymi bankami spółdzielczymi (1,8%)   W grudniu 2013 r. Minister Nauki i Szkolnictwa Wyższego ustali maksymalną wysokość dochodu na osobę w rodzinie studenta uprawniającego do otrzymania kredytu studenckiego. W ubiegłym roku akademickim kredyt mogli otrzymać tylko Ci studenci, w których rodzinach dochód na osobę nie przekraczał 2300 zł. Do 15 lutego 2014 r. bank dokona oceny zabezpieczenia spłaty kredytu. Bank odmówi zawarcia ze studentem umowy, jeżeli poręczenie okaże się niewystarczające.  W przypadku decyzji odmownej student może do 28 lutego 2014 r. złożyć wniosek o udzielenie kredytu w innym banku.   Umowy kredytowe muszą zostać podpisane najpóźniej do 31 marca 2014 r.  Koszty kredytu studenckiego No to już wiemy, na czym stoimy. Teoretycznie kredyt studencki wygląda na produkt bez wad. Ma jednak pewne swoje minusy, ale nieduże. Po pierwsze może się okazać, że bank udzielający studentowi kredytu naliczać będzie opłatę za prowadzenie konta ROR. A takie jest niezbędne byśmy mogli się dobrać do zgromadzonych środków. Jeśli konto, to i karta debetowa, której wykorzystywanie także może wiązać się z opłatami. Istnieje także możliwość wypłacania transz kredytu na konto w innym banku, ale to także dodatkowo kosztuje (szczegóły niżej). Bank zażąda także prowizji za wypłatę każdej z transzy kredytu. W PKO BP, które udzieliło w ubiegłym roku ponad 3/4 kredytów studenckich, prowizja ta wynosi 1%. Czyli od każdej raty 600 zł odejmowane jest 6 zł kosztów. Kolejnym kosztem jest prowizja na rzecz Banku Gospodarstwa Krajowego (BGK), który poręcza kredyty tych studentów, którzy pozbawieni są opieki rodzicielskiej (nie ma kto za nich poręczyć), lub w przypadku których dochód na osobę w rodzinie nie przekracza kwoty 600 zł lub 1000 zł (odpowiednio 100% poręczenia lub 70% poręczenia kredytu). BGK pobiera 1,5% od kwoty poręczonej transzy. Ale trzeba dodać, że tego kosztu w ogóle nie ma, jeśli kredyt studenta poręczają Rodzice. Czyli w najgorszym przypadku, czyli gdy student korzysta ze 100% poręczenia BGK, na konto studenta wpływa kwota 585 zł miesięcznie i 15 zł “zjadają” koszty obsługi kredytu. Ewentualne koszty  ROR dodatkowo pomniejszają tą kwotę. UWAGA: każdy bank ma nieco inne warunki, które przedstawiam poniżej. PKO BP, które udziela najwięcej kredytów, jest najdroższym bankiem dla kredytującego się studenta. Jeśli nie potrzebujesz gwarancji BGK, czyli Twój kredyt mogą poręczyć Rodzice, to zdecydowanie lepszą ofertą będzie dla Ciebie propozycja Pekao SA. Jeśli posiadasz tam konto ROR, to nie poniesiesz żadnych kosztów, czyli co miesiąc wpłynie Ci na konto 600 zł. A gdybyś chciał wypłacać transze na konto w innym banku, to kosztować Cię to będzie każdorazowo 3 zł (tylko 0,5%). W PKO BP taka operacja wypłaty na konto w innym banku kosztuje aż 2%. Kto nie powinien brać kredytu studenckiego? Pomimo, że kredyt studencki jest najtańszą formą pożyczania pieniędzy, to jest pewna grupa osób, której zdecydowanie odradziłbym branie tego kredytu: jeśli pieniądze przeciekają Ci między palcami i czujesz, że nie potrafiłbyś się powstrzymać przed wydaniem każdych otrzymanych co miesiąc 600 zł na zwykłą konsumpcję, to lepiej żebyś najpierw nauczył się kontroli nad swoimi finansami. Najgorsze co mógłbyś zrobić, to zakończyć studia z długiem w wysokości 30 000 zł, zerem na koncie i brakiem dóbr o jakiejkolwiek realnej wartości. Ale muszę też dla równowagi dodać, że kredyt studencki to najtańsza forma pożyczki. Jeśli więc aby przeżyć miałbyś się zadłużać w firmach tych “szybka pożyczka” lub debetować konto lub generować w przeciągły sposób ujemne saldo na karcie kredytowej, to zdecydowanie lepiej żebyś wykorzystał do tego tani kredyt studencki. Zaoszczędzisz kilkanaście procent w skali roku. Dlaczego warto wziąć kredyt studencki? No ale w przypadku piszących do mnie osób raczej nie występuje wyżej opisany problem. Piotr, Brayan i Łukasz zastanawiają się nad tym, czy kredyt studencki to dobra forma pozyskania kapitału w celu pomnażania oszczędności. Jeśli naszym celem nie jest bieżąca konsumpcja środków, to odpowiedź jest tylko jedna – warto brać kredyt studencki. Taniej możecie pożyczać tylko od bliskiej rodziny   Najprostszą formą pomnażania środków z kredytu studenckiego jest po prostu włożenie ich na oprocentowany rachunek oszczędnościowy i od czasu do czasu zakładanie terminowych lokat bankowych. Ile można na tym zarobić? Pamiętaj, że w trakcie udzielania kredytu i w dwa lata po zakończeniu jego pobierania, jego efektywne oprocentowanie wynosi 0%   Czyli wszystko co uda Ci się w tym czasie wycisnąć z lokat, jest Twoim zyskiem (oczywiście trzeba pamiętać o pomniejszeniu odsetek o podatek Belki). Nawet jeśli zaczynasz “palić” pieniądze z kredytu, czyli wydajesz je na bieżące potrzeby (zakładam, że racjonalne), to i tak oszczędzasz, gdyż ten dług – przynajmniej w okresie udzielania kredytu – nic Cię nie kosztuje. Oczywiście kiedyś to zobowiązanie trzeba będzie spłacić. Oczywiście możesz również myśleć o innych niż lokata sposobach ochrony i  pomnażania kapitału, którym dysponujesz. Część pozyskanej kwoty kredytu możesz przeznaczyć na budowę swojego portfela inwestycyjnego. Na temat tego jak to można robić – zarówno w ostrożny, jak i agresywny sposób – będę już niedługo pisał na blogu   Ale dzisiaj nie o tym… Warto abyś jako student lub doktorant zdawał sobie sprawę z faktu, że prawdopodobnie już nigdy w życiu nie uda Ci się pozyskać tak taniego pieniądza, jak w przypadku kredytu studenckiego. Mając taką świadomość, powinieneś się zastanowić, jakie możliwości stwarza taki kredyt dla Ciebie i Twojej Rodziny. Podam Ci tylko kilka możliwych przeznaczeń tych pieniędzy:  Zbudowanie poduszki finansowej na start po studiach – jeśli nie będziesz wydawał pieniędzy z kredytu studenckiego, lecz odłożysz je na lokacie, to na koniec studiów – w optymistycznym wariancie – dysponować będziesz kwotą około 32 000 zł, która przez kolejne dwa lata nie będzie Cię nic kosztowała (0% oprocentowania kredytu). To pozwoli Ci zachować pewną elastyczność w zakresie poszukiwania pracy i sfinansować, np. przeprowadzkę do innego miasta bądź kraju. Kapitał na start własnego biznesu – to bardzo istotny punkt. Jeśli zdecydujesz się budować firmę, to tańszej pożyczki nie dostaniesz. A jednocześnie nie będziesz musiał spełniać żadnych dodatkowych wymagań po zakończeniu studiów, np. nie będziesz musiał się wykazywać zdolnością kredytową, której i tak nie będziesz posiadał (typowy problem “jajka i kury” w przypadku młodych przedsiębiorców). Ty już będziesz mieć podstawowy kapitał. Pomoc Rodzinie w przypadku ewentualnych problemów – jeśli Twoi Rodzice mają problemy finansowe i nie chcesz ich zostawiać samym sobie, to uzyskiwane co miesiąc 600 zł (a dokładnie przez 10 miesięcy w roku) może pomóc zmniejszyć koszty obsługi rodzinnych długów. Zamiast płacić wysokie odsetki od pożyczek i kredytów konsumpcyjnych, można spłacać te długi kosztującym 0% długiem w ramach kredytu studenckiego. Oczywiście kiedyś i ten kredyt trzeba będzie spłacić, ale… tak jak pisałem wcześniej – jest to najtańsza forma pożyczki. Może się okazać, że to właśnie dzięki niej rodzina wyjdzie na prostą.  Ja uważam, że jeśli ktoś stworzył nam możliwości i na rynku dostępny jest tani pieniądz, to trzeba go brać i korzystać z preferencyjnych warunków. Tylko nie wolno się zachłysnąć i przyzwyczajać, że dostajemy pieniądze za nic! Tak nie jest. Zobowiązania trzeba będzie kiedyś spłacić. Ile zarobisz na takim kredycie? To ile zarobisz na kredycie studenckim zależy od Twoich umiejętności inwestycyjnych. W załączniku poniżej analizuję najprostszy możliwy przypadek, czyli włożenie pieniędzy na lokatę bankową. Analiza przeprowadzona została dla 5-letniego okresu udzielania kredytu studenckiego i obecnych warunków lokat bankowych. Przyjąłem oprocentowanie lokaty na poziomie 3,5% i policzyłem kwotę, którą dysponować będziesz na koniec okresu bezodsetkowego kredytu, czyli po 7 latach od wypłacenia Ci pierwszej raty. Potraktujcie te obliczenia czysto orientacyjnie – usiadłem na krótko do tego Excela.  Pobierz załącznik Excel do tego artykułu:  Kalkulator kredytu studenckiego – przychody i koszty   Jak widać, przy przyjętych założeniach, po siedmiu latach dysponować będziemy kwotą 33 370,37 zł, a nasz “zysk na czysto”, po odliczeniu podatku Belki, wyniesie 3370,37 zł. Za nic. I to już po uwzględnieniu kosztów prowizji przy wypłacie transzy kredytu w wysokości 1% i gwarancji BGK na poziomie 1,5%. A jak szybko trzeba spłacić kredyt studencki? Sposób spłaty kredytu studenckiego także jest bardzo miły dla portfela. Kredyt trzeba spłacić w dwukrotnie większej liczbie rat niż trwało jego pobieranie. A więc jeśli przez 5 lat otrzymywaliśmy po 10 rat (łącznie 50), to na jego spłatę mamy 100 miesięcy. Kredyt studencki spłacany jest zawsze ratami malejącymi. Czyli na początku płacimy więcej i z każdym miesiącem wysokość raty spada. Ile wynosiłaby rata przy kredycie na 30 000 zł, oprocentowaniu 1,38% i 100 ratach? Pierwsza rata to byłoby 334,50 zł a ostatnia, po ponad ośmiu latach spłacania wyniosłaby 300,35 zł. Całkowity koszt odsetek takiego kredytu wyniósłby 1742,50 zł, czyli przez ponad 8 lat spłaty kredytu zapłacilibyśmy efektywnie 5,8% odsetek pożyczonej kwoty. Znacznie mniej niż zarobiliśmy przez okres 7 lat, a trzeba dodać, że stopniowo spłacając kredyt zarabialibyśmy dodatkowe odsetki z lokat jeszcze przez ponad 8 lat jego spłacania (oczywiście z każdą ratą coraz mniejsze). Czy masz jeszcze jakieś wątpliwości? Dodatkowe informacje Ten artykuł nie jest przewodnikiem krok po kroku jak wziąć kredyt studencki. Miał tylko odpowiedzieć na pytanie “czy warto”. Moim zdaniem zdecydowanie warto. I niestety, w ogóle nie dziwi mnie mała liczba udzielonych kredytów studenckich. Mało kto o nich wie, a Ci którzy wiedzą często nie mają pomysłu, jak mogliby pomnożyć pieniądze uzyskane z kredytu. Ale chcę Ci zwrócić uwagę na jeden istotny aspekt: nawet jeśli będziesz wpłacać środki uzyskiwane z kredytu studenckiego na standardowo oprocentowany rachunek oszczędnościowy, to i tak na nim nie stracisz! Jeśli pieniądze nie będą Ci potrzebne, to możesz ten kredyt spłacić w całości natychmiast po zakończeniu okresu bezodsetkowego (dwa lata po zakończeniu studiów). Ale równie dobrze może się okazać, że po studiach będziesz mieć już świetny pomysł na to, jak wykorzystać zgromadzone 30 000 zł wraz z odsetkami, np. na start własnego biznesu lub zainwestowanie w firmę znajomych. Jeśli chcesz uzyskać dodatkowe informacje o kredycie studenckim, to polecam Ci następujące źródła informacji dotyczące tych kredytów w roku akademickim 2013/2014:  Informacja o kredytach studenckich w roku akademickim 2013/2014 Informacja o liczbie udzielonych kredytów studenckich w roku akademickim 2012/2013 Szczegółowa tabelka z opłatami w poszczególnych bankach  Dziękuję Ci za przeczytanie tego artykułu i mam nadzieję, że Ci się przydał Zdjęcie: CollegeDegrees360, FlickR Podziel się:FacebookGoogleLinkedInTwitterEmail Podobne artykuły: Q A: Czy można zarobić obracając gotówką wyciągniętą z karty kredytowej? Jak spłacić kredyt hipoteczny przed terminem bez karnych opłat Mieszkanie jako inwestycja krótkoterminowa, czyli jak można zarobić kilkadziesiąt tysięcy w 2,5 miesiąca Q A: Czy opłaca się korzystać z kantorów internetowych? WNOP 009: Kredyt hipoteczny krok po kroku – rozmowa z doradcą finansowym 