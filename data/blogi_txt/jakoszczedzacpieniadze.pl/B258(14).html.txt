Bank BGŻ uchodził dotychczas za hojnego i jednocześnie mało restrykcyjnego sponsora dodatkowych 50 zł miesięcznie dla wszystkich posiadaczy “Konta z Premią”, którzy zapewniali wpływ 5000 zł co miesiąc na konto. Bank zwraca bowiem aktualnie 1% od najwyższego miesięcznego wpływu na konto. Teoretycznie zwrot miał dotyczyć wpływów z tytułu wynagrodzenia, ale tajemnicą Poliszynela jest, że wystarczający do uzyskania zwrotu był dowolny wpływ na konto. Jeśli ustawiłeś sobie przelew co miesiąc 5000 zł z konta w innym banku, to z łatwością mogłeś uzyskać maksymalny zwrot. Ale łatwy moneyback się kończy…  Bardziej restrykcyjna premia od banku Czytelnik Robert poinformował mnie, że od 28 maja 2013 r. mają zacząć obowiązywać nowe warunki naliczania premii, według których podstawą do zwrotu 1% będzie tylko wpływ z tytułu wynagrodzenia (a nie najwyższy wpływ na konto). Dodatkowo wpływ ten będzie musiał być regularny. Jeśli będziesz mieć przerwę w otrzymywaniu wynagrodzenia (wynoszącą 3 miesiące), to stracisz moneyback i nie będzie możliwości powrotu do tej promocji. Intencja banku jest oczywista: chce on premiować wyłącznie tych klientów, którzy systematycznie przelewają do banku swoje wynagrodzenie i w intensywny sposób korzystają z konta. A propos intensywnego korzystania: zmienia się także wymóg dotyczący minimalnej miesięcznej kwoty płatności bezgotówkowych dokonywanych kartą debetową wydaną do Konta z Premią. Dotychczas do uzyskania premii moneyback wystarczało wydanie 300 zł kartą. Od 28 maja minimalna kwota wydatków wzrośnie do 500 zł. Bank wymagać będzie także, aby zgłoszenie zmiany pracodawcy dokonywane było na formularzu bankowym. Wiem, że wielu z Czytelników tego bloga, posiada konta w BGŻ właśnie ze względu na atrakcyjne dotychczas warunki otrzymywania premii od banku. I chociaż staram się nie publikować tutaj informacji o charakterze news’owym, to w tym przypadku pomyślałem, że możecie być zainteresowani tą informacją. Chciałbym jednocześnie podkreślić, że dla tych z Was, którzy nie kombinowali i rzeczywiście uzyskiwali moneyback za przelewane do banku wynagrodzenie – niewiele się zmieni. Jedynym dodatkowym wymogiem uprawniającym do otrzymania premii, będzie wydanie dodatkowych 200 zł / m-c kartą debetową – tak aby sumaryczne wydatki przekroczyły 500 zł. A może jednak konto gdzie indziej? Tak jak pisałem w artykule na początku kwietnia – czas premii bankowych się kończy. Przeczytaj więc jeszcze raz moje zestawienie kont z moneyback i korzystaj ze zwrotów póki masz jeszcze taką możliwość   W kontekście zapowiadanych zmian w BGŻ, jeszcze większych “rumieńców” nabiera konto w BZWBK. Czytelniczka Magda podpowiedziała mi, że bank powinien zaliczyć jak warunek wpłaty na konto także… własną wpłatę na poczcie (oczywiście nie jest to najlepszy sposób, gdyż dojdzie Wam pewnie dodatkowa opłata pocztowa, ale dobrze wiedzieć o takiej możliwości). Informacja nie jest sprawdzona. Jeśli ktoś z Was potwierdzi, to proszę o informację. A jeśli chcesz się pożalić na pogarszające się warunki w bankach   lub masz pomysły jak teraz można będzie maksymalizować korzyści finansowe na kontach bankowych, to zapraszam do komentowania   I zachęcam Cię również do podzielenia się informacją o tych zmianach z Twoimi znajomymi. Miłego weekendu! Podziel się:FacebookGoogleLinkedInTwitterEmail Podobne artykuły: Zarabianie na kontach w roku 2013 – które banki dadzą Ci premię? Zmiany w moneyback, czyli jak zarabiać na kontach od kwietnia 2013 Jak zarabiać na kontach bankowych? – czyli premia moneyback 