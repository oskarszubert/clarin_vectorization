“Co sądzisz o internetowych kantorach walutowych? Ja korzystam z kantoru w Alior Banku (kantor.aliorbank.pl), gdzie mam konta – walutowe i złotówkowe. Kurs jest nieco wyższy, niż ten bankowy i ten w “zwykłym” kantorze. Wygoda niesamowita, nie wychodząc z domu, a nawet będąc w kraju, w którym nie mam rzecz jasna możliwości wypłaty złotówek w bankomacie, mogę mieć złotówki na koncie i np. opłacać stąd rachunki w pln. No wynalazek pierwszej klasy;-) ale czy to wg Ciebie się rzeczywiście opłaca…?” – takie oto pytania zadała mi mailowo Marta. Moją odpowiedź zacznę od tego, że uważam kantory walutowe za świetny sposób zaoszczędzenia pieniędzy. Poniżej, w artykule, opisuję dlaczego tak sądzę, z których kantorów internetowych korzystam i jaka jest skala oszczędności, które osiągam. Wszystkie obliczenia prezentuję na przykładzie rozliczenia konkretnej raty kredytu hipotecznego spłacanego w walucie EUR. I jak zwykle załączam również prostego Excela, który pomoże Tobie policzyć kwotę Twoich oszczędności, które możesz osiągnąć spłacając kredyt walutą kupioną w kantorze internetowym.  W jaki sposób oszczędzać na spłacie kredytu walutowego? Jeśli posiadasz kredyt hipoteczny w dowolnej walucie, to powinieneś już wiedzieć, że możesz go spłacać na dwa sposoby: w złotówkach, oraz bezpośrednio w walucie, w której brany był kredyt. Każde z rozwiązań ma swoje wady i zalety:  Spłacanie kredytu walutowego w PLN – podstawową zaletą jest wygoda: bank pobiera Ci z Twojego konta ROR co miesiąc ratę kredytu walutowego, której wartość w złotówkach wyliczana jest w oparciu o kurs sprzedaży waluty w banku – w dniu spłaty raty kredytu. Minusem jest to, że musisz zdać się na widzimisię banku (czytaj: wewnętrznie ustalony sposób wyliczania kursów sprzedaży i zakupu walut) w zakresie ustalania przelicznika walutowego. I zazwyczaj na tym tracisz, o czym piszę dalej… Spłacanie kredytu walutowego w walucie – tu zacznę od minusów: przede wszystkim w banku, w którym masz kredyt, musisz posiadać dodatkowe konto w walucie kredytu (EUR, CHF). Może się okazać, że za prowadzenie tego konta musisz zapłacić (rzadko). Ponadto musisz konto to zasilać co miesiąc przelewem w danej walucie żeby było z czego zapłacić ratę kredytu. Jest jednak jedna istotna zaleta – w mojej opinii rekompensująca utrudnienia: możesz samodzielnie kupować waluty gdziekolwiek sobie zażyczysz i wpłacać je na konto walutowe w banku (lub przelewać). Zazwyczaj uda Ci się kupić walutę w znacznie korzystniejszej dla Ciebie cenie, niż w banku.  Spread, czyli “miernik rąbania” Na ile korzystniejsze może być samodzielne kupowanie waluty u najlepszego “dealera” na rynku? To możesz w każdej chwili sprawdzić samodzielnie patrząc na aktualny spread, czyli różnicę pomiędzy ceną sprzedaży a ceną kupna danej waluty. Im większy spread, tym bardziej przepłacasz kupując w danym miejscu walutę. Generalnie należy szukać takich miejsc, w których spread jest jak najmniejszy. Przykładowo:  W banku Millennium ceny EUR wyglądają następująco:  Cena sprzedaży = 4,2152 zł Cena kupna = 3,9223 zł Spread wynosi więc 4,2152 – 3,9223 = 0,2929 zł   W tym samym czasie w kantorze internetowym Alior Banku ceny EUR wyglądały następująco:  Cena sprzedaży = 4,0819 zł Cena kupna = 4,0580 zł Spread wynosi więc 4,0819 – 4,0580 = 0,0239 zł   Jeśli chciałbym kupić 1000 EUR, to w Millennium zapłaciłbym za nie 4215,20 zł a w kantorze Aliora 4081,90 zł. Jeśli nie będę frajerem, to zaoszczędzę 133,30 zł. Albo mogę być na własne życzenie “wyrąbany” – tak jak nabywcy ubezpieczeń w reklamach mBanku   Różnica między ceną sprzedaży EUR w banku Millennium i kantorze Aliora wynosiła ponad 13 groszy!  Można przyjąć założenie, że korzystając z oferty kantorów internetowych kupujesz EUR około 10-13 groszy taniej niż w przypadku zakupów w dowolnym banku (wyjątkiem jest właśnie kantor internetowy Alior Banku). Możesz sobie myśleć “co to jest 10 groszy”, ale radzę Ci spojrzeć na to w inny sposób: jeśli widzisz na stacji benzynowej cenę 5,49 zł / litr, a na innej 5,39 zł / litr i jest to dokładnie to samo paliwo, to na której tankujesz? Ile oszczędzam na kredycie hipotecznym? W załączniku poniżej znajdziesz arkusz Excel, który pomoże Ci policzyć ile możesz zaoszczędzić na kredycie kupując waluty taniej zamiast drożej   Obliczenia dotyczą EUR, ale w żółtych polach arkusza możesz wstawić notowania dowolnej waluty. Po uzupełnieniu kursów i wysokości raty Twojego kredytu, uzyskasz szczegółową informację o wysokości potencjalnych oszczędności na przestrzeni roku, 30 lat i 35 lat (typowe okresy kredytowe dla kredytów hipotecznych).  Pobierz załączniki do artykułu:  Kalkulator oszczędności w kantorze internetowym – Excel 2010 Kalkulator oszczędności w kantorze internetowym – Excel 2003   W arkuszu załączam przykład kalkulacji opłacalności raty kredytu wynoszącej 677,59 EUR / m-c. Kredyt ten udzielony został przez bank Raiffeisen. Kupując walutę poza tym bankiem – w podanym przykładzie poprzez serwis kantor.aliorbank.pl – uzyskuję oszczędności w wysokości około 80 zł na pojedynczej racie (z wyliczeń wynika, że jest to dokładnie 76,23 zł). W skali roku daje to 914,75 zł oszczędności. A w skali 35 lat spłacania kredytu – nawet 32 016 zł. Jakby nie patrzeć, to tak jakbym przez blisko rok finansował spłaty rat kredytu z różnic kursowych! Słabo? I to wszystko za głupie 11 groszy różnicy w kursie.  Co jeszcze da Ci kantor internetowy? Przetestowałem różne rozwiązania kantorów internetowych i zalecana przeze mnie czołówka (według mojej subiektywnej opinii), to po kolei: kantor.aliorbank.pl (a jeśli chcesz się zarejestrować, to kliknij tutaj) – absolutny lider pod względem spreadu   I jedyny kantor online prowadzony przez bank, co pozwala mi spać spokojnie   Ma też jedną niesamowitą zaletę – wydaje standardowe karty debetowe do kont walutowych EUR, CHF i USD. Jadąc na zagraniczne wakacje z taką kartą lub płacąc nią w Internecie – nie tracisz na niekorzystnych różnicach kursowych banków. Dla mnie bomba   Dodatkowo istnieje możliwość wypłat walut z kont w oddziałach Aliora. topfx.pl – korzystny spread, wystarczająca funkcjonalność. Zero ukrytych opłat. Tu także mam konto i od czasu do czasu wymieniam waluty. Przydaje się do realizacji transakcji, w których potrzebuję natychmiastowych przelewów waluty do innego banku (są one bezpłatne). Tego nie ma w kantorze Aliora. Ale sprawdź koniecznie czy natychmiastowe przelewy z i do Twojego banku są obsługiwane. Możliwość natychmiastowych przelewów wykorzystuję tylko wtedy, gdy widzę, że kurs korzystnie “zapikował” w dół i chcę natychmiast kupić EUR. Wtedy szybko przelewam złotówki z ROR do kantoru, daję zlecenie wymiany walut i przelewam EUR na rachunek walutowy w banku. Da się to wszystko zrobić w pół godziny, ale szczerze mówiąc rzadko mam potrzebę by kupować waluty na “już”. internetowykantor.pl – jeden z pierwszych kantorów internetowych w Polsce. Ale obecnie wystarczają mi już dwa ze szczytu listy Jedną z najważniejszych, niewymienionych powyżej cech kantorów internetowych, jest możliwość ustawiania w nich zleceń transakcji według różnych kryteriów, np.  Kup mi określoną ilość EUR (albo za wszystko co mam w PLN), gdy cena spadnie poniżej 3,99 zł. Możliwe jest również ustalenie okresu ważności takiego zlecenia. Dzięki temu możemy nawet wyjechać na wakacje, a waluta i tak “się kupi” w momencie, w którym my byśmy ją kupili gdybyśmy cały czas patrzyli w ekran notowań   Kup walutę EUR konkretnego dnia – bez względu na kurs – a następnie kantor może przelać tą walutę na wskazany rachunek. Dobre rozwiązanie dla tych osób, które nie chcą optymalizować zakupów i zależy im tylko na systematycznym kupowaniu i spłacaniu raty – po prostu taniej niż poprzez ich bank. Zlecenia mogą być jednorazowe bądź cykliczne i oczywiście dotyczyć mogą zarówno transakcji zakupu, jak i sprzedaży.  Poczuj się jak Janosik   Ja nie wiem czy dobrze pamiętam opowieść o Janosiku, ale coś mi się kojarzy, że on łupił bogatych i za tą kasę imprezował z kolegami (chyba nawet to robił częściej niż darowizny na rzecz biednych). Gdy korzystam z kantorów internetowych, to za każdym razem czuję się jak taki bardziej pozytywny Janosik – nie taki co łupi, tylko taki który nie daje się złupić :) I mam nadzieję, że Ciebie również przekonałem do tego, że kantory internetowe mogą pomóc Ci zaoszczędzić pokaźne sumy, jeśli spłacasz kredyt w walucie obcej. A jeśli przekonałem Cię do tego, że warto posiadać konto, np. w kantor.aliorbank.pl, to możesz kliknąć w ten link i zarejestrować się w tym serwisie. Nie ukrywam, że jeśli to zrobisz i jednocześnie wykonasz tam jakąkolwiek transakcję, to ja zarobię 20 zł za polecenie Ci kantoru Aliora. Jednocześnie zapewniam, że Ty nic na tym nie tracisz. Nie nakłaniam Cię do tego by przejść przez mój link, ale jeśli to zrobisz, to już teraz bardzo Ci za to dziękuję   Pomożesz mi zrealizować jeden z moich celów, jakim jest udowodnienie sobie samemu, że mogę zarabiać na poleceniu tych usług, z których korzystam i jestem zadowolony – publikując jednocześnie rzetelne recenzje. I na koniec tradycyjnie mam do Ciebie prośbę o spełnienie przynajmniej jednego punktu z poniższej listy, jeśli podobał Ci się ten artykuł:  Błagam  Kliknij “Lubię to” w boxie Facebooka w prawej kolumnie bloga (gdzieś dużo, dużo wyżej niż miejsce, w którym teraz czytasz). Jeśli tego nie zrobisz, to będę dalej od celu jakim jest posiadanie 500 fanów bloga do końca 2012 roku. Jeśli jeszcze nie subsrybujesz newslettera mojego bloga, to proszę rozważ zapisanie się na niego. Jeśli wiesz, że któryś z Twoich znajomych spłaca kredyt walutowy, to koniecznie prześlij mu link do tego artykułu. Będziesz zaskoczony, jak wiele osób nie wie o tym, że może sobie obniżyć każdą ratę kredytu o kilkadziesiąt złotych. Napisz proszę w komentarzu ile Ty oszczędzasz lub możesz zaoszczędzić dzięki kantorom internetowym. Chciałbym wiedzieć, że pomagam i Twoja opinia i komentarz są dla mnie bardzo, bardzo cenne!    Pozdrawiam Cię serdecznie i życzę szybkiego i oszczędnego szykowania prezentów Podziel się:FacebookGoogleLinkedInTwitterEmail Podobne artykuły: Karty lojalnościowe – czy warto z nich korzystać? 