Oszczędzanie to gra zespołowa. Ale co zrobić jeśli Ty podjąłeś już decyzję, że warto oszczędzać i optymalizować domowe finanse, ale Twój partner/partnerka/dzieci nie podzielają Twojego entuzjazmu? Jak sobie z tym radzić i jak zachęcić ich do współpracy? Przeczytaj poniżej co proponuję zanim wylejesz “dziecko z kąpielą”   Od czasu do czasu otrzymuję od Was e-maile, w których piszecie, że niełatwo jest panować nad domowymi finansami bo… i tu zaczyna się lista powodów: “jak byłem sam to było łatwiej, a teraz mam dziewczynę…”, “oszczędzałabym, ale wszystko idzie na małe dzieci…” albo “kiedy dzieci było małe było łatwiej, a teraz to one domagają się komórki za 2500 zł…”, “ja chętnie zmieniłabym konto bankowe na zarabiające, ale mój mąż w ogóle nie chce o tym słyszeć…”. Maile nierzadko kończą się stwierdzeniem, że w takiej sytuacji nie ma sensu oszczędzać, bo to co zaoszczędzicie Wy, to Wasza rodzina przepuści.  Zgadzam się, że przeszkody, które wymieniacie istnieją i wiem, że trzeba je pokonywać. Ale obudźcie się! Nikt Wam nie obiecywał, że będzie łatwo. Zbyt często niektóre z Waszych maili odbieram jako wymówkę – nawet jeśli sobie tego nie uświadamiacie. Mam wrażenie, że niektórzy z Was tylko czekają, że pogłaszczę po główce i powiem “tak, biedny jesteś i w pełni usprawiedliwiony – w tej sytuacji nie musisz oszczędzać”. Nie usłyszycie tego ode mnie. Ale widzę, że zdecydowanie potrzebna Wam pomoc – i to nie w zarządzaniu budżetem domowym, ale  w postawieniu kilku pierwszych kroków. Potwierdzam, że bez wsparcia najbliższych, bardzo trudno jest zmienić nawyki finansowe całej rodziny. Dzisiaj chcę zasugerować Wam co możecie zrobić, aby cała rodzina potraktowała problem oszczędzania z tą samą uwagą, co Wy. Bo niewątpliwie oszczędzanie jest grą zespołową   Poniżej opisuję 7 zasad, według których powinniście rozgrywać tą grę. Zasada 1: Nie oczekuj wiele i nie zmieniaj innych na siłę Zanim jeszcze spróbujemy wpływać na zachowanie rodziny, warto najpierw siebie odpowiednio przygotować do tego zadania. Mi niestety wiele razy zdarzyło się, że niewinna rozmowa o pieniądzach, przekształcała się w konkretną sprzeczkę na temat tego kto, ile i na co pieniędzy wydaje. W ten sposób niczego się nie osiąga, a jedynie utwierdza każdą ze stron w przekonaniu, że swojego stanowiska trzeba bronić jak twierdzy. Dlatego już na samym początku warto odpowiednio nisko ustawić swój poziom oczekiwań i kompletnie wyzbyć się pragnienia wytykania błędów pozostałym domownikom. Celem jest to, aby nasz rozmówca sam doszedł do wniosku, że warto oszczędzać – nawet jeżeli jest to wbrew jego światopoglądowi. Na siłę nic nie osiągniemy. Próba wymuszenia czegokolwiek powoduje, że druga strona przyjmuje postawę obronną. Trzeba po prostu założyć, że nie damy rady zmienić innej osoby. Ona sama musi do tej zmiany dojrzeć i musi to nastąpić we właściwym dla niej tempie. Powtarzam: nie w naszym tempie, tylko w jej tempie. Twoja rola w tym procesie jest nieoceniona. Zapewniam, że jeśli zastosujesz wszystkie przedstawione w tym artykule sposoby i połączysz je w jedną całość, to osiągniesz znacznie lepszy efekt niż sporadycznie dolewając oliwy do ognia   I mówię to z doświadczenia, bo sam popełniłem ileś tam błędów (i popełniam od czasu do czasu) pomimo, że mam wyjątkowo oszczędną i rozsądną Żonę   Zasada 2: Świeć przykładem i nie poddawaj się Konfucjusz powiedział kiedyś “Powiedz mi, a zapomnę. Pokaż mi, a zapamiętam. Pozwól mi zrobić, a zrozumiem”. Zanim zaczniesz wymagać od innych, dobrze będzie jeśli sam pokażesz, że próbujesz wdrażać w życie to, do czego za chwilę będziesz ich zachęcał. Świeć przykładem   Jeśli chcesz przekonać do zbierania rachunków, to proś przy każdym o zakupie o paragon i wkładaj go do portfela. Jeśli nie otrzymasz paragonu, to wyciągaj karteczkę (lub komóreczkę) i zapisuj wydatek. Niech Twoja rodzina to widzi. Przygotuj w domu pudełko, do którego będziesz przekładać paragony przyniesione ze sklepów. Niech stoi ono w widocznym miejscu. Potraktuj to przekładanie paragonów z portfela jako jedną z pierwszych czynności, którą wykonujesz zaraz po wejściu do domu. Jeśli siadasz do spisania wydatków (np. do Excela, Microsoft Money lub Kontomierza), to rób to tak, by Twoja Rodzina widziała. Jeśli na którymś paragonie pojawia się coś niejednoznacznego możesz od razu zapytać innego domownika “Do jakiej kategorii mogę przypisać ten wydatek?”. Ale zwróć uwagę na sposób zadania tego pytania. Jeśli zapytasz “A co to za wydatek?”, to druga strona od razu może poczuć się atakowana. W podtekście od razu może pojawić się wątpliwość czy przypadkiem nie pytasz “A po co to było kupione?”. Im mniej złej krwi – tym lepiej. Pytanie o sposób skategoryzowania wydatku od razu zachęca, np. do zadania pytania “A jakie masz tam kategorie”, co pozwala Ci stopniowo angażować domowników w cały proces. Nawet jeśli nie udaje Ci się zainteresować rodziny tym co robisz, to nie poddawaj się w swoich wysiłkach. Ale jednocześnie nie zmuszaj ich do niczego! Pamiętaj, że każdy ma swoje tempo. Czytaj dalej… Zasada 3: Znaj cel oszczędzania i odpowiedzi na trudne pytania Przygotowując się do szkolenia dla PAYBACK, ponownie przeglądałem różne raporty dotyczące tematu oszczędzania Polaków. Jednym z wniosków badania przeprowadzonego w ubiegłym roku przez Meritum Bank było, że około 1/3 osób, które deklarują że oszczędzają, nie ma zdefiniowanego żadnego celu tego oszczędzania. Moja smutna refleksja jest taka: jeśli nie mamy celu, to trudno jest w sobie znaleźć motywację i długofalowo ją utrzymywać. Wiem z autopsji, że jeśli wyznaczę sobie plan (np. prowadzić najlepszy blog o oszczędzaniu w Polsce ;-)) i podzielę go na małe zadania do wykonania, to udaje mi się systematycznie zbliżać do mojego celu. Ale bez takiego planu – skazuję sam siebie na dryfowanie i działanie “od sasa do lasa”. A to przynosi dokładnie taki efekt, jaki zaplanuję… czyli w tym przypadku żaden. Z oszczędzaniem jest podobnie. I właśnie z tego powodu dobrze jest mieć przygotowanych kilka dobrych odpowiedzi na trudne pytania, które może nam zadać rodzina. I to nawet jeśli tak naprawdę nie zdefiniowaliśmy jeszcze celów oszczędzania   Chcesz dostać prosty trick, który może (ale nie musi) zadziałać? Załóżmy, że świecisz przykładem, zbierasz rachunki, siadasz do ich spisywania, a Twój mąż pyta Cię “Po jaką cholerę kochanie siedzisz i marnujesz czas?”. Co odpowiesz? Lepiej mieć dobrą odpowiedź i się nie pogrążać. Pamiętaj, że przecież zależy Ci na tym, by męża przekonać do tego co robisz, tak? Nawet jeśli nie masz jeszcze zdefiniowanego celu oszczędzania, to się tym nie przejmuj. Ja sugerowałbym iść z odpowiedzią w tym kierunku:  “Próbuję policzyć ile wydajemy, bo chciałabym żebyśmy w tym roku pojechali na jeszcze fajniejsze wakacje i wydaje mi się, że będzie nas na to stać…” – możesz jeszcze dodać w zależności od reakcji “… jeśli mi pomożecie” “Zbliżają się Twoje urodziny i w końcu chciałabym Ci sprawić naprawdę niezły prezent, ale chcę mieć pewność, że nie popłyniemy finansowo…” A jeśli macie ciężką sytuację finansową, to możesz sprzedać mniej konsumpcyjną odpowiedź, np. “Dobrze, że pytasz. Wydaje mi się, że znalazłam sposób na dodatkowe 150 zł miesięcznie, ale muszę to wszystko dobrze policzyć. To dałoby nam oddech i pozwoliło szybciej pozbyć się długu”.  Oczywiście im więcej takich potencjalnych odpowiedzi – tym lepiej. Jeśli macie inne dobre i konstruktywne odpowiedzi na pytanie “Po jaką cholerę to robisz?”, to napiszcie je proszę w komentarzach. Na pewno przydadzą się innym Czytelnikom bloga   Zasada 4: Porozmawiaj z rodziną i podziel się entuzjazmem Wyobraź sobie, że to do Ciebie przychodzi ukochana osoba i mówi Ci “Nasze życie jest do dupy. Trzeba coś zmienić”. Jak zareagujesz? Ja pewnie od razu bym się zbuntował: “Jak to “do dupy”? Czego się czepiasz? Dlaczego chcesz mnie zmieniać?”. Tego typu radykalne stwierdzenia, nawet jeśli są prawdą, mogą wywołać reakcję obronną i nie tworzą dobrej podstawy do angażowania domowników w oszczędzanie. Mówiąc w ten sposób sprzedajesz cały temat jako zło konieczne, którego nie da się uniknąć. Przykry obowiązek. Dodatkowo skoro to “nasze życie jest do dupy” już teraz, to dlaczego miałoby się polepszyć z powodu zaciśnięcia pasa? Przecież wtedy będzie jeszcze gorzej. Dzisiaj to jeszcze od czasu do czasu pozwalamy sobie na jakieś przyjemności, ale jeśli zaczniemy oszczędzać, to przecież i tego zabraknie. Od razu Ci powiem, że ja nie promuję takiego oszczędzania i cięcia kosztów. Promuję mądre oszczędzanie (napiszę o tym oddzielny artykuł), to znaczy takie, w którym oszczędności osiągamy poprzez zredukowanie niepotrzebnych wydatków i osiągamy korzyści poprzez lepsze planowanie zakupów i maksymalizację premii z nimi związanych (moneyback, rabaty, programy lojalnościowe, promocje). Ta mądrość i inteligencja finansowa, którą mam nadzieję powolutku nabywacie, pozwala mieć więcej wydając mniej. Czyż nie jest fajne bycie takim sprytnym konsumentem i oszczędzanie w ten sposób na każdym kroku? Zachęcam Was więc do odrobiny entuzjazmu  Jeśli będziecie pozytywnie nastawieni, to łatwiej będzie Wam zarazić tym entuzjazmem ukochane osoby. Nawet jeśli Wasze finanse są dalekie od zadowalających, to spróbujcie podejść do ich naprawy z pozytywnym nastawieniem, np. “Kochanie, wiem, że damy radę i mam pomysł jak możemy osiągnąć to i to. Będzie to wymagało pracy, ale bardzo zależy mi na tym byśmy te cele osiągnęli wspólnie”. Prawda, że brzmi lepiej niż “Nasze życie jest do dupy”? Usiądźcie do stołu i porozmawiajcie. Ty jako inicjator tej rozmowy musisz być optymistą. Nie możesz niczego wytykać swoim najbliższym. Musisz im powiedzieć dlaczego wdrożenie planu naprawczego jest dla Ciebie ważne. Musisz przedstawić konkrety i pokazać, że zależy Ci na wspólnym dobru a nie realizacji własnych zachcianek. Zasada 5: Dowiedz się co czują Twoi najbliżsi i szanuj ich zdanie A propos zachcianek: kolejnym ważnym aspektem gry zespołowej jest fakt różnorodności zawodników i konieczność pogodzenia ich indywidualnych ambicji w celu osiągnięcia wspólnego celu, jakim jest zwycięstwo całej drużyny. Nie liczy się tylko to czy Ty odkryjesz się ze swoimi potrzebami przed rodziną. Powinieneś zadbać o to, aby rodzina także miała szansę ujawnić swoje odczucia związane z Twoimi planami. Nie możesz stawiać ich przed “faktem dokonanym” (“oszczędzamy i tak ma być, bo tak mówię”). Lepiej będzie jeśli wytłumaczysz “To są powody, dla których jest to dla mnie ważne”, a następnie zapytasz jak oni się z tym czują, co sądzą, czy zgadzają się z Tobą, czy może mają inny punkt widzenia. Porozmawiajcie o tym, ale nie pozwól, by rozmowa przerodziła się we wzajemne docinki i wypominanie złych decyzji z przeszłości. Nie zaszkodzi nawet jeśli się zgodzisz, że nie wszystko co robiłeś kiedyś było racjonalne   Mów przede wszystkim o swoich odczuciach, ale pozytywnie. Zero wylewania żali   Zasada 6: Wspólne planowanie – nowy domowy rytuał A jeśli już uda Ci się już zainteresować rodzinę tym co robisz, to powinieneś doprowadzić do tego by żyła ona oszczędzaniem, w taki sam sposób jak Ty. Bardzo w tym może pomóc wspólne  planowanie budżetu na przyszły miesiąc. Nawet, jeśli wszystko masz już zaplanowane, to i tak znajdź czas, aby usiąść z rodziną do stołu i omówić jakie wydatki Was czekają. W ten sposób pozwolisz najbliższym realnie wpływać na plan wydatków, co spowoduje, że traktować go będą nie jak coś narzuconego, ale jako własny plan. Chyba nie muszę tłumaczyć, jak dobrze wpływa to na jego późniejszą realizację. Osiągniesz w ten sposób także dodatkowy pozytywny efekt: niedotrzymanie planu będzie wspólną porażką, a dotrzymanie planu będzie wspólnym sukcesem. Dodatkowo możecie traktować to jako swego rodzaju grę lub zabawę: weryfikując cotygodniowo wykonanie budżetu (np. po spisaniu wydatków) wspólnie możecie analizować czy trzeba trochę zaoszczędzić, by osiągnąć miesięczny cel, czy można lekko “popuścić pasa”. Przyznaję się bez bicia, że ja tego nie robię. Ale mam to niesamowite szczęście, że wszyscy u nas doskonale wiedzą, że oszczędzać trzeba i potrafią samodzielnie ograniczać własne zapędy zakupowe. Czasami mam nawet wrażenie, że lepiej trzymają koszty w ryzach niż ja. I dobrze. Takich właśnie domowników wszystkim Wam życzę   Zasada 7: Korzystaj z pomocy zewnętrznych autorytetów Jeśli pomimo wszystkich wdrożonych przez Ciebie zasad, rodzina nadal nie chce uwierzyć Ci, że warto oszczędzać, to możesz zawsze skorzystać z pomocy zewnętrznych autorytetów. Przykładowo możesz wydrukować i podsunąć mężowi czy żonie konkretny artykuł z mojego bloga “Zobacz słoneczko, sama tego nie wymyśliłam. Michał pisze, że jeśli kupowalibyśmy Euro na spłatę kredytu w kantorze internetowym, to rocznie zaoczczędzilibyśmy 900 zł. Czy możesz mi pomóc przeliczyć czy on ma rację?”. A przy okazji podsuń mu gotowego Excela pobranego z bloga i poproś by znalazł błąd. Może podziała   Takie rozwiązanie ma jeszcze jeden pozytywny aspekt. Możesz grać w klasyczną grę “dobry i zły policjant”. Ty jesteś tym dobrym, ja mogę być tym złym. Nie mam z tym żadnego problemu, o ile tylko służyć to będzie poprawieniu stanu Waszych finansów. I oczywiście ja nie jestem jedyną osobą, która pisze na temat finansów osobistych. Warto żebyście podpierali się wszystkimi materiałami, które uznacie za wiarygodne i sensowne. Polecam również lekturę książek o finansach osobistych oraz innych blogów o tej tematyce. Dalej szukasz wymówek czy zaczynasz oszczędzać? Mam nadzieję, że chociaż trochę pomogłem Ci tym artykułem i że będziesz już wiedzieć od czego i w jaki sposób zacząć popularyzowanie tematu oszczędzania u Ciebie w domu. Zastanawiałem się czy być może nie zacząłem tego artykułu zbyt ostro, ale po ponownym przeczytaniu stwierdzam, że niektórym z Was trzeba napisać wprost i “do słuchu”   Nie szukajcie wymówek – szukajcie rozwiązań. Przypomina mi się tu inny cytat – Henrego Forda “Bez względu na to czy sądzisz, że potrafisz lub że nie potrafisz – masz rację”   Pamiętajcie, że to Wy kreujecie siebie, w tym swoje nastawienie. Ja mogę Wam tylko próbować pomagać. Dziękuję Wam bardzo, że czytacie mój blog. Uczyńcie mi proszę tą radość i skomentujcie czy podoba Wam się ten artykuł oraz jakie inne sposoby można zastosować, aby angażować bliskich. Jeśli uznacie, że komuś może się przydać ten artykuł, to podzielcie się nim na Facebooku lub e-mailowo. Ikonki do tego znajdziecie tuż pod artykułem   I koniecznie zachęcam Cię do zapisania się na mój newsletter. W formie podziękowania otrzymasz bezpłatnie 22 kalkulatory Excel, które pomogą policzyć Ci koszty mediów, obliczyć raty kredytów, policzyć Twoją wartość netto, sprawdzić opłacalność kantorów internetowych, poznać sposoby kategoryzacji wydatków i wiele innych! Gotowi na spisywanie wydatków? No to zachęcam do lektury cyklu “Zaplanuj budżet domowy”   A przy okazji przypominam, że jeszcze tylko dzisiaj, do 20:00 możecie jeszcze wziąć udział w minikonkursie związanym z PAYBACK. Szczegółowe informacje w tym artykule. Obrazek u góry artykułu dzięki uprzejmości rachel_pics Podziel się:FacebookGoogleLinkedInTwitterEmail Podobne artykuły: Budżet domowy – czyli jak zacząć oszczędzanie pieniędzy Raport Michała: Grudzień 2012 – Kwiecień 2013 Zarabianie na kontach w roku 2013 – które banki dadzą Ci premię? 6 książek o finansach, które musisz przeczytać… i kilkanaście które możesz :) Zapowiedź szkolenia “Mądre oszczędzanie…” i minikonkurs dla Czytelników 