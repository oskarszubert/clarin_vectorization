Darmowe przejazdy komunikacją miejską, ulgi podatkowe, wiele tabliczek czekolady, apteka i lekarz bez stania w kolejce, wolny dzień w pracy – to wszystko (i nie tylko!) otrzymasz jako rekompensatę za regularne oddawanie krwi. Wartość korzyści = nawet kilka tysięcy złotych rocznie (w zależności od tego ile zarabiasz). Potraktuj ten tekst jako prowokację z mojej strony. Jeśli dotychczas byłeś “na granicy” – chodziło Ci po głowie honorowe oddawanie krwi, ale nie mogłeś znaleźć wystarczającej motywacji żeby ruszyć cztery litery, to może jako Czytelnika mojego bloga przekonają Cię argumenty natury materialnej. I nie daj sobie wmówić, że to coś złego lub że jesteś gorszy, bo “lecisz na kasę”. Na całym świecie funkcjonuje system zachęt dla osób, które decydują się oddać swoją krew. W niektórych krajach dobrze się za to płaci. Koniec końców liczy się tylko to, czy banki krwi mają jej wystarczającą ilość na niesienie pomocy potrzebującym.  Dobroczynność ma wiele twarzy Zanim przejdę do szczegółów, to chcę bardzo mocno podziękować Magdzie oraz Krzysztofowi, którzy zainspirowali mnie do napisania tego wpisu. Obydwoje oddają krew. Zresztą nie są jedynymi Czytelnikami bloga, którzy to robią. Potraktujcie proszę ten artykuł jako formę mojego podziękowania za to co robicie   I bardzo dziękuje Ci Magdo za pomoc w przygotowaniu tego artykułu.  Dla jasności: ja nie jestem dawcą krwi. Chodzi mi to od czasu do czasu po głowie, ale mam jeden “feler” – zdarza mi się mdleć na zwykłym pobieraniu. Generalnie zawsze było to dla mnie (i nadal jest) dosyć traumatyczne przeżycie. Ale dzięki Magdzie znowu się zastanawiam. Może metoda “na płytki” (niżej przeczytasz o co chodzi) będzie dla mnie mniej problematyczna? Muszę się mentalnie przygotować   Ale jak się nad tym zastanawiałem przez weekend, to doszedłem do wniosku, że krwiodawstwo jest jednym z najlepszych i najtańszych sposobów dzielenia się z innymi. Nie muszę otwierać portfela i wyciągać moich pieniędzy, a wartość mojej krwi może być bezcenna. Dotyczy to w szczególności rzadkich grup krwi, np. AB Rh-. W Polsce tylko 1 na 100 osób ma taką grupę krwi. Przywileje honorowego dawcy krwi Większość “krewniaków” oddaje krew dla własnej satysfakcji oraz chęci niesienia pomocy innym. I prawda jest taka, że rzadko kiedy korzystają oni ze wszystkich przysługujących im przywilejów. A tych jest naprawdę niemało. Wymieniam po kolei wszystkie z nich: 8 tabliczek czekolady – to najbardziej znany “bonus” za oddanie krwi. Każdy dawca opuszczając punkt poboru krwi otrzymuje posiłek regeneracyjny o wartości kalorycznej 4 500 kcal. Wolny dzień w pracy, uczelni, szkole – na prośbę dawcy wystawiane jest zaświadczenie usprawiedliwiające nieobecność, czyli można mieć dodatkowe dni wolne w roku ;-). Honorowemu Dawcy Krwi, zgodnie z art. 9 ustawy o publicznej służbie krwi przysługuje zwolnienie od pracy w dniu oddania krwi i na czas okresowego badania lekarskiego z zachowaniem prawa do wynagrodzenia. Zwrot kosztów poniesionych na przejazd do najbliższego Punktu Krwiodawstwa. Zaświadczenie potwierdzające objętość oddanej krwi - w przypadku, gdy oddaje się krew na rzecz konkretnego pacjenta. Legitymacja HDK (Honorowego Dawcy Krwi) – do niej zbiera się wpisy dotyczące ilości oddanej krwi. Kopia wyników badań. Ulga podatkowa – szczegóły opisuję poniżej. KREWKARTA – po dwukrotnym oddaniu krwi w RCKiK (Regionalne Centrum Krwiodawstwa i Krwiolecznictwa), czyli przy okazji trzeciej wizyty, na życzenie krwiodawcy istnieje możliwość nieodpłatnego uzyskania „KREWKARTY” – dokumentu potwierdzającego grupę krwi, który w razie wypadku znacząco skraca  czas potrzebny na ustalenie grupy krwi koniecznej do podania. Rabaty w sklepach internetowych i punktach usługowych – aktywni dawcy krwi mogą liczyć na różne rabaty. Warto się o nie osobiście dowiadywać. Ja słyszałem o tańszym korzystaniu z niektórych basenów i siłowni. Fani turystyki górskiej mogą skorzystać z rabatów udzielanych przez partnerów akcji “Dawcom w Darze”. Od czasu do czasu także wejściówki na koncerty itp.  Zasłużeni krwiodawcy mają jeszcze więcej Osobom, które zdobędą status Zasłużonych Honorowych Dawców Krwi przysługują także dodatkowe przywileje:  Zniżka na leki znajdujące się na liście leków refundowanych oraz bezpłatny przydział leków krwiotwórczych (według listy ogłaszanej w Rozporządzeniu Ministra Zdrowia). Magda zeznaje, że coraz mniej jest takich leków, ale warto się o to dopominać przy wypisywaniu recept. Można mieć w ten sposób, np. tańsze żelazo. Obsługa bez kolejki w aptekach i u lekarzy – uprawnienia do korzystania poza kolejnością ze świadczeń podstawowej opieki zdrowotnej oraz usług farmaceutycznych udzielanych w aptekach. Magda przyznaje się, że nosi w portfelu wyciąg z ustawy, bo w niektórych miejscach nie chcą tego uznawać, np. w przychodniach.  Status Zasłużonego HDK uzyskuje się, jeśli jako mężczyzna odda się co najmniej 6 litrów krwi, a jako kobieta – co najmniej 5 litrów. Dodatkowe informacje o statusie Zasłużonego HDK można uzyskać tutaj. Ale najlepszą korzyść zostawiłem sobie na koniec   W wielu miastach zasłużeni krwiodawcy mogą bezpłatnie korzystać z komunikacji miejskiej. To jest bonus, który ma bardzo realną wartość – przynajmniej w Warszawie. Trzeba jednak od razu powiedzieć, że wymagania “zapracowania” na taki przywilej, są dosyć wysokie. Warszawiak, który nigdy nie oddawał krwi i chciałby zasłużyć sobie na bezpłatne korzystanie z komunikacji miejskiej, potrzebuje minimum 3-ech lat regularnego oddawania krwi. Tu warto dodać, że wymagania kwalifikacyjne różnią się w zależności od miasta i od płci krwiodawcy. Obszerną listę wymogów dla różnych miast znajdziecie tutaj. Poniżej zamieszczam informację o najważniejszych miastach:  W Warszawie, Poznaniu, Krakowie, Wrocławiu i Gdańsku wymagania są identyczne: Mężczyźni muszą oddać co najmniej 18 litrów krwi Kobiety muszą oddać co najmniej 15 litrów krwi   W Łodzi trzeba oddać co najmniej 22 litry krwi W Ciechanowie – rekord – co najmniej 30 litrów krwi  Liczy się oddanie krwi lub odpowiadającej tej objętości ilości innych jej składników – na podstawie odpowiedniego wpisu w legitymacji Honorowego Dawcy Krwi poświadczonego pieczątką Regionalnego Centrum Krwiodawstwa i Krwiolecznictwa w Warszawie lub Oddziału Terenowego. Wraz z dowodem tożsamości ze zdjęciem takiemu HDK przysługuje bezpłatny przejazd środkami komunikacji miejskiej. Magda mi napisała, że jeździła już tak w Warszawie, Szczecinie, Wrocławiu i Poznaniu. Ulga podatkowa dla HDK Z dniem 1 stycznia 2007 r. Honorowym Dawcom przywrócono możliwość odliczenia darowizny w formie ekwiwalentu pieniężnego za oddaną krew od podstawy do opodatkowania. Z możliwości tej korzysta jednak bardzo mała część krwiodawców. Dokopałem się do danych za 2011 r., z których wynikało, że zaledwie ok. 100 tys. osób ze 625 tys. krwiodawców, pobrało stosowne zaświadczenia. Aby odliczyć ulgę należy pobrać (od 1 stycznia kolejnego roku) zaświadczenie o ilości oddanej przez cały rok krwi. 1 litr krwi stanowi ekwiwalent 130 zł darowizny. Cokolwiek oddasz: krew, osocze czy płytki – liczysz ilość litrów * 130 zł. Rocznie można więc uzyskać nawet 780 zł odliczenia od dochodu. Możemy odliczyć tą kwotę tak jak byśmy przekazali darowiznę, jednak nie więcej niż kwotę stanowiącą 6% dochodu. W przypadku dokonania więcej niż jednej darowizny (chodzi tu o darowizny na rzecz organizacji pożytku publicznego, kultu religijnego i na cele krwiodawstwa), łączna kwota odliczeń z powyższych tytułów nie może przekroczyć w roku podatkowym kwoty stanowiącej 6% dochodu podatnika (w przypadku ryczałtowców – 6% przychodu).  Sposoby oddawania krwi Na koniec, poza danymi finansowymi, napiszę w jaki sposób można obecnie oddawać krew, w jakiej ilości i jak często można to robić. Istnieją 3 sposoby: Metoda konwencjonalna, czyli krew pełna – dawca oddaje krew pełną w ilości 450 ml w czasie od 5 do 8 minut.  Krew pełna może być pobrana nie częściej niż 6 razy od mężczyzny i 4 razy od kobiety w ciągu roku. Przerwa po oddaniu krwi wynosi co najmniej 8 tygodni. Mężczyźni oddają co 2 m-ce, kobiety co 3 m-ce. Wpis w książeczce HDK – 500 ml 450 ml (niektórzy krwiodawcy pisali mi, że wpis w książeczce to 500 ml, ale inni piszą w komentarzach, że jednak wpisywana jest rzeczywista objętość oddanej krwi). Metoda plazmaferezy automatycznej, czyli osocze – dawca oddaje tylko osocze (plazmę) w ilości 600 ml w czasie ok. 30-40 minut. Osocza metodą automatycznej plazmaferezy można pobrać nie więcej niż 25 litrów w roku. Przerwa po oddaniu osocza wynosi co najmniej 2 tygodnie. Wpis w książeczce HDK – 500 ml.   Metoda trombaferezy i leukaferezy, czyli płytki krwi – dawca oddaje tylko wybrane elementy komórkowe krwi: płytki w ilości 250 ml w czasie ok. 60 min.; krwinki białe w ilości 250-500 ml w czasie od 2 do 3 godz.  Zabiegi można wykonać do 12 razy w ciągu roku, a przerwa między nimi wynosi co najmniej 4 tygodnie. Płytki krwi są najcenniejsze, bo robi się z nich leki dla chorych na białaczkę, podaje bezpośrednio dzieciom po chemioterapii, ciężkich oparzeniach itd. Jednorazowe pobranie 250 ml, a wpis w książeczkę HDK to 500 ml. Oddaje się je najdłużej, bo siedzimy na maszynie filtrującej. Maszyny filtrujące są 2 typów:  Nowsze: pobranie i oddanie odfiltrowanej krwi ze środkiem przeciwzakrzepowym odbywa się na jednej ręce, a więc jedno wkłucie. Magda pieszczotliwie nazywa je “jednorękim bandytą” Starsze: podłączają do obu rąk. Z jednej jest pobranie, do drugiej wraca krew odfiltrowana.   Czas około 1 godziny. Maszyna oblicza czas każdorazowo w zależności od wagi i wzrostu oddającego. W przypadku dużych mężczyzn potrafi to zająć tylko 40 minut. Ale, w przypadku  szczupłej kobiety mającej 170 cm wzrostu – wychodzi około godziny.    Ile możesz zarobić na swojej pomocy? Nie byłbym sobą, gdybym nie przeliczył wartości dodatkowych korzyści, które można osiągnąć dzięki dobroczynności Załóżmy, że oddajemy krew wyłącznie metodą płytkową z maksymalną dopuszczalną częstotliwością, czyli nie częściej niż 4 tygodnie. Rocznie oddamy w ten sposób krew 12 razy. Da nam to w ciągu roku 6 litrów wpisów do książeczki krwiodawcy. Wystarczą 3 lata regularnego oddawania krwi, aby zapracować na bezpłatną komunikację miejską w Warszawie. Załóżmy, że mamy to już za sobą. Jaki jest nasz roczny “pakiet korzyści”? Policzę tylko te bonusy, które mają łatwą do przeliczenia wartość:  Wartość otrzymanej czekolady: 2 zł * 8 sztuk * 12 razy = 192 zł / rocznie Wartość bezpłatnej komunikacji miejskiej w Warszawie: w przypadku imiennego biletu 90-dniowego na jedną strefę (czyli najtańszy bilet) dorosły krwiodawca oszczędza 250 zł * 4 = 1000 zł / rocznie. Przy czym ceny biletów stale rosną! Wartość dodatkowego “urlopu”, to 12 dni wolnych od pracy. Jeśli chcesz policzyć ile są one warte, to weź swoją miesięczną pensję, podziel ją przez 20 (tyle średnio dni pracujemy w miesiącu) i pomnóż przez 12. Wyjdzie Ci kwota będąca ekwiwalentem rocznym nieprzepracowanych dni   Przykładowo: jeśli miesięcznie zarabiasz 3000 zł na rękę, to tak jakby Ci sprezentowano 1800 zł Oczywiście nie jest to prawdziwy urlop (bo jednak musisz pojechać do stacji RCKiK), ale pomyśl, że wolny czas możesz przeznaczyć na rozwijanie swojej pracy na boku, np. jednego z ponad 30-tu sposobów na pracę dodatkową, które przedstawiałem w moim podcast’cie. Wartość ulgi podatkowej: oddając 6 litrów * 130 zł = 780 zł w komentarzach zwrócono mi uwagę, że pomimo wpisu w książecze 6 litrów, do celów podatkowych liczy się rzeczywiście oddana objętość krwi, czyli w tym przypadku 3 litry, a więc w tym przypadku 3 * 130 zł = 390 zł do odliczenia od dochodu. Jeśli mieścisz się w najniższym progu podatkowym (18%), to z tego tytułu zaoszczędzisz na podatku 140,40 zł 70,20 zł / rocznie. Dodatkowe rabaty i zniżki o realnej wartości, które można uzyskać korzystając z akcji “Dawcom w Darze”  Jest o co walczyć. Jeśli zarabiasz 3000 zł netto / m-c, to korzystając z kluczowych przywilejów “wyciśniesz” rocznie ekwiwalent 3062,20 zł! To tak jakbyś dostał 13-tkę   Skąd czerpać dodatkową wiedzę? Nie było moim celem wyczerpanie tematu honorowego oddawani krwi. Nie poruszyłem wielu wątków, które mogą chodzić Ci po głowie. Zależało mi przede wszystkim na przekonaniu Cię, że Twoja pomoc może mieć dla Ciebie także wymiar finansowy. Jeśli już oddajesz krew, to warto żebyś znał wszystkie swoje przywileje. Oszczędzać można na wiele sposobów. A jeśli jeszcze nie zaliczasz się do “krewniaków”, to dodatkowe informacje znajdziesz na tych stronach:  RCKiK Warszawa – Zasady kwalifikowania kandydatów na dawców  Lista ulg w opłatach za komunikację w różnych miastach Stowarzyszenie Krwiodawcy.info Akcja “Krewniacy” OddajKrew.pl Tips Tricks – czyli porady praktyka Magda, z którą przeprowadziłem długą korespondencję, oddaje krew od 2000 roku i jest już Zasłużonym Honorowym Dawcą Krwi. Poniżej w formie pytań laika i odpowiedzi praktyka zamieszczam najciekawsze fragmenty naszej rozmowy. Michał: Co trzeba zrobić jeśli się już przekroczy barierę 15 lub 18 litrów uprawniających do bezpłatnego korzystania z komunikacji miejskiej w Warszawie? Magda: Jak już ma się oddane 15 lub 18 l krwi trzeba pojechać do PCK, Oddział Honorowych Dawców Krwi aby wydali książeczkę Zasłużony Honorowy Dawca Krwi. Później jeździmy z tą książeczkę, książeczkę, w której mamy pieczątki i sumę oddanej krwi z RCKiK oraz dowodem osobistym lub innym dokumentem ze zdjęciem. W Warszawie ponoć można jeszcze wyrobić bezpłatną kartę miejską, która będzie nam otwierać bramki w metrze. Słyszałem, że przy oddawaniu pełnej krwi jest taki efekt, że organizm przyzwyczaja się do jej produkcji (jeśli regularnie oddajesz jako facet co 2 miesiące) i jeśli ktoś chciałby przestać oddawać, to musi to robić stopniowo (zmniejszać w kolejnych pobraniach ilość pobieranej krwi). Czy według swojej wiedzy możesz to potwierdzić, czy to jakieś “ludowe opowieści”? To jest jeden z mitów dość powszechny wśród tych, którzy nie oddają, bo się boją, bo gdzieś, kiedyś podobną historię usłyszeli. Nie nazwę tego nawet “ludową opowieścią”, bo w tych spotyka się wiele mądrości. Każdy lekarz na badaniu wstępnym i Panie z pobieralni powiedzą, że to mit. Już na biologii w podstawówce uczą, że organizm ludzki wytwarza tylko tyle krwi ile potrzebuje dla swojej wagi i wzrostu. Osoby poniżej 150 cm i wagi poniżej 50 kg nie mogą oddawać krwi, choćby miały “końskie zdrowie”. Nie i już. Swoją drogą uważam to za śmieszne, ale nie znam szczegółów tego ustalenia, za to przede mną padali i “mięśniacy” po oddaniu, np 100 ml. Każdy organizm reaguje inaczej. Faktem jest, że jest coś takiego jak nadprodukcja krwi w organizmie, ale… to może być objaw problemów z nieleczonym nadciśnieniem lub czerwienica. Przeciwieństwo białaczki. I jest to choroba nie związana w jakikolwiek sposób z oddawaniem krwi honorowo. A no i powiedz mi jeszcze: Czy kobiety mają nadprodukcję krwi, skoro oddają ją regularnie co miesiąc aż do menopauzy?   Czy każdy może oddawać krew?  Jest wykaz przeciwwskazań do oddawania krwi. Wypełniasz ankietę, świadomie podając stan swojego zdrowia. Jesteś badany raz próbką krwi, dwa przez lekarza, jak już są wyniki z próbek. Każde najmniejsze przeziębienie, czy zapalenie wyjdzie na tychże badaniach. U mnie raz nawet “wyszła” choroba jeszcze przed objawami fizycznymi. I nie przyjmą, jeśli cokolwiek jest nie tak.  Czy można otrzymywać bezpośrednio wynagrodzenie za oddawanie krwi? Krew można oddawać również za kasę bezpośrednio (a przynajmniej można było jakiś czas temu). Rejestrując się określasz czy honorowo, czy za kasę. Ale wtedy nie masz prawa do odliczeń od dochodu. Jak wylądujesz w szpitalu, a znajdą adnotację, że oddawało się krew płatnie, to dla Twoich potrzeb będzie trzeba szukać kogoś, kto odda ją dla Ciebie. Nie wiem jak jest teraz, ale parę lat temu to tak działało. No i nie ma legitymacji HDK, czy ZHDK.  A czy trzeba się jakoś specjalnie odżywiać przed oddaniem krwi i po? Po oddaniu należy spożywać więcej potraw zawierających żelazo. W dniu oddania dieta lekka, bez wysiłku fizycznego. Kobiety nie oddają krwi w czasie miesiączki. Nie polecam oddawania w upały, chyba, że naprawdę wcześnie rano. Punkty czynne są zwykle od 7 rano. Ja przez tydzień piłam sok z buraków i sok pomidorowy. Zdrowy tryb życia, czyli aktywność i zdrowe jedzenie i nie ma czegoś takiego jak wspomniana wcześniej “mitologia”. Powiedz, czy Ty oddajesz krew pełną czy płytki? Jaka jest różnica? Ja wolę oddawać płytki. Po oddaniu krwi pełnej czułam się ociężała, jakaś taka bardziej zmęczona i latem raz na chwilę “odleciałam”. Nie do końca – bo wiedziałam co się dzieje, ale nic nie słyszałam i nie widziałam, a ponoć blada byłam jak trupek. Przy oddawaniu osocza czy płytek nie odczuwam wcale, że cokolwiek ze mnie ubyło. Oddanie krwi pełnej to znaczne obciążenie organizmu w dniu oddania. Starałam się ten cudny moment przesypiać nieco w ciągu dnia, bo po drzemce czułam się lepiej. Róbmy dobro   Mam wielką nadzieję, że ten artykuł będzie dla Was motywujący. Jeśli po jego lekturze zdecydujesz się po raz pierwszy oddać honorowo krew, to koniecznie napisz mi o tym w komentarzu. A jeśli już oddajesz krew, to naprawdę nie zaszkodzi jeśli się tym pochwalisz. Prześlij także proszę ten artykuł dalej – do swoich znajomych. Jeśli jakiś ważny benefit przeoczyłem lub będziecie mieć dodatkowe uwagi, to także zachęcam do komentowania. I na koniec dziękuję za przeczytanie tego wpisu i gratuluję wszystkim tym “krewniakom”, którzy ujawnili się po moim pytaniu zadanym na Facebooku: Adi, Magda, Kasia z mężem, Krzysztof, Tomasz, Adam, Szymon, Wojtek, Piotr, Grzegorz i Ola – gratuluję!   Podziel się:FacebookGoogleLinkedInTwitterEmail Podobne artykuły: Karty lojalnościowe – czy warto z nich korzystać? Czy warto nadpłacać kredyt hipoteczny? – analiza i Excel 