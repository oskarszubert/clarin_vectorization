Dzięki intensywnemu korzystaniu z programu lojalnościowego PAYBACK zaoszczędziłem już w tym roku 154 zł. I mam zebrane punkty na dodatkowy kupon za 100 zł na zakupy w Realu oraz 4 bilety do Multikina (wartość ok. 180 zł). Łącznie dzięki PAYBACK jestem do przodu około 400 zł. Jednocześnie nie musiałem się nad tym napracować – po prostu pokazujemy kartę PAYBACK podczas zakupów w hipermarketach, na stacjach benzynowych oraz podajemy jej numer przy zakupach na Allegro i w innych punkach sprzedaży uczestniczących w tym programie. Warto! Jeszcze większe korzyści osiągam w programie LOT Miles   More. Zgromadzone punkty pozwoliły mi już zaoszczędzić ponad 9000 zł na biletach lotniczych. W tym artykule opowiem Ci nie tylko jak zbierać punkty, ale także jak można zamienić je na gotówkę. Opowiadam także jak w kreatywny sposób zwiększać szybkość gromadzenia punktów w różnych programach lojalnościowych.  Kupony i karty lojalnościowe Oglądam od czasu do czasu programy na Discovery, w których amerykańskie gospodynie domowe szykują się na zakupy w hipermarketach kompletując kupony rabatowe. Planują, jakie produkty muszą kupić i w jakiej ilości by zmaksymalizować korzyści. Następnie jadą do sklepu, spędzają kilka godzin wkładając do koszyków produkty warte cennikowo, np. 4000 USD, a po podejściu do kasy i realizacji kuponów płacą za te produkty, np. 17 USD. To się nazywa kreatywne oszczędzanie   Oglądając takie programy w TV czuć atmosferę rywalizacji – uda się czy nie uda   Szczerze mówiąc chciałbym kiedyś w USA – raju systemów kuponowych – sam zaplanować i przeprowadzić taką “akcję”. Najlepsze jest to, że te gospodynie domowe wcale nie potrzebują tak dużej liczby produktów, ale dzięki nim ich lokalna społeczność (sąsiedzi, osoby potrzebujące wsparcia) może za darmo bądź półdarmo zostać zaopatrzona w potrzebne im produkty. W Polsce nie mamy co prawda tak spektakularnych możliwości, ale udział w niektórych programach lojalnościowych może być bardzo opłacalny. Jeszcze kilka lat temu programy lojalnościowe różnych firm (koncerny paliwowe, sieci sprzedaży) umożliwiały nam zbieranie punktów, które mogły być wymieniane na nagrody z katalogu (raczej mniej niż bardziej potrzebne) i to zazwyczaj za dodatkową dopłatą. Przyznam się, że z mojej perspektywy programy te wyglądały podejrzanie: nie dość, że wykazywałem się lojalnością tankując, np. na stacji tylko jednej marki, to gdy przyszło do realizacji punktów, to połowę ceny produktu-nagrody musiałem opłacić gotówką. Niekiedy, po pobieżnym sprawdzeniu Internetu okazywało się, że ten produkt-nagrodę mogę w zasadzie w podobnej cenie kupić gdzie indziej, bez konieczności zbierania punktów. Oczywiście nieco koloryzuję, ale faktem jest, że kilka takich weryfikacji pozbawiło mnie chęci jakiegokolwiek wymieniania punktów na nagrody. Lojalność miała jednak swoje dobre strony: liczba punktów na moich kilku kartach wzrastała (Shell, BP, Statoil itp.), a dodatkowo sporadycznie załapywałem się na jakieś przypadkowe promocje, np. do dzisiaj posiadam kubki ze stacji benzynowych Aral   Pierwsze korzyści z programów lojalnościowych W miarę upływu czasu i zaostrzającej się walki o klienta, także programy lojalnościowe zaczęły ewoluować. Pierwszą, wymierną z mojego punktu widzenia korzyścią, była możliwość uzyskania rabatu w zamian za punkty zebrane na karcie lojalnościowej. Przykładowe rabaty, które systematycznie wykorzystywałem, to zniżki na cenie paliwa, np. 10-15 groszy na litrze. Często na takie zniżki mogą liczyć uczestnicy programu Shell Smart. Kolejnym etapem zaawansowania operatorów programów lojalnościowych były oferty wiązane. Z mojej perspektywy (na pewno ograniczonej) do dzisiaj przoduje w tym Shell. Przykładowo: tankując ponad 30 litrów otrzymuje się kupon rabatowy o wartości 15 zł do marketu Lidl, do wykorzystania przy zakupach powyżej 100 zł. W drugą stronę też to działa. Wykonując zakupy w Lidlu, otrzymuje się kupon upoważniający do zniżki w Shellu: 10 groszy na litrze po zatankowaniu minimum 20 litrów. Piszę z pamięci więc mogę się mylić co do liczb. Nie chodzi mi tu o dokładne kwoty, ale o zademonstrowanie mechanizmu. Oczywiście tankując w Shellu i płacąc wykorzystując rabat z Lidla, warto przy okazji:  Pokazać kartę lojalnościową Shell Smart żeby naliczono nam punkty za tankowanie. Przydadzą się w przyszłości   Zapłacić kartą płatniczą Meritum Bank, gdzie uzyskujemy 4% zwrotu za zakupy paliwa na dowolnej stacji paliwowej w Polsce.  Przeanalizujmy przykładowo moje tankowanie “do pełna” z 14 lipca tego roku na stacji Shell w Chojnicach (przykład jak zwykle u mnie autentyczny):  Zatankowałem za 327,38 zł dokładnie 59,96 litrów oleju napędowego Cena, która widniała na dystrybutorze wynosiła tego dnia 5,47 zł / litr Zrealizowałem przy płatności kupon z Lidla obniżając cenę o 10 groszy na każdym litrze Dodatkowo uzyskałem 4% zwrotu od Meritum Bank, czyli 4% * 327,38 zł / 59,96 litrów = ok. 22 grosze na litrze Czyli efektywnie paliwo kosztowało mnie nie 5,47 zł / litr a jedynie 5,15 zł / litr   A do tego jeszcze otrzymałem na stacji… kupon rabatowy do Lidla na 15 zł przy zakupach za 100 zł. Już ten kupon zrealizowałem :), ale gdybym chciał uznać, że ten bonus także odliczam od ceny paliwa… to okazałoby się, że cena pojedynczego litra spadła mi o kolejne 25 groszy (15 zł / 59,96 litrów). Czyli za litr zapłaciłem nie 5,47 zł a jedynie 4,90 zł. Sam nie pamiętam kiedy ostatnio na dystrybutorze ropy widziałem cenę poniżej 5 zł :)… no dobra… oszukuję… sprawdziłem moje zestawienia i ostatni raz taką cenę widziałem na stacji tankując rok temu – 5 lipca 2011 r. Efektywna oszczędność wyniosła więc 57 groszy na litrze, co daje kwotę 34,18 zł na całym tankowaniu. I to przy nie-robieniu absolutnie niczego specjalnego z mojej strony    Bank daje przeloty za darmo Inną formą automatycznego kolekcjonowania punktów w programach lojalnościowych jest korzystanie z kart kredytowych, które jednocześnie są kartami lojalnościowymi. Dawno, dawno temu, gdy pracowałem jako dziennikarz, miałem okazję dużo podróżować po Europie (i nie tylko) na przeróżne konferencje prasowe, seminaria i spotkania. Przystąpiłem wtedy do programu LOT Voyager (już go nie ma – obecnie jest to program Miles   More – wspólny z Lufthansą) oraz programów kilku innych linii lotniczych. Każda wylatana mila dodawała punkty (tzw. mile) w lotniczych programach lojalnościowych. Jeśli uzbierało się kilkadziesiąt tysięcy takich mil, to można było wymienić je na bezpłatny bilet lotniczy w jedną lub obie strony w Europie. Wtedy mile zbierałem bardzo szybko (głównie w programie LOTu), ale karta lojalnościowa miała szereg ograniczeń, m.in. wymagane było, aby zgromadzone mile wykorzystać w ciągu trzech lat od ich zdobycia. W innym przypadku – przepadały. Przyznaję, że bolał mnie ten brak elastyczności. W zasadzie zanim zdążyłem uzbierać mile na dwa bilety lotnicze (no przecież sam nie będę latał na romantyczne weekendy), to mile zaczynały przepadać. Kiedyś bilety lotnicze były naprawdę drogie, więc uzbieranie mil wymienianych na przelot dawało konkretne oszczędności, np. około 1500-2500 zł na bilecie w obie strony. W obecnej pracy nie mam wielu powodów do latania samolotami, więc nie miałem jak kolekcjonować mil. Z pomocą przyszła mi karta kredytowa Citibank LOT. Gdy tylko się pojawiła na rynku, natychmiast wymieniłem moją dotychczasową Citi na nową. Co dzięki temu zyskałem?  Jeśli masz kartę Citibank LOT, to zdobyte mile nigdy nie tracą ważności – więc można je spokojnie zbierać tak długo, aż uzyskamy możliwość ich wymiany na bilety dla całej rodziny (a jest nas teraz czworo). Raz udało nam się już polecieć w czwórkę do Disneylandu. Oszczędność na biletach lotniczych = bezcenna uczucie   Za każde 5 zł wydane kartą otrzymuję jedną milę w programie Miles   More – dzięki temu zdobywam mile nie latając samolotami   I co więcej – zdobywam je automatycznie. Po prostu płacę kartą za zakupy. Co miesiąc udaje mi się zdobywać w ten sposób kilkaset mil (na lipcowym wyciągu z karty naliczono mi ich 985). Dodatkowo gdybym kupował bilety LOT płacąc kartą Citibank, to otrzymuję rabat w wysokości 3% od ceny zakupionych biletów.  Ile mil trzeba mieć żeby wymienić je na bezpłatny bilet w programie Miles   More? Podaję Wam aktualne dane dla klasy ekonomicznej w obie strony:  Przelot w Europie = 30 000 mil, ale przy zamówieniu biletów typu Fly Smart (maksymalnie na 2 tygodnie przed wylotem) można je mieć już za 15 000 mil Przelot do Ameryki Północnej = 60 000 mil Przelot na Hawaje   = 100 000 mil, ale ten bilet nie do końca się opłaca Bilet “Round the World” umożliwiający odbycie podróży dookoła świata = 180 000 mil  Nasz stan konta na chwilę obecną, to 61 241 mil, co oznacza, że uzbieraliśmy już na cztery bilety Fly Smart w Europie – akurat dla Żony, dla mnie i dzieci. Pora pomyśleć gdzie polecimy   i kiedy.  PAYBACK – program programów lojalnościowych Prawdziwą rewolucję w moim uczestnictwie w programach lojalnościowych, oraz korzystaniu z benefitów, jakie one dają, przyniósł program PAYBACK. Jego podstawową zaletą jest to, że posiadając jedną kartę, mogę zbierać punkty za zakupy dokonywane w wielu firmach: od dużych podmiotów (Allegro, BP, Empik, Orange, Real, Home.pl, Multikino, Orbis, Smyk) aż po wielu mniejszych partnerów – głównie sklepów internetowych (grubo ponad 100). Daje to gigantyczny potencjał na zbieranie punktów. Można je także zbierać rodzinnie na jedno konto PAYBACK posługując się powiązanymi kartami, można także transferować punkty między różnymi kontami PAYBACK itp. Drugą, nie mniej ważną korzyścią z uczestnictwa w programie PAYBACK, jest możliwość wymiany punktów na nagrody i usługi praktycznie we wszystkich firm uczestniczących w tym programie. I mamy w tym pełną elastyczność. Mam już także sposoby jak wymieniać punkty PAYBACK na gotówkę :), ale o tym za chwilę… Zanim zaczniecie kombinować, jak wydać punkty PAYBACK, to warto zrozumieć, w jaki sposób przeliczane są one na nagrody. Generalnie za 1 punkt PAYBACK otrzymamy produkt o wartości 1 grosza. Czyli żeby sfinansować bilet do Multikina za 23 zł, musimy poświęcić 2300 punktów. Nagroda za 100 zł = 10 000 punktów. No więc jak z programu PAYBACK wyciągnąć gotówkę? Trzeba być kreatywnym. Pisałem już o tym w artykule “Emerytura przed 50-tką”, ale tutaj podam jeszcze raz kilka sposobów:  Idziesz do kina ze znajomymi. Zaproponuj, że Ty zarezerwujesz i kupisz bilety a oni oddadzą Ci gotówkę. No i kupujesz… za punkty PAYBACK, a od znajomych otrzymujesz gotówkę. Proponujesz rodzinie zakup kuponów rabatowych do Reala. Widziałem już w sklepach Real specjalne stanowiska, w których można samodzielnie wydrukować taki kupon rabatowy na zakupy (o różnej wartości) wymieniając na niego uzbierane punkty z konta PAYBACK. Żeby rodzina chciała od Ciebie taki kupon odkupić, to zaproponuj im, że też zarobią. Wymień 10 000 punktów na kupon rabatowy o wartości 100 zł, a następnie odsprzedaj ten kupon cioci, np. za 90 zł. Ciocia zaoszczędzi 10 zł i będzie zadowolona, a Ty dostaniesz do ręki 90 zł   Jeśli masz inne pomysły na konwertowanie punktów na gotówkę – to proszę podziel się nimi w komentarzu    Ile punktów PAYBACK można uzbierać miesięcznie? Ciułanie punktów jest fajne, ale idzie dosyć wolno. Ale nawet jeśli nie stosujesz żadnych ekspresowych sposobów zbierania punktów, to i tak uważam, że PAYBACK daje bardzo łatwo “zarabiać” pieniądze. Zdecydowanie polecam posiadanie tej karty. Pewnie zastanawiasz się jak szybko można kolekcjonować punkty w PAYBACK. U mnie w ciągu kilku ostatnich miesięcy wygląda to następująco:  Kwiecień: 1177 punktów = 11,77 zł Maj: 2240 punktów = 22,40 zł Czerwiec: 719 punktów = 7,19 zł Lipiec: 2277 punktów = 22,77 zł Łącznie w cztery miesiące: 64,13 zł z niczego    Ale nie sugeruj się do końca moimi wynikami. Dopiero uczę się maksymalizować korzyści Zdecydowanie warto monitorować promocje PAYBACK i zdobywać punkty bonusowe. Kilka przykładowych promocji prezentuję na rysunku poniżej. Przy okazji masz szansę na tym rysunku zauważyć, że aktualny stan mojego konta w PAYBACK, to 18 179 punktów, czyli mogę z niego odzyskać jeszcze 181 zł. Pewnie spożytkuję to na darmowy relaks w kinie.  Wśród ofert promocyjnych można też natrafić na prawdziwe perełki, np. kupon rabatowy 10% na zakupy w Empiku o wartości do 3000 zł. Kupon taki kosztuje… tylko 500 punktów PAYBACK czyli ekwiwalent 5 zł, a więc jego “zakup” opłaca się już w momencie, w którym planujemy zakupy powiedzmy od 60 zł w górę. Jeśli zrobimy zakupy za kilkaset złotych, to w naszej kieszeni zostanie kilkadziesiąt złotych oszczędności. I tu ponownie przypominam o tym, że warto za takie zakupy zapłacić kartą np. Citibank LOT, by uzbierać bonusowe mile na wakacyjne bilety. Od niedawna korzystam także z aplikacji PAYBACK na telefon. Aplikacja ta pozwala sprawnie przeglądać aktualne oferty oraz aktywować tzw. eKupony. Ja z premedytacją robię to zawsze w sklepie przed podejściem do kasy. Można też założyć sobie kartę kredytową, która doładowuje konto PAYBACK. Z tego co wiem takie karty oferują obecnie Citibank (karta wspólnie z BP i PAYBACK) oraz BZ WBK. Obydwa te banki dają 1 punkt PAYBACK za każde 3 zł wydane kartą. Symbolicznie, bo to tylko 0,33% zwrotu wydatków, ale w skali miesiąca to zawsze kilka kolejnych złotych do przodu. Zrób coś dobrego – jeśli nie dla siebie, to dla innych Mam nadzieję, że skutecznie pokazałem Ci, że warto korzystać z programów lojalnościowych i że z obecnie, także z finansowego punktu widzenia, jest to atrakcyjna forma doceniania naszej lojalności przez dostawców produktów i usług. W artykule tym ograniczyłem się do pokazania korzyści wynikających tylko z dwóch programów lojalnościowych – ale to właśnie te programy sprawdzają się w moim przypadku i mogę je ze spokojnym sumieniem polecić. Dla jasności: nie uzyskuję żadnych korzyści w związku z polecaniem Ci PAYBACKa i programu Miles   More (a szkoda :)). Jeśli nie przekonałem Cię do aktywnego korzystania z karty PAYBACK moimi kalkulacjami, to może przekona Cię inny cel – pomoc innym. Nawet jeśli nie chcesz zbierać punktów dla siebie, to możesz wykorzystać kartę PAYBACK jako swój sposób na dobroczynność. Punkty zebrane w tym programie można bowiem podarować na rzecz akcji Pajacyk realizującej dożywianie dzieci w Polsce. Szczegóły znajdziesz tutaj. 14 porad jak korzystać z kart lojalnościowych W ramach podsumowania zebrałem kilkanaście porad, w jaki sposób można maksymalizować efekty oraz oszczędności wynikające z korzystania z kart lojalnościowych:  Koniecznie zarejestruj się w programie PAYBACK – dlaczego warto? Przeczytaj powyższy artykuł   Krótko mówiąc możesz zaoszczędzić kilkadziesiąt złotych miesięcznie (a może i więcej). Zarejestruj się na programy lojalnościowe wszędzie, gdzie robisz zakupy – nie ograniczaj się do jednego programu lojalnościowego! Przykładowo: co 10-ta kawa za darmo = rabat 10%! A przy zakupach w Sephora możesz liczyć na zniżki, promocje oraz więcej darmowych próbek produktów. Zapisz się na listy mailingowe operatorów programów lojalnościowych – będziesz się dowiadywać się o nowych promocjach, możliwościach szybszego zbierania punktów i “tańszej” ich wymiany na nagrody. Staraj się powiązać zbieranie punktów w programie lojalnościowym z Twoją karta kredytową – po to by każdy Twój zakup dawał Ci punkty. Dla mnie idealnym rozwiązaniem jest karta Citibank LOT. Za każde wydane 5 zł otrzymuję 1 milę w programie LOT. Ja mam kartę główną a Żona kartę dodatkową. Wszystkie nasze zakupy kartami zwiększają nam liczbę mil. A mile wymieniamy na bezpłatne bilety lotnicze. Bądź kreatywny i zarabiaj 2x (albo i więcej) poprzez wielokrotne nagradzanie punktami tego samego zakupu – najłatwiej mi to będzie wytłumaczyć na przykładzie: idę do sklepu Real i płacę 150 zł kartą kredytową Citibank VISA. Pokazuję moją kartę PAYBACK i otrzymuję 50 punktów PAYBACK za ten zakup. Dodatkowo płacąc kartą Citibank otrzymuję także 30 mil w programie Miles   More za ten sam zakup   Nie zapominajcie także o sprawdzeniu eKuponów PAYBACK, które pozwalają skorzystać z promocji. Analizuj czy lepiej zdobyć punkty w programie lojalnościowym czy cash back za transakcje na karcie – przykładowo: jeśli możesz kupić coś w Internecie uzyskując za to zwrot 5% wartości zakupu (np. w Alior Sync), to pewnie więcej na tym zarobisz niż zdobywając kilkadziesiąt punktów w programie PAYBACK. Tak jak pisałem wyżej – współczynnik odzyskiwalności pieniędzy przy zakupach kartami kredytowymi PAYBACK i BZ WBK / Citibank, wynosi zaledwie 0,33% wartości zakupów. Nigdy nie rób zakupów po to by zebrać punkty! – to nie jest rozsądny sposób wydawania pieniędzy. Ale nigdy też nie odpuszczaj okazji na zdobycie punktów   Staraj się być na bieżąco z promocjami w obrębie programów lojalnościowych i z nich korzystaj – np. 3x więcej punktów za zakup na Allegro. Licz, licz, licz – nawet jeśli tankujesz na stacji Auchan (ja tankuję!), to może uwzględniając aktualną promocję w takiej samej cenie kupisz paliwo na znajdującej się bliżej stacji BP. Przykładowo: jeśli widzisz promocję “1500 punktów Payback za zatankowanie 40 litrów na BP”, to znaczy to, że dostajesz rabat w wysokości 15 zł. Przy takim tankowaniu, to 37,5 groszy na litrze! Nie zawsze cena, którą widzisz na dystrybutorze, to ta którą rzeczywiście płacisz. Wymieniaj punkty na gotówkę (i bądź kreatywny) – zapytaj znajomych czy nie chcą kuponu na 100 zł na zakupy w Realu odkupić od Ciebie za 90 zł. Oni zaoszczędzą 10 zł a Ty zarobisz 90 zł. Podaj numer karty PAYBACK wszędzie gdzie możesz – szczególnie dotyczy to serwisów internetowych – na Allegro, w home.pl, w Multikinie, w sklepach internetowych itd. itp. Dzięki temu szybciej będziesz zbierał punkty. Pytaj w punktach sprzedaży czy są już w programie PAYBACK lub mają własny program lojalnościowy – podam przykład: w trakcie wakacji spaliśmy w hotelu Novotel. Zadałem jedno szybkie pytanie na recepcji… i zarobiłem 1800 punktów PAYBACK. Doba hotelowa (także kupiona promocyjnie) kosztowała mnie tam 177 zł za pokój dla czterech osób ze śniadaniem. A moje 3-sekundowe pytanie pozwoliło mi odzyskać dodatkowe 18 zł. Tak to robię   Ściągnij na swój telefon aplikację PAYBACK – w aplikacji tej będziesz widział zawsze aktualne kupony elektroniczne. Jeśli jesteś w jakimś sklepie, który jest w programie PAYBACK (Smyk, Empik i wiele wiele innych), to zanim podejdziesz do kasy, sprawdź w telefonie czy przypadkiem nie jesteś w stanie dostać dodatkowego rabatu lub uzyskać dodatkowych punktów. Jeśli gdzieś jesteś i możesz tam zapłacić punktami PAYBACK, to się nie zastanawiaj tylko zrób to – a jeśli Ci zabraknie punktów na koncie, to nie jest to powód do wstydu. Po prostu wyciągnij gotówkę lub kartę płatniczą/kredytową i ureguluj płatność w ten sposób. Jeśli jednak uda Ci się zapłacić wymieniając punkty PAYBACK – jesteś do przodu o kwotę zakupu. Ja wykorzystuję ten sposób płatność, np. w Multikinie. I dlatego w tym roku moje koszty związane z zakupami biletów na seanse kinowe wynoszą 0 zł.  To chyba jak dotąd najdłuższy tekst na moim blogu. Jeśli trafiłeś tu pierwszy raz, to bardzo zachęcam Cię do przeczytania innych artykułów poświęconych tematyce oszczędzania pieniędzy i szukania sposobów na zmianę swoich nawyków związanych z oszczędzaniem i wydawaniem Dziękuję, że poświęciłeś swój czas na lekturę tej “książki” i jednocześnie bardzo gorąco zapraszam do komentowania i dyskusji. Jeśli znasz ciekawy program lojalnościowy, który możesz polecić, to z Twojej opinii mogą skorzystać inne osoby czytające mojego bloga (włącznie ze mną :)). Jeśli uważasz, że zbieranie punktów w takich programach ma swoje wady lub po prostu nie ma sensu – to także chętnie usłyszę Twoją opinię. Jeśli to co piszę, jest dla Ciebie w jakikolwiek sposób przydatne lub interesujące, to proszę Cię wyraź to swoim “Lubię to” dla mojej strony i tego artykułu. Nie wahaj się udostępnić go swoim znajomym na Facebooku i mailem. Z góry Ci za to bardzo dziękuję   A jeśli chcesz być na bieżąco z moim blogiem, to koniecznie zapisz się na mój newsletter. Moim zdaniem jest to najlepszy sposób zagwarantowania Tobie, że żaden kolejny artykuł Ci nie umknie Pole do zapisu znajdziesz poniżej. Życzę Ci miłego dnia i nadchodzącego weekendu. Gorąco pozdrawiam.   Podziel się:FacebookGoogleLinkedInTwitterEmail 