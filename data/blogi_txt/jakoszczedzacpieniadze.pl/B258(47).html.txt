„Michał, mam kilka kredytów i mam tego naprawdę dość – jak mam sobie z tym poradzić?” albo „Spisuję wydatki, ale nie wiem jak zaksięgować spłatę karty kredytowej – czy to jest wydatek czy nie?” – coraz częściej dostaję od Was e-maile z takimi i podobnymi pytaniami i problemami. Odpowiadam Wam indywidualnie, ale dzisiaj mam okazję uczynić to na szerszą skalę. Przemek, z którym wymieniam się e-mailami od jakiegoś czasu, zgodził się na opublikowanie naszej korespondencji. Robię to z premedytacją Mam nadzieję, że nasza rozmowa komuś z Was pomoże   A może dodatkowo pokaże Wam, że nawet w niekomfortowej sytuacji, kluczowe znaczenie ma nastawienie i motywacja do brania spraw w swoje ręce.  Z góry przepraszam za miejscami niegramatyczną i skrótową formę tego artykułu – składa się on przede wszystkim z treści e-maili. Runda 1: niewinne pytania o „księgowanie” wydatków Nasza korespondencja zaczęła się niewinnie, ale urzekło mnie to, że Przemek wyłożył kawę na ławę. Cały list zamieszczam poniżej. To co mi się w nim szczególnie podobało, to fakt, że Przemek przyznał, że ma problem, potrafił wskazać na czym polega i sam z siebie podjął już pierwsze kroki – rozpoczął “inwentaryzację” swoich wydatków. Ale do tego przejdę za chwilę… najpierw list: Witam, Od kilku dni intensywnie śledzę Twój blog i próbuje wyciągnąć z niego wskazówki dla siebie   Podoba mi się i czytam go ostatnio w każdej wolnej chwili, w pracy również Nie wiem czemu tak późno tu trafiłem, ale lepiej później, niż wcale. A jeśli chodzi o moje finanse to mnie trochę sytuacja finansowa przygniotła. Rodzina, dwójka dzieci, mieszkanie i samochód na kredyt, do tego kilka kart kredytowych robią swoje – a momentami zachowuję się jeszcze jak kawaler bez zobowiązań Od jakiegoś czasu jednak myślę jak tu zmienić sytuację, ale efekty jak na razie mizerne. A mam tego naprawdę dość. Od końca maja spisuję paragony (w Excelu), żeby zobaczyć gdzie ta kasa mi się rozchodzi. Zaczęliśmy z żoną planować wszystkie zakupy, co na obiad każdego dnia,  żeby nie jeździć kilka razy w tygodniu do sklepu, bo wtedy dużo rzeczy się dokupowało (tak robimy teraz od lipca)-zobaczymy jaki to da rezultat. I dodatkowo wypłacamy gotówkę na każdy tydzień. Kartą zbyt szybko i impulsywnie się płaci.   Poza tym mamy 80 m2 mieszkanie pod Poznaniem i to też nam pożera spore fundusze. Oprócz kredytu mieszkaniowego, dość duże są opłaty, szczególnie prąd – naprawdę nie wiem gdzie to idzie. Rachunki mamy od 350 zł – do 550 zł. Dużo oświetlenia ledowego. Kupiłem nawet taki miernik poboru prądu, ale nie wiem czy to coś rozwiązało. Wiadomo sezonowo rachunki spadają. Pytań i wątpliwości pewno będzie przybywać z czasem i doświadczeniem ale na  początek mam parę pytań do Ciebie i będę wdzięczny za wskazówki: 1. Od kiedy mam liczyć rozchód pieniędzy, jeśli moja pensja wchodzi ok 28-30 dnia miesiąca poprzedzającego, a żony wypłata jest 1 lub 2 nowego miesiąca. 2. Co miesiąc przelewam jakieś środki na spłatę  kart kredytowych. Jak mam traktować te środki? Jako spłatę kredytu? I te środki nie wracają już do obiegu (zagmatwałem? :)) Karty będę po kolei zamykał. Od razu muszę też obniżać limit, bo już kilka razy zadłużenie wróciło. Jeśli zniszczę kartę i nie będzie możliwości płacenia to wiadomo potraktuję to jako ratę. Ale zostawię sobie linię debetową przy jednym koncie, bo zadłużenie do 1000 zł mam nieoprocentowane. Więc myślę, że warto sobie to zostawić. 3. W banku mam taki fundusz gdzie przelewam co miesiąc określoną kwotę pieniędzy. Rozumiem, że to traktuję jako oszczędności. 4. Jak mam traktować coś co płacę ze środków, które odkładałem jakiś czas, np. ubezpieczenie samochodu. Co jest  tutaj źródłem? 5. Tak jak pisałem wcześniej, część pieniędzy wypłacam z konta i płacę gotówką. Jak to odnotować w rozliczeniach? Przy paragonach pisać gotówka, a każdą wypłatę z bankomatu notować?   Na tą chwilę brakło mi pytań   Z niecierpliwością czekam na odpowiedzi, bo teraz jestem już porządnie zmotywowany do poprawienia mojej sytuacji finansowej   I cieszę się, że natknąłem się na Twojego bloga , bo odzyskałem nadzieję, że uda mi się coś osiągnąć i być może zabezpieczyć moją rodzinę pod kątem finansowym Pozdrawiam, Przemek  Bardzo się ucieszyłem z konkretów. Często niestety dostaję od Was maile, w których niekiedy trudno znaleźć punkt zaczepienia. Przykładowo: ktoś mnie pyta za ile powinien wynająć mieszkanie… ale nie podaje mi nawet z jakiego jest miasta lub gdzie to mieszkanie się znajduje, w jakim jest stanie itp. Przemek opisał mi wszystko na tyle jasno, że łatwo było mi dać mu konkretne odpowiedzi. Moja pierwsza odpowiedź dla niego brzmiała następująco: Hej Przemek, Dziękuję za kontakt. Nie jesteś pierwszą osobą, która do mnie się zwraca w kwestii pomocy w wyrwaniu się ze spirali zadłużenia. Przechyliłeś czarę. Na tyle spójnie opisałeś swoją sytuację, że zamierzam z tematem zmierzyć się na blogu, a przy okazji spróbuję Ci pomóc. Zanim pójdziemy dalej: musisz wiedzieć, że ja nie jestem doradcą finansowym i jako taki nie mogę ani nie chcę Ci niczego doradzać. To Ty odpowiadasz za wszystkie swoje decyzje. Ja co najwyżej mogę Ci powiedzieć co ja bym zrobił, gdybym miał taką sytuację jak Ty. Ale ja nie jestem Tobą i to Ty będziesz musiał sam przefiltrować wszystko co Ci mówię, przeanalizować i zastanowić się jak do tego podejść. Ja osobiście wyznaję zasadę, że najlepszymi doradcami finansowymi dla nas – jesteśmy my sami. Oczywiście o ile zdobędziemy odpowiednie podstawy dotyczące finansów osobistych. I w zdobywaniu tych podstaw akurat mogę trochę pomóc   A teraz konkretnie: dziękuję za opis Waszej sytuacji, ale nadal wiem za mało by odnaleźć się w Twojej sytuacji. A dobrze byłoby żebym ją poznał. Dobrze, że wykonałeś już pierwsze kroki to tego by uporządkować swoje finanse i wziąć się z bykiem za rogi. To bardzo dobry zwiastun   Pierwsze kroki są najważniejsze. Nie ustawaj w spisywaniu i analizie wydatków. Taka inwentaryzacja to absolutna podstawa. Mając taką podstawową wiedzę można planować kolejne ruchy i spłatę zadłużenia. I tu ważny element: musisz spisać do Excela wszystkie Wasze długi: mieszkanie, auto, karty kredytowe, zadłużenie na ROR, kredyty konsumpcyjne. Przy długach napisz: oprocentowanie roczne każdego kredytu, kwota zadłużenia, wysokość raty miesięcznej, okres kredytu (kiedy wzięty, kiedy się kończy lub po prostu ile rat jeszcze pozostało do spłacenia), instytucja finansowa, która dała kredyt. Prosty arkusz do tego na szybko stworzony – załączam. Jeśli jeszcze jakieś comiesięczne płatności wykonujesz, np. pisałeś coś o oszczędzaniu jakichś kwot, to dopisz takie stałe przelewy pod zobowiązaniami. Jeśli chcesz żebym coś więcej Ci powiedział, to wypełnij arkusz i prześlij do mnie. Na Twoim przykładzie powiem Ci co ja bym spłacił w pierwszej kolejności i uzasadnię dlaczego tak a nie inaczej. To jest absolutnie pierwszy krok. A teraz odpowiadając na Twoje pytania – jak rozumiem zastanawiasz się przede wszystkim jak masz klasyfikować konkretne operacje, np. przy spisywaniu wydatków: Ad. 1. Posługuj się zawsze perspektywą miesiąca kalendarzowego. Nie ma znaczenia kiedy w miesiącu jest wpływ. Wiadomo za to, że w miesiącu dysponujecie konkretną kwotą przychodu i konkretnymi rozchodami. Ad. 2. Karty kredytowe – najpierw musisz zaksięgować wydatek. Wydatek księgujesz z dniem jego dokonania, czyli jeśli kupiłeś coś płacąc kartą, np. 5 lipca, to 5 lipca w Excelu wpisujesz, że wydałeś te pieniądze. To nieważne, że pieniądze jeszcze fizycznie masz bo nie spłaciłeś karty. Kartę będziesz musiał kiedyś spłacić. To, że wydałeś 5 lipca pieniądze – nie ulotni się. Masz dług, który będziesz musiał spłacić. Oczywiście potem możesz sobie transakcję spłaty oznaczyć jako przelew pieniędzy pomiędzy kontem ROR a kontem karty kredytowej. Ad. 3. Ja bym to potraktował po postu jako transfer pieniędzy na inne konto. Jest konto oszczędnościowe i na nie wpłacam gotówkę lub pieniądze z ROR. Ale fizycznie dostęp do tych pieniędzy masz. Są Twoje. Nie wydałeś ich więc nie można tego traktować jako wydatek. Oczywiście niezależnie od przepływów pieniężnych, dobrze jest prowadzić listę stałych płatności miesięcznych i tam się oczywiście znajdzie ten przelew   Ad. 4. Wydatkiem jest zakup ubezpieczenia. Źródłem jest konto celowe, na którym zbierałeś te pieniądze. Patrz punkt powyżej. Czyli najpierw transferowałeś tam pieniądze (to nie jest wydatek) po to by potem je wydać na ten zakup celowy, np. zakup ubezpieczenia (to jest wydatek w kategorii, np. Auto lub Ubezpieczenie auta). Ad. 5. Bankomat jest dla Ciebie tylko sposobem transferu pieniędzy z konta do portfela. Czyli operacja jest neutralna dla finansów. To nie jest wydatek. Równie dobrze mógłbyś wpłacić te pieniądze przez bankomat z powrotem na konto i miałbyś nadal tyle samo pieniędzy. Czyli, jeśli prowadzisz w Excelu listę kont i stan na każdym z nich, to możesz odnotować transfer do portfela, a następnie wprowadzić wydatek gotówkowy. Jeśli nie prowadzisz listy kont w Excelu, to po prostu wpisujesz wydatek do Excela. Możesz gdzieś tam w jednej z kolumn oznaczyć go czy dokonany był kartą czy gotówką. Ale w takim przypadku w żaden sposób nie musisz odnotowywać faktu transferu pieniędzy między kontem i gotówką (portfelem). Mam nadzieję, że nieco Ci rozjaśniłem. Jeśli chcesz iść dalej z zarządzeniem kredytami/zobowiązaniami, to czekam na info. Jeśli nie – to też daj mi proszę znać   I życzę Ci powodzenia w wychodzeniu na prostą. Pozdrawiam, Michał Jeśli chcesz zobaczyć prosty arkusz do inwentaryzacji zobowiązań kredytowych, to możesz go pobrać poniżej. Wybacz formatowanie – zrobiłem go naprędce.  Pobierz załączniki do tego artykułu: Arkusz Excel umożliwiający łatwe stworzenie zestawienia posiadanych kredytów   Runda 2: precyzujemy detale spisywania wydatków I przyszedł kolejny e-mail od Przemka. Zazwyczaj na jednym się nie kończy   Hej, Dziękuję za szybką odpowiedź. Mam tego pełną świadomość,że nie możesz ponosić żadnej odpowiedzialności za rady, które mi dasz:)  Chodzi mi przede wszystkim o uświadomienie paru nowych rzeczy   albo po prostu otworzenie oczu na coś czego nie chcę może zobaczyć   Czasem to wygodne   dla mnie chyba już przestało być wygodne i zaczęło uwierać. Cały czas modyfikuję mój arkusz w Excelu. Raporty sobie tworzę z tabel przestawnych. Muszę go rozbudować o transfery między kontami. Co prawda od początku zaznaczam skąd pieniądze idą.  Dzisiaj zrobię małą inwentaryzację kredytów. Kredytu samochodowego na razie nie będę liczył, bo mam tu w pełni pomoc od rodziców   taki prezent:)  Co do odpowiedzi z ad 1. Chciałbym żeby mi się poschodziło. Czyli miesiąc kalendarzowy zaczynam w dniu wejścia pierwszej wypłaty czyli, np. mojej? Bo, np. gdy zacznę liczyć od 1 lipca, to jak robię jakieś zakupy, to są przykładowo jeszcze w czerwcu. Poniżej jest lista kolumn mojego arkusza. Więc mam miesiąc i, np. pensja wchodzi 28 czerwca i jest do rozchodowania w lipcu. Część zakupów idzie jeszcze w czerwcu, później leci lipiec. Czy po prostu przyjmuję, że to co kupiłem jeszcze w czerwcu (z lipcowej wypłaty) zalicza się jeszcze do czerwca? I to “małe” przekłamanie mam zaakceptować? Miesiąc Data Produkt Kategoria Nadkategoria MPK Sklep/instytucja Miejscowość Wartość Uwagi Konto  Tak się zastanawiam, jak obliczyć koszt ciepłej wody, ale chyba on nie występuje. Mam ogrzewanie gazowe, więc woda przechodzi przez piec. Piec ewentualnie pobiera więcej prądu i gazu do podgrzania wody. Więc chyba muszę policzyć zimną wodę   To na razie tyle. Tak jak mówiłem wieczorem spiszę zobowiązania i się zobaczy co w trawie piszczy. Generalnie będę wszystkie karty zamykał. Niestety nie mam takiej dyscypliny   żeby je trzymać. Z żoną jesteśmy rozrzutni trochę   Może jak się nauczymy zarządzać pieniędzmi, to się o czymś nowym pomyśli.  Pozdrawiam Przemek  Moja odpowiedź: Hej Przemek, Miesiąc kalendarzowy, to miesiąc kalendarzowy – od pierwszego do ostatniego dnia danego miesiąca. Wydatek odnotowujesz z data jego dokonania (z paragonu). Cała filozofia   Oczywiście większość miesiąca będziesz na minusie by zasypać „dziurę” pod koniec miesiąca Waszymi pensjami. Ale przecież wiesz ile dostajesz co miesiąc i ile możecie być na minusie. Pozdrawiam   Michał  Runda 3: analizujemy kredyty i długi Niedługo później Przemek przysłał mi e-mail z zestawieniem swoich kredytów. Za jego zgodą publikuję te dane w oryginalnej formie. Hej, w załączeniu zestawienie moich zobowiązań.  Przy kredycie mieszkaniowym, aktualne oprocentowanie to 5,5%, od października spadnie prawdopodobnie w okolice 4%. Taka uwaga do pliku   Mam dylemat, czy spłacać ten duży konsolidacyjny, czy pospłacać karty i odzyskać zdolność do szybszego spłacania tego pierwszego?   Pzdr, Przemek   Tu mógłbym się zatrzymać i szerzej przeanalizować zobowiązania Przemka i strategię ich spłacania. Przedstawię Ci jednak esencję, którą wysłałem też w ramach mojej odpowiedzi. Ten temat szczegółowo rozpracuję w jednym z artykułów poświęconych spłacaniu długów. Dzisiaj musi Wam wystarczyć poniższy, krótki konkret. Jeśli będziecie mieć pytania, to możemy sobie na nie odpowiedzieć w ramach komentarzy pod artykułem   Hej, Dzięki. No to sytuacja wygląda na jasną i klarowną. Są dwie szkoły spłacania: jedna mówi żeby się uporać z najmniejszymi zobowiązaniami najpierw, a druga, że z tymi najwyżej oprocentowanymi. U Ciebie jedno idzie w parze z drugim więc możesz upiec dwie pieczenie na jednym ogniu. Dlaczego to ważne? Bo jak pozbędziesz się części długów, to osiągniesz też efekt psychologiczny. Zobaczysz, że się da… a przy okazji odzyskasz to co płacisz teraz co miesiąc jako odsetki i dzięki temu będziesz mógł pozostałe długi spłacać szybciej. Ja bym spłacał w takiej kolejności:  Millennium – likwidacja tego małego zadłużenia i zamknięcie karty. Potnij ją zanim jeszcze minie okres wypowiedzenia żeby Cię nie kusiło   Raiffeisen karta kredytowa – jest druga w kolejności do spłacenia w całości i rezygnacji z niej Zmniejszenie debetu na koncie Raiffeisen do max -1000 zł – to po to żeby o tym nie musieć myśleć. I od razu poproś bank by maksymalny debet wynosił -1000 i nie dało się go przekroczyć. Oczywiście o ile zaraz Ci warunków nie zmienią i nie będzie Cię to kosztowało… Nadpłacanie nadwyżkami konsolidacyjnego.  Ostatnia sprawa: zbierz wszystkie RORy do podobnego Excela, ale zamiast kwot zadłużenia i oprocentowania wpisz po prostu wysokość opłat ponoszonych co miesiąc czy corocznie za takie konto. Napisz, który jest Twoim podstawowym ROR i czy musisz posiadać inne. Może tu trochę kasy uda się odzyskać    Runda 4: Przemek działa! Przemek wziął sobie porady do serca i otrzymałem taką oto odpowiedź: Dzięki za odpowiedź. Zatem sytuacja się ma następująco:  Wczoraj nożyczki już poszły w ruch. Millennium  – karta skasowana – z przyczyn naturalnych – skończyła się jej ważność   a nowej nie dostaliśmy. Pewno wysłali na stary adres żony :)  Raiffeisen – karta miała się skończyć we wrześniu, ale ją już potraktowałem nożyczkami. Raiffeisen debet – zmiana limitu kosztuje 50 zł. Do przeżycia Niedużo jak na pewność, że nie wróci zadłużenie   Konsolidacyjny hmmm – trzeba spłacać, z nadwyżkami.   Odnośnie ROR-ów: mam jedno konto własne (to z debetem) i drugie wspólne z żona, gdzie wchodzą wynagrodzenia. Żona ma w Millenium – będzie zlikwidowane z kartą. I mam ROR w ING – warunek do kredytu. Więcej rachunków nie posiadamy. Aha, w ramach ROR-ów jako subkonta mamy też po dwa r-ki oszczędnościowe. Tam sobie odkładam kasę na przyszłe zobowiązania/cele. pzdr P.  Moja odpowiedź: Hej Przemek, Super, że działasz   No to teraz dalej: pomyśl ile masz już zebrane na rachunkach oszczędnościowych, ile z tego musisz mieć na sytuacje awaryjne, a ile możesz przeznaczyć na spłatę długów. Generalnie odzyskasz to w odsetkach, które przestaną Cię kosztować długi. Ale poduszkę bezpieczeństwa musisz posiadać. Jeśli chcesz tu konkretnej porady ile powinno zostać a ile możesz przeznaczyć na spłatę, to daj znać. Chyba, że oszczędności nie ma dużo, to lepiej je mieć na nadplanowe wydatki. Pozdrawiam, Michał Przemek odpisał: W tym temacie jest następująco: dostałem zwrot z podatku. Zostało mi jeszcze 1000 zł do dyspozycji. Mam 600 zł na oszczędnościowym, ale teraz będę płacił za polisę ubezpieczeniową na samochód. Rata za ubezpieczenie będzie 505 zł, więc tę resztę mogę zostawić na kolejną lub spłacić coś. Chciałem zlikwidować ten fundusz, gdzie wpłacam 150 zł, ale z 600 zł bym stracił na tym. Wyciągnąłbym ok. 1500 zł max. Ale na razie się wstrzymuję. Niech sobie pracują te pieniądze.  Gdybym to zrobił, to mógłbym spłacić kartę Raiffeisena albo istotnie obniżyć debet w koncie, ale jak mówię: 600 zł w plecki. Więcej oszczędności niestety nie posiadam   więc jakby się coś stało, to leżę i kwiczę. pzdr p.  Ja nie byłem zbyt wylewny: No to nie ruszaj oszczędności absolutnie.  Runda 5: czas na wnioski Ostatni mail od Przemka z dzisiaj: Zrobiłem sobie pierwszą analizę wydatków, za I dekadę czerwca/lipca. I mam pierwsze optymistyczne wnioski. Wiadomo, pewien udział ma tu sezonowość, wymagalność różnych opłat, ale widzę ujemną dynamikę (momentami sporą) na niektórych wydatkach. Ponadto planowanie obiadów, zakupów spożywczych ogólnie przynosi efekty. Nie jadę co chwilę do sklepu i nie dokupuje nie wiadomo czego.   Do tego zamieniliśmy Pepsi na wodę   Dużo tego się piło   Na koncie też widzę wolniejszy upływ środków. Kontroluję dalej, nie cieszę się z pierwszych jaskółek, bo one tylko przynoszą nadzieje   To już dużo, ale mam ambicję na więcej   Pozdrawiam, dzięki za wszelkie rady    Czy potraficie sobie wyobrazić jak świetnie się poczułem czytając wypełniony uśmieszkami mail Przemka i jego kończące “dzięki za wszelkie rady”? Świetne uczucie   Podsumowanie Cała korespondencja z Przemkiem trwała zaledwie kilka dni i jestem przekonany, że to nie są nasze ostatnie e-maile. Dziękuję Ci Przemku, że zgodziłeś się na ujawnienie tych danych. Myślę, że dzięki temu uda się nam wspólnie jeszcze kogoś zainspirować. Ja wiem jedno – muszę przygotować dla Was obiecane artykuły dotyczące sekwencji kroków, które warto wykonać, jeśli chce się wziąć za rogi ze swoimi kredytami i długami. I deklaruję, że pierwszy taki artykuł przeczytacie jeszcze w tym miesiącu Kontynuację tematu znajdziecie w artykule “Emocje w walce z długami – sprawdzone strategie wychodzenia z długów”   Jeśli jesteś w podobnej sytuacji jak Przemek i chciałbyś przygotować się, zanim opublikuję pierwsze artykuły na temat wychodzenia z długów, to zacznij od najprostszych kroków:  Zacznij zbierać rachunki i paragony oraz je spisywać – szczegółowo o tym jak to zrobić, traktuje o tym cykl “Zaplanuj budżet domowy” Spisz wszystkie swoje długi i zobowiązania. Arkusz kalkulacyjny, który Ci w tym pomoże opublikowałem powyżej. Spisz wszystkie swoje konta ROR i ich parametry według instrukcji, którą podałem Przemkowi. Dzięki temu zobaczysz ile Cię one kosztują.  A potem wspólnie zastanowimy się, w jaki sposób można zoptymalizować Twoje wysiłki do wyjścia na prostą. Jeśli macie jakieś pytania lub uwagi związane z tym tematem, to koniecznie napiszcie je w komentarzu. Jeśli macie zadłużonych znajomych, których podobnie jak Przemka, uwierają ich zobowiązania – to zaproście ich do mnie na bloga. Ja chcę i mogę dzielić się moimi przemyśleniami, ale bez Waszej pomocy nie uda mi się dotrzeć do wszystkich potencjalnie zainteresowanych tym tematem osób. A niestety jest ich bardzo wiele. Z roku na rok coraz więcej. Ale ja wierzę, że razem możemy tu sporo dobrego zrobić   I będę Ci wdzięczny, jeśli podzielisz się linkiem do tego artykułu wszędzie tam, gdzie uważasz, że warto   I tym optymistycznym akcentem zakończę życząc Ci żebyś nigdy nie musiał mierzyć się z takimi wyzwaniami jak Przemek lub inne osoby, w jeszcze bardziej pogmatwanej sytuacji finansowej. Zdjęcie dzięki SalFalko. Podziel się:FacebookGoogleLinkedInTwitterEmail Podobne artykuły: Jak polecieć do Tajlandii za 5 zł ;-) – historia promująca oszczędzanie Q A: Czy opłaca się korzystać z kantorów internetowych? Czy warto nadpłacać kredyt hipoteczny? – analiza i Excel Jak spłacić kredyt hipoteczny przed terminem bez karnych opłat 