Wskakujesz rano pod prysznic i spędzasz kilkanaście minut lejąc na siebie wodę. Ja to uwielbiam i każdy poranny prysznic jest dla mnie okazją by się dobudzić, rozgrzać i w błogiej atmosferze zaplanować mój dzień. Pokusiłem się jednak by policzyć koszty prysznica. Okazało się, że moje codzienne poranne prysznice, to największa część naszych wydatków na wodę – 78 zł miesięcznie i 940 zł rocznie! Poniżej tłumaczę jak zredukować ten pojedynczy koszt o 70% i zaoszczędzić nawet 670 zł rocznie tylko na prysznicu dla jednej osoby.  Ile kosztuje jeden ciepły prysznic? Woda kosztuje nas najwięcej spośród wszystkich naszych domowych wydatków na media (pisałem już o tym w artykule “Koszt prądu, wody i ogrzewania – gotowy kalkulator Excel“). Rozpoznałem więc szczegółowo wszystkie koszty wchodzące w skład zużycia wody i pojedynczym największym „generatorem kosztów” okazał się być mój poranny, codzienny prysznic. Nie ma dla mnie dnia bez prysznica więc mogę śmiało założyć, że biorę go co najmniej 7 dni w tygodniu, 30 dni w miesiącu i 365 dni rocznie. Tak naprawdę to w naszym gospodarstwie domowym pryszniców jest więcej bo jesteśmy czteroosobową rodziną i dodatkowo biorę także szybki prysznic po każdym bieganiu (aktualnie 3x tygodniowo). Dla uproszczenia rachunków ograniczam się jednak do jednego prysznica dziennie. A więc wskakuję rano pod prysznic i zazwyczaj trwa on 10-12 minut. Jest to ciepły prysznic (moja Żona mówi wręcz że gorący) – grubo ponad 40 stopni Celsjusza. Zużycie wody przedstawia się następująco:  Prysznic trwa 10 minut Zużycie zimnej wody wynosi 48 litrów (inaczej 0,048 m3 ZW) Zużycie ciepłej wody wynosi 79 litrów (inaczej 0,079 m3 CW) W sumie każdy mój ciepły prysznic, to 127 litrów wody  Nawet bez podstawiania kosztów wody widać, że każdy prysznic to w moim przypadku bardzo dużo wody – szczególnie ciepłej. Sięgam do listy składników mojego czynszu i tam znajduję koszt m3 ciepłej i zimnej wody. Wynoszą one odpowiednio:  Koszt 1 metra sześciennego zimnej wody = 9,97 zł / m3 Koszt podgrzania 1 metra sześciennego ciepłej wody = 16,60 zł / m3, ale tak naprawdę oprócz kosztu podgrzania uwzględnić trzeba jeszcze koszt 1 m3 zimnej wody, która będzie podgrzewana. Całkowity koszt 1 m3 ciepłej wody wynosi 26,57 zł / m3  Okazuje się więc, że każdy prysznic kosztuje 2,58 zł. W tym opłata za zimną wodę, to zaledwie 0,48 zł, a koszt ciepłej wodę to aż 2,10 zł. Jeden prysznic dziennie, to koszt 940,82 zł rocznie! Policzmy więc ile wydaję na tą przyjemność w dłuższym okresie czasu:  Tygodniowo prysznic kosztuje mnie 18,04 zł Co miesiąc wydaję na prysznic 77,33 zł – to już jest istotna kwota! Koszty prysznica w całym roku to 940,82 zł  Mam wiele pomysłów na to jak wydać bądź zainwestować każde kilkaset złotych. Zdecydowałem, że muszę wdrożyć program oszczędnościowy, ale jednocześnie nie chciałem zmniejszać liczby prysznicy. Jak oszczędzać wodę pod prysznicem Zastosowałem trzy podstawowe sposoby optymalizacji zużycia wody pod prysznicem:  Zmniejszenie temperatury wody – okazało się, że całkiem przyjemna i komfortowa jest woda o temperaturze poniżej 38 stopni C. Dodatkowo w okresie letnim staram się brać chłodne prysznice. Skrócenie czasu kąpieli – zdecydowałem się skrócić czas kąpieli o połowę (5-6 minut). Bardzo motywująco zadziałało tu na mnie obniżenie temperatury wody. Chłodniejszy prysznic powoduje, że szybciej go kończę   Ograniczenie strumienia wody – zamiast lać tyle wody ile „mieści” się w rurze ustawiam teraz przepływ wodę na połowę. Jest mi o tyle łatwo, że mam baterię z ogranicznikiem ilości przepływającej wody (pokazana na zdjęciu). Tego typu rozwiązanie to najlepszy przyjaciel naszego portfela. W połączeniu ze słuchawką prysznicową typu deszczownica, daje to bardzo dobre efekty. Deszczownica ma małe otwory dzięki czemu siła strumienia nawet na „pół gwizdka” nadal jest wystarczająca do skutecznego spłukiwania.  Dodatkowe wskazówki, które pomogą Ci zaoszczędzić wodę pod prysznicem:  Używaj baterii z termostatem – baterie takie pozwalają ustawić docelową temperaturę wody jeszcze przed odkręceniem kurka. W efekcie z prysznica już po chwili leci woda o takiej temperaturze jaką lubimy. Obecnie nawet tanie baterie posiadają szybki czas reakcji na zmianę temperatury (subiektywnie mówiąc około 1-2 sekund). Mój model baterii to Grohe Grohtherm 1000 Cosmopolitan (model: 34065) kupiony w cenie 485,00 zł.    Używaj baterii prysznicowej z ogranicznikiem przepływu wody oraz ogranicznikiem temperatury – moja bateria ma na pokrętłach przyciski. Jeśli ich nie wcisnę, to nie mogę przesunąć gałki dalej niż do 1/2 jej obrotu. Marketingowa nazwa tej prostej funkcji to “EcoButton” Umieszczaj słuchawkę prysznicową bliżej ciała (niżej) – jest to szczególnie ważne jeśli lubisz ciepłe prysznice. Woda lecąca, np. z deszczownicy, wychładza się zanim krople spadną na Twoją skórę. Im bardziej rozproszony strumień (mniejsze krople) tym większa różnica temperatury. Możesz samodzielnie to sprawdzić polewając się wodą z bliskiej odległości i oddalając słuchawkę o metr nad siebie. Sprawdź   Zatrzymuj wodę żeby się namydlić – ja tego nadal nie robię, ale jest to potencjalnie dużo źródło oszczędności. Najpierw się spłukać, zatrzymać wodę, namydlić, odkręcić wodę i spłukać ponownie. Zawsze to kilkanaście litrów wody mniej. Zmniejsz „dystanse” pod prysznicem – masz półeczkę na kosmetyki w zasięgu ręki czy schylasz się by podnieść mydło, szampon itp.? Schylanie i podnoszenie być może zwiększa Twoją krzepę, ale jednocześnie powoduje wydłużenie czasu kąpieli i co za tym idzie – zużycie wody.  Ile aktualnie oszczędzam na prysznicu? Wdrożyłem tylko kilka punktów z powyższej listy, a pomimo tego moje koszty prysznica istotnie spadły. Mówiąc szczerze byłem zaskoczony skalą oszczędności. Aktualnie biorę prysznice trwające 5 minut. Dzięki odkręcaniu kurka na „pół gwizdka” oraz zmniejszeniu temperatury zużywam zaledwie:  21,5 litra zimnej wody = koszt 0,21 zł 20 litrów ciepłej wody = koszt 0,53 zł Jeden prysznic zużywa 41,5 litrów wody i kosztuje mnie 0,75 zł. Miesięcznie na prysznice wydaję teraz 22,37 zł (pamiętasz, że było to 77,33 zł) a rocznie prysznic kosztuje mnie 272,20 zł (zamiast 940,82 zł). Ładnie!  Na każdym prysznicu oszczędzam teraz ok. 2 zł i to bez szkody dla mojej higieny   Co miesiąc w kieszeni zostaje mi 55 zł oszczędności. Roczna skala oszczędności to 668,62 zł.  Warto zapamiętać  Jeden „rozpustny”, ciepły, 10-minutowy prysznic, to 127 litrów wody i koszt 2,58 zł Jeden oszczędny, chłodniejszy, 5-minutowy prysznic z kurkiem odkręconym do połowy, to 41,5 litrów wody i koszt 0,75 zł Jeśli bierzesz prysznic codziennie, to możesz oszczędzić ok. 670 zł rocznie Policz to sam Zastanawiasz się pewnie, jak te dane mają się do Ciebie i Twojej „charakterystyki” używania prysznica. Polecam Ci skorzystanie z załączonego arkusza kalkulacyjnego (format Microsoft Excel). W pola zaznaczone na żółto wprowadź własne koszty m3 zimnej i ciepłej wody, a w kolumnach od B do E zapisz stan liczników wody przed wzięciem prysznica i po nim. Porównasz moje wyliczenia ze swoim zużyciem.  Pobierz załączniki do artykułu:  Kalkulator kosztów i zużycia wody pod prysznicem – Excel 2010 Kalkulator kosztów i zużycia wody pod prysznicem – Excel 2003 Ciekawy jestem ile Ciebie kosztuje „rozpustny” i oszczędny prysznic. Może masz dodatkowe pomysły na to jak oszczędzać wodę pod prysznicem? A może uważasz, że niepotrzebnie aż tak się rozpisuję? Liczę na Twój komentarz i z góry bardzo za niego dziękuję. Zachęcam Cię do zapisania się na mój newsletter – od razu otrzymywać będziesz powiadomienia o nowych artykułach na moim blogu. Już wkrótce napiszę szczegółowo ile kosztuje kąpiel w wannie. Tam liczby są jeszcze ciekawsze     Podziel się:FacebookGoogleLinkedInTwitterEmail Podobne artykuły: Koszt prądu, wody i ogrzewania – gotowy kalkulator Excel Budżet domowy – czyli jak zacząć oszczędzanie pieniędzy 