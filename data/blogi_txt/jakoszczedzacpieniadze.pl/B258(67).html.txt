Kilka dni temu opisałem szczegółowo podstawowe zasady obsługi kalkulatora finansowego i pokazałem jak rozwiązać z jego pomocą pierwsze z zadań z mini-konkursu finansowego (nadal nie mogę wyjść z podziwu dla Waszego zaangażowania w ten konkurs!). Dzisiaj nadeszła pora przedstawienia sposobu rozwiązania dwóch kolejnych zadań. I mam nadzieję, że ostatecznie przekonam Cię, że znajomość obsługi kalkulatora finansowego to bardzo przydatna umiejętność. W odróżnieniu od Excela nie wymaga on samodzielnego przygotowywania działań i formuł. Dzięki temu obliczenia wykonuje się migusiem. Zademonstruję Ci to w tym artykule Jeśli nie umiesz jeszcze obsługiwać kalkulatora finansowego lub nie wiesz skąd go wziąć, to koniecznie przeczytaj poprzedni artykuł: “Jak obsługiwać kalkulator finansowy? – przewodnik krok po kroku”. A następnie wróć tutaj    Rozwiązanie zadania nr 2 – czynsz z inflacją Jesteś posiadaczem 3-pokojowego mieszkania, które wynajmujesz za 2000 zł miesięcznie. Co rok powiększasz kwotę czynszu za mieszkanie o współczynnik inflacji, który w całym okresie najmu wynosi średnio 4%. Jaki czynsz będziesz pobierał od najemców po 12 latach? Informacje dodatkowe: Inflacja wynosi średnio 4% rocznie   Znasz już obsługę kalkulatora finansowego więc od razu przejdę do konkretów. Wprowadźmy wszystkie parametry:  Najpierw wyzeruj wszystkie parametry C ALL Mamy do czynienia z sytuacją, w której kwota czynszu zmienia się tylko raz do roku, a więc parametr P/YR ustawiamy na 1. Wpisujemy: 1, SHIFT, P/YR Aktualna kwota czynszu najmu wynosi 2000 zł i taką “obecną wartość” tej kwoty, czyli PV, ustawiamy wpisując: 2000, PV Oprocentowanie I/YR wynosi 4% rocznie. Wpisujemy: 4, I/YR Ostatnim parametrem, który musimy podać, jest liczba okresów, dla której wykonywać będziemy obliczenia. Parametr P/YR wskazywał jedną podwyżkę opłaty rocznie, a więc parametr N ustawiamy na 12 (lat). Wpisujemy: 12, N  Aby poznać przyszłą kwotę czynszu klikamy FV. Prawidłowa odpowiedź to 3202,06 zł. Proste, prawda?  Rozwiązanie zadania nr 3 – porównanie kredytów Kupujesz nieruchomość wartą 350 000 zł. W banku „Cashback” otrzymujesz kredyt na 350 000 zł na 6,5% rocznie, a w banku „moneyBank” otrzymujesz 280 000 zł na 6,0%. Oba kredyty są na 30 lat. W tym czasie oprocentowanie lokaty wynosi 5% rocznie. Który kredyt jest bardziej opłacalny? Informacje dodatkowe (dziękuję Robert):  Pomiń podatek “Belki” (nie uwzględniaj go). Załóż, że masz 70 000 zł w gotówce. Albo je wydasz na uzupełnienie kredytu w “moneyBank” albo wpłacisz na lokatę Nie uwzględniaj różnicy w wysokości rat (nie powiększa ona kwoty lokaty).   No i tu zaczyna się robić ciekawie. Trzecie i czwarte zadanie wywołało bardzo długą dyskusję w komentarzach pod wpisem “Mini-konkurs finansowy z nagrodami”. Wynik obydwu zadań zależy od tego czy ograniczamy się do czytania literalnie ich treści, czy też zastanawiamy się nad alternatywnymi rozwiązaniami nie przekazanymi w treści samych zadań, ale wynikającymi z opisanego kontekstu. Na potrzeby poniższych kalkulacji załóżmy, że czytamy treść zadań i nie szukamy alternatyw   W zadaniu nr 3 liczyło się to który z kredytów bankowych jest dla nas lepszym rozwiązaniem i ile da nam zaoszczędzenie 70 000 zł i zostawienie ich by pracowały na lokacie. Jest to typowy scenariusz osoby pracującej na etacie, która ma pewne oszczędności, chce wziąć kredyt na zakup mieszkania i zastanawia się, która opcja będzie dla niej lepsza w dłuższym horyzoncie czasowym. Dlatego w tym zadaniu musimy wykonać kilka działań po kolei i porównać rezultaty. No to porównujmy    Najpierw policzmy ile nas kosztuje wyższy kredyt w banku Cashback:  Najpierw wyzeruj wszystkie parametry C ALL Mamy do czynienia z kredytem hipotecznym, którego raty spłaca się co miesiąc, a więc parametr P/YR ustawiamy na 12. Wpisujemy: 12, SHIFT, P/YR Wartość kredytu to 350 000 zł. Wartość tą musimy ustawić jako PV z plusem, gdyż jest to kwota, która wpływa do naszej kieszeni. Wpisujemy: 350 000, PV Musimy ustawić liczbę okresów płatności. Raty płacone będą co miesiąc przez 30 lat, a więc N ustawiamy na 360 lub wpisujemy: 30, SHIFT, x P/YR, co pozwoli nam automatycznie wyliczyć liczbę rat przez 30 lat. Oprocentowanie ustawiamy na 6,5% wpisując: 6,5, I/YR Teraz możemy kliknąć PMT, aby wyliczyć kwotę raty miesięcznej. Wyniesie ona 2212,24 zł. To co nas tak naprawdę interesuje, to nie wysokość raty miesięcznej (czyli PMT), ale kwota całkowitych odsetek, które zapłacimy przez cały okres kredytu. Musimy więc wyświetlić dane dotyczące amortyzacji (SHIFT, AMORT). Z wyliczenia wynika, że kwota odsetek (Total Interest) wyniesie 446 404,05 zł przez cały okres kredytowania. Zapisujemy sobie tą kwotę na boku i przechodzimy do dalszych obliczeń.       Skoro w powyższym punkcie wzięliśmy kredyt na 350 000 zł, to nadal dysponujemy gotówką w wysokości 70 000 zł. Zobaczmy ile zarobimy jeśli ulokujemy tą kwotę na lokacie na cały okres trwania kredytu.  Najpierw wyzeruj wszystkie parametry C ALL Mamy do czynienia z lokatą roczną więc jej kapitalizacja następuje raz rocznie, czyli parametr P/YR ustawiamy na 11. Wpisujemy: 1, SHIFT, P/YR Sumę lokaty ustawiamy na 70 000 zł. Kwotę tą musimy wpisać z minusem, gdyż jest to kwota, która “wypływa” z naszej kieszeni. Wpisujemy: -70 000, PV (a dokładnie to 70 000, +/-, PV) Jako liczbę okresów N (w tym przypadku są to lata) wprowadzamy 30. Wpisujemy: 30, N lub 30, SHIFT, x P/YR Oprocentowanie I/YR ustawiamy na 5% Naciskamy FV by wyliczyć wartość lokaty po 30 latach. Jej wartość, łącznie z początkowym kapitałem, wyniesie 302 535,97 zł Interesuje nas tak naprawdę ile było odsetek. Można sobie to szybko wyliczyć w głowie (odejmując kapitał początkowy od podanej wyżej kwoty), ale po co się męczyć skoro mamy kalkulator   Wystarczy kliknąć SHIFT, AMORT i spisać kwotę całkowitych odsetek (Total Interest) = 232 535,96 zł       No to teraz możemy policzyć o ile odsetki z lokaty zmniejszą nam koszty kredytu. Policzmy: 446 404,05 zł – 232 535,96 zł = 213 868,09 zł. Taka kwota jest realną kwotą kosztów kredytu na 350 000 zł po uwzględnieniu przychodów z “pracującej dla nas” lokaty. Ostatnim krokiem będzie policzenie kosztów kredytu na 280 000 zł oprocentowanego na 6% rocznie w banku moneyBank. Kalkulacja będzie analogiczna do kalkulacji kredytu w banku Cashback więc opiszę ją już bez szczegółow. Podam jedynie wartości parametrów.  P/YR = 12 PV = 280 000 N = 360 I/YR = 6,0 Klikamy PMT i dowiadujemy się, że rata miesięczna wyniesie 1678,74 zł SHIFT, AMORT i dowiadujemy się, że całkowite odsetki wyniosą 324 347,80 zł      I w tym momencie skończyliśmy nasze obliczenia. Widać, że w banku Cashback na odsetki wydamy tylko 213 868,09 zł podczas, gdy w banku moneyBank, pomimo wzięcia mniejszej kwoty kredytu i do tego niżej oprocentowanego, całkowite odsetki wyniosą aż 324 347,80 zł. Wniosek z tego, że lepiej jest skredytować w tym przypadku cały zakup i pozostawić gotówkę na lokacie. Czy chcesz się sprawdzić? Oczka mi się już kleją. Jest 2:21 w nocy i nie dopiszę już dzisiaj rozwiązania czwartego zadania. Pomyślałem, że to nawet dobrze, bo mając już “wędkę” w postaci umiejętności obsługi kalkulatora finansowego, zapewne sam już potrafisz rozwiązać zadanie nr 4. Dla przypomnienia publikuję je niżej i zachęcam Cię do przedstawienia w komentarzu skróconego sposobu jego rozwiązania. Jeśli chcesz się sprawdzić, to podaj krok po kroku działania i wartości parametrów jakie wpisujesz. Zadanie 4 – lokata za pożyczone pieniądze? Biorę pożyczkę hipoteczną w banku „Cashback” w wysokości 250 000 zł oprocentowaną na 8,5% rocznie, na 20 lat, a następnie wpłacam te 250 000 zł do tego samego banku na lokatę 20-letnią oprocentowaną na 5,9% rocznie. Czy robię dobry interes?  Informacje dodatkowe:  Załóż, że mam jak spłacać raty pożyczki hipotecznej, tzn. że odsetki z lokaty nie muszą finansować raty pożyczki w każdym miesiącu. Interesuje mnie całkowity wynik w całym okresie 20 lat   A jutro ja opublikuję rozwiązanie zadania nr 4 na blogu   Jeśli podobał Ci się ten matematyczny artykuł, to błagam  podziel się nim ze znajomymi, polub go i daj wyraz swojego zadowolenia w komentarzu. Bardzo Ci dziękuję za Twój wkład w moje dobre samopoczucie i w rozwój bloga   Podziel się:FacebookGoogleLinkedInTwitterEmail Podobne artykuły: Jak obsługiwać kalkulator finansowy? – przewodnik krok po kroku Jak używać Microsoft Money – przewodnik krok po kroku – część 1 Wyniki mini-konkursu finansowego i lista nagrodzonych 