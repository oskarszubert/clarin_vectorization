Dzisiejszy wieczór postanowiłam spędzić na kolejnym czytaniu wszystkiego na temat Pomeranianów, niestety jest stosunkowo mało informacji na forach, a większość właścicieli psów tej rasy to hodowcy lub tacy, którzy wystawiają swoje pieski. Ja mam swojego psiaka jako domowego przyjaciela, któremu chcę dać jak najwięcej miłości i opieki, stąd też chciałabym w komentarzach zrzeszyć właścicieli piesków tej rasy i poradzić się Was w paru kwestiach. Zależy mi na odpowiedziach z własnego doświadczenia, bo fora czy definicje już przejrzałam. Pytania poniżej:  1. Pielęgnacja pomeranianów. Jak wygląda u Was i Waszych psiaków kwestia czesania? Czym czeszecie pieski (jeśli szczotka to jakie), czy w jakiś określony sposób (uwzględniając kierunki wyczesywania?) ? Jak często to robicie? Czy Wasze psiaki też mają różne struktury sierści i czy używacie do tego różnych rodzajów szczotek? Mój przy tylnich nóżkach ma bardzo gęstą, kołtuniącą się sierść, przy uszkach zaś bardzo delikatną i bezproblemową. Baaardzo proszę o linki lub zdjęcia do szczotek. Kiedy powinno zacząć się kąpać psiaka i co ile to robić?  2. Gryzienie. Mój psiak (3 miesiące) od momentu kiedy wzięłam go z hodowli do domu (8 tygodni) straaasznie gryzie. Nie można go nawet wygłaskać i wyściskać, bo ciągle gryzie. Jeśli zaczyna się z nim zabawę to musi być na jego zasadach i oczywiście polega ona na gryzieniu. Gryzie zarówno palce jak i pluszaki. Nie widzi żadnej różnicy. Oczywiście dyplomatycznie i spokojnie, ale stanowczo staram się mu pokazywać, że nie wolno gryźć palców i generalnie ludzi, ale on za wiele sobie z tego nie robi :P Czy to kwestia tego, że jest szczeniakiem czy już zawsze będzie próbował ogryzać palce po swojemu ? :P  3. Karmienie. Happy skończył już trzy miesiące i waży 1,5 kg. Jak na razie karmie go suchą i mokrą karmą Royala, już przeszłam ze starterów puppy (do 2 miesięcy) do juniora (od 3 miesięcy), czasami daje mu również biały serek czy kawałek jabłka. Jak powinnam teraz urozmaicić jego dietę? Co polecacie? Hodowca polecił mi trzymać ciągle suchą karmę w misce, na początku to się sprawdzało, ale teraz wcina na potęgę, także będę musiała zastosować się do wydzielania posiłków pod względem godzin i wagi, a jak to wygląda u Was?  4. SIKUUUUUUUUU. Happy załatwia się na specjalną matę, tzn zazwyczaj... haha :) Hodowca i weterynarz polecił mi poczekanie do odhaczenia pierwszych trzech szczepień, zanim zacznę regularnie wychodzić z nim na dwór. Ostatnie szczepienie miał wczoraj. Oczywiście już wcześniej zaczęłam z nim wychodzić (UWIELBIA TO!), ale nie ma mowy o załatwianiu się na dworze... W pewnym momencie zaczyna piszczeć i wiercić się, a ja już wiem, że chce mu się siku... Na nic smakołyki, zachęcanie, pokazywanie, przetrzymywanie go na dworze... Kiedy tylko wbiega do domu od razu leci na matę i z ulgą robi siku haha :) Macie na to jakieś sposoby lub historię z własnego doświadczenia ?:)  Jak na razie to tyle :) Nie polecajcie mi proszę google.pl, forum lub specjalnych stron www, bo specjalnie poruszyłam ten temat na moim blogu, aby wywołać ciekawe dyskusje :)  Poniżej moje ulubione zdjęcie z Happy, sprzed miesiąca:     Pozdrawiam!! Buziaki. 