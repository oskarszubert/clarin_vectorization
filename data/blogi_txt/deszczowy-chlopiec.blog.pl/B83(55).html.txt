Trudno mi opisać dzisiejszy dzień. Jakby nie stanowił całości a zespół różnych wrażeń – wydarzeń. Zanotuję, co mi zostało w pamięci.   - Jędrek przyglądał się znowu choince. Usiadł sobie i na nią patrzył.   - Ciągnął mnie i Piotrka do zabawy. Szczególnie lubi jak go Piotrek kręci w worku. Muszę przyznać, że Piotrek jest w tym mistrzem (ja niby kręcę tak samo, ale nie tak atrakcyjnie jak brat).   - Na basenie było tradycyjnie fajnie.   - Jędrek wyciąga coraz różnorodniejsze zabawki z szuflady i szafek. Czasem przychodzi do mnie po pomoc.   - Dał się namówić, co by poklikać ze mną na komputerze (ubrać choinkę naciskając na różne paczki). Widzę, że go komputer ciekawi, ale wciąż podchodzi do tego z pewną nieśmiałością. Najbardziej lubi wysiadywać przed Andrzeja komputerem, najchętniej wypraszając Andrzeja z pokoju.   - Po świątecznych perypetiach żołądkowych trzymam Jędrka drugi dzień na diecie (mocno ograniczam sztuczności i słodycze). I jest efekt – w nocy nawet nie zakasłał, co w świetle wcześniejszych nocnych wydarzeń jest dla mnie potwierdzeniem, że musimy uważać na jego refluks. Jestem jak najbardziej za dietą,  ale niekoniecznie bezmleczną, bezglutenową, lecz taką z mocnym ograniczeniem sztuczności i słodyczy. Bardzo to trudne bo Jędrek uwielbia słodkości. Próbował nawet się awanturować o cukierki, ale byłam nieugięta i w sumie dość szybko zaakceptował siłę moich argumentów (poważnie, mam wrażenie, że łatwiej mu zaakceptować coś, gdy podaję sensowne argumenty, czyli musi mnie słuchać i rozumieć, co mówię; choć oczywiście sceptycy powiedzą, że chodzi tylko o ton mojego głosu, ale ja swoje wiem). Teraz to kwestia mojej konsekwencji i nieugiętości i to jest bardzo trudne.   - Musimy dalej ćwiczyć plucie. Nie jest jeszcze idealne;) Część wody połyka.   - Całkiem ładnie pracowało nam się dziś w domu. Co prawda Jędruś zdziebko się złościł (nie chciał pracować), ale dość łatwo udawało mi się go przekonać, by jednak kontynuować. I tak, zrobiliśmy następujące zadania (opisuję szczegółowo nie dlatego, żeby to tak ciekawe było, tylko dla mej własnej pamięci):   * Książeczkę Cieszyńskiej z sylabami i wyrazami z S i Z. Miałam wrażenie, że ciut go to nudziło i najbardziej podobało mu się, gdy przeszliśmy do najtrudniejszej części, czyli powtarzania całych zdań. Ech, ma chłopak ambicję:) Tyle, że możliwości jeszcze nie te. Zdania powtórzy, ale gdy mu dzielę na wyrazy albo i sylaby. Ale chęć najwyraźniej jest.   * Podawanie kolorowych kółeczek. Normalnie to by mnie Jędrek chyba zjadł, jakbym mu zaproponowało po raz 238 zadanie typu: daj czerwony, ale udałam, że nie o to mi chodzi. Chciałam, żeby powtarzał: nie-bie-s-kie, zie-lo-ne, fio-le-to-we i potem podawał. W tej postaci to przeszło. Tzn. też próbował kręcić z tym podawaniem, ale gdy skupiałam się głównie na mówieniu, przełamał się, podawał w miarę dobrze. Aczkolwiek lekka pomoc w postaci szturchnięcia w plecy (w celu zainicjowania ruchu, musiała być).   * Układanka kwiatek, którą ćwiczyliśmy przed świętami. Wystartował do niej pewnie i sprawnie. I sam wszystko elegancko ułożył, oprócz jednego kawałka, który nie chciał mu wejść i tu się zaciął. Musiałam więc pokazać jeden element i poszło. A mnie się podobała lekkość, z jaką wkładał te elementy (porównując do tego, co było wcześniej). Wygląda na to, że na razie musi mieć wyuczoną daną układankę. Nową układankę – samolot robił tak, że praktycznie każdy element mu musiałam pokazywać gdzie. Ale nic to, mnie chodzi tu głównie o ćwiczenie pewnej sprawności manualnej, której mu brak.   * Zadania z kartonikami – obrazkami z memo. Najpierw nazywaliśmy: kot, miś, lody, namiot, bałwan, klaun. W zasadzie Jędrek powtarzał po mnie, ale częściowo starłam się by nazwał to tylko z pomocą podpowiedzi mimicznej i przy niektórych (kot, miś) prawie sam nazwał i był z siebie bardzo zadowolony (zapewne dlatego, że widział mój zachwyt, gdy na moje pytanie: Kto to? odpowiedział KO (czyli prawie kot:) Potem podawał mi kartoniki, czego nie znosi ( no bo ileż można;), ale tym razem wzięłam go na sposób. Robiłam gesty mimiczne, a on miał odgadnąć co pokazuję, powiedzieć i podać. I w tej formie nawet mu się podobało. Następnie miał najłatwiejsze pod słońcem zadanie: dołożyć do siebie taki sam obrazek: bałwan do bałwana itd. I oczywiście tą część robił jak potłuczony. Kiedyś bym się wściekała, teraz się śmieję. Praktycznie żadnego obrazka nie położył od razu dobrze, jakby odpowiedź prawidłowa była najgorszym wyjściem. Ale znowu wzięłam go na sposób. Zagraliśmy sobie w memo (wygrałam 4 do 2!) Jędrek się trochę buntował, więc zrobiliśmy przerwę (w czasie której zagrałam z Piotrkiem i w jednej partyjce rozgromił mnie 5 do 1; porażka totalna;), po czym znowu zagrałam z Jędrkiem i tym razem zremisowaliśmy (przy czym ja miałam fuksa, a on 2 razy autentycznie pamiętał). A na koniec znowu mu zaserwowałam zadanie na dokładanie taki sam do takiego samego, obiecując mu nawet krówkę po zadaniu. Pierwszy obrazek znowu dołożył byle jak, ale jak mu położyłam dobrze i jeszcze raz spokojnie wytłumaczyłam, że ma nic nie kombinować, tylko zrobić takie banalne zadanie bałwan do bałwana itd., to w mig zrobił jak trzeba. I teraz pytanie, czy on wcześniej nie mógł zrozumieć o co mi chodzi (przekombinowywał, nie rozumiejąc, że ja chcę taką łatwiznę), czy też rozumiał od początku, tylko się buntował? Trudno zgadnąć.   W każdym bądź razie 3 prezenty od Mikołaja częściowo wykorzystałam:) 