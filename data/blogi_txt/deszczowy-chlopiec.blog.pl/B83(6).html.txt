A jeśli kogoś dziwi, o której godzinie ja piszę, to niech wie, że to nie mój pomysł. Niestety Jędrek od zawsze miał problem z przesypianiem nocy. Budził się, nie mógł zasnąć. Kiedyś nas to nawet bawiło, że wstawał w środku nocy, szedł do swojej półki z książkami i je przeglądał. Rok temu na wiosnę zaczął się nocny koszmar bo Jędrek nie dość, że się budził w nocy, to jeszcze awanturował. Skakał, krzyczał itd. Żadne sposoby uspokajania go nie pomagały. Teraz myślę, że to był stres, odreagowywanie stresu związanego z terapią i z napięciem w domu.   W lutym Jędrek zaczął przesypiać noce. Niestety nie wszystkie, ostatnio zdarza się to rzadziej. Potrafi się obudzić o 4.00 i już nie spać. Czasami ma kilkugodzinne przerwy w spaniu nocnym.  Dobrze jest, gdy się nie złości. Albo gdy następnego dnia nie czeka nas coś trudnego czy ważnego do zrobienia. 