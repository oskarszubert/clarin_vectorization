Jak to jest mieć brata autystę? Nie wiem, może Piotrek mi kiedyś opowie. Łatwo pewnie nie jest. Problem ten pokazuje np. film „Czarny balonik”. Historia nie tyle autysty, co raczej dochodzenia do akceptacji  autysty przez brata (a łatwo nie było, bo bohater filmu, ów autysta zaburzony był ciężko i życia mu nie umilał). Gdy obejrzałam ten film jakiś czas temu, byłam z lekka zdołowana. Bo choć Jędrek tak zaburzony jak Charlie nie jest, to po pierwsze ja nie wiem, jak on będzie funkcjonował za parę lat, a po drugie nie wiem, jak Piotrek wraz z wiekiem i świadomością będzie znosił chorobę brata. Czy będzie go akceptował, czy będzie się go wstydził?   Gdy Jędruś był mały, miałam czasem żal do Piotrka, że nie bawi się z bratem. Na podwórku zaczepia obce roczne dzieciaki, a nie swojego 2 czy 3 letniego brata. Potem zrozumiałam, że to nie była wina Piotrka, że on po prostu nie dawał rady nawiązywać kontaktu z Jędrkiem. Bo ten kontakt nie był odwzajemniany. Więc Piotrek nie otrzymując odzewu, nie bawił się z Jędrkiem i z czasem nawet zbytnio nie próbował. Oczywiście nie uświadamiał sobie tego. My (rodzice) sami mając problem z nawiązaniem kontaktu z Jędrkiem zajmowaliśmy się głównie Piotrkiem bo  Jędrkiem nie potrafiliśmy.   Gdy Jędrek miał 3 lata i został zdiagnozowany, baliśmy się również o Piotrka, który miał 6 lat. Jak mu o tym powiedzieć, jak zrobić, by nie odczuł boleśnie zmian w naszym życiu, by nie czuł, że zajmujemy się tylko Jędrkiem, by to go nie zniechęcało do brata. Oczywiście nie ukrywaliśmy przed Piotrkiem, że Jędrek ma problemy. Nie używaliśmy mocnych słów, ani terminu autyzm, ani niepełnosprawność itd. Tłumaczyliśmy mu, że jedni ludzie mają problemy z czymś tam, inni z czymś innym. Jednym jest ciężko nauczyć się czytać, innym mówić, inni jeszcze nie słyszą lub nie chodzą itd. Mówiliśmy mu, że Jędrek ma duży problem, żeby nauczyć się mówić, że musi jeździć na zajęcia, dużo pracować.  Piotrek przyjął to naturalnie, z czasem jednak usłyszał w naszych rozmowach słowo autyzm, niepełnosprawność i połączył z Jędrkiem (i chyba przyjął to w sposób dużo naturalniejszy jak my). Tłumaczyliśmy mu też, że Jędrek ma ogólnie problem z kontaktem z innymi ludźmi i jak ważne jest to by próbować ten kontakt z nim łapać.   W pierwszym roku terapii ambitnie założyliśmy, że nie będziemy jeździć tylko z Jędrkiem na zajęcia. Woziliśmy też Piotrka na angielski 2 razy w tygodniu, Andrzej chodził z nim też na karate w kolejne 2 dni w tygodniu. Mieliśmy wtedy mniej zajęć z Jędrkiem, teraz byłoby to niemożliwe. Na początku też nie chciałam włączać Piotrka na siłę do terapii, tzn. bałam się, żeby go nie obciążyć jakąś myślą typu: jestem odpowiedzialny za mojego brata, muszę brać udział w jego terapii. Uznałam, że jest na to za mały, że jeśli nawet, to lepiej by robił to naturalnie, nieświadomie, a nie z jakimś narzuconym poczuciem obowiązku. Bałam się też bardzo, że go zniechęcę do Jędrka, jeśli narzucę mu jakąś formę pomagania bratu, odpowiedzialności za brata. Tzn. nie to, żeby Piotrek żył sobie, a Jędrek sobie, owszem prosiłam Piotrka czasem o pomoc, ale starałam się tego nie nadużywać. Starsze rodzeństwo ma często dość matkowania czy ojcowania młodszemu rodzeństwu, bywa że przyjmuje to formę niechęci czy żalu do rodzeństwa. Ja bałam się, że obciążenia Piotrka  opiekowaniem się niepełnosprawnym bratem może mieć właśnie taki skutek. Dlatego starałam się tego nie robić. Nie na siłę. Owszem Piotrek czasem brał udział w naszych domowych zajęciach metodą Knilla (nauka naśladownictwa przy muzyce) albo jeździł z nami początkowo na zajęcia z Weroniki, ale staraliśmy się by była to dla niego zabawa (co niestety nie zawsze wychodziło, bo Piotrek łatwy do opanowania nie jest i czasami nam po prostu przeszkadzał, a czasami był w swej pomocy nieoceniony). Z czasem zauważaliśmy, że chłopcy nawiązują czasem kontakt, zwłaszcza przy tak zwanym gałganieniu, brykaniu, skakaniu, ganianiu itd. Staraliśmy się to wykorzystać bo obaj to lubili i była to naturalna forma kontaktu i nawiązywania dobrych relacji między nimi. Tłumaczyłam Piotrkowi jak to jest ważne, jak dobrą robotę robi, chwaliłam go, czy nawet prosiłam by spróbował pobawić się z Jędrkiem. Piotrek wymyślał Jędrkowi swoje lekcje Knilla czy innej terapii. Oczywiście sporadycznie, nieregularnie. Czasami Piotrek mi się żalił, że Jędrek nie chce się z nim bawić, że go chyba nie lubi bo to czy tamto. Tłumaczyłam mu nieodmiennie, że tak nie jest, że on tylko nie potrafi itd. Ale że nie można się zniechęcać, że trzeba próbować. Piotrek wie, jakie to dla Jędrka, i dla nas ważne. Mam świadomość, że on czasem próbuje się bawić z Jędrkiem dla mnie, żeby mi zrobić przyjemność, że lubi, gdy go za to chwalę. A czasem, tak jak dziś, uda im się znaleźć taką formę zabawy, kontaktu, że obaj się świetnie bawią i są zadowoleni. Nie zdarza się to często, ale zdarza! I wierzę, że będzie się zdarzało coraz częściej. Bo Jędruś jest już jednak łatwiejszy w nawiązaniu kontaktu.   Poza tym Piotrek, mimo że przez nas nie naciskany, ma w sobie pewne poczucie odpowiedzialności za brata. Gdy był jeszcze w przedszkolu i spotkali się razem na podwórku, opiekował się Jędrkiem, nie pozwalał innym, mówiąc: To MÓJ brat. Czasem pomagał i pomaga mi w różnych drobnych sprawach przy Jędrku (włącznie ze zrobieniem mu zupki z paczki i wspólną konsumpcją). W wakacje udało mi się trochę sposobem nakłonić go do tego by latał za Jędrkiem po plaży, a gdy pochwaliłam go, że tak świetnie daje sobie radę, gdy powiedziałam przy Piotrku Jędrkowi, że ma się słuchać starszego brata, bo on sobie z nim i tak poradzi, to widziałam, że to zadziałało na piotrkową dumę, dało mu pewność siebie i poradził sobie. Zwalczył protesty Jędrka, a Jędrek z kolei zrozumiał, że brat sobie z nim rzeczywiście poradzi i nie ma co protestować.   Bardzo mi zależy na tym, żeby Piotrek kochał Jędrka. Ale nie mogę mu tego narzucić. Staram się by widział Jędrka w pozytywnym świetle, nie tylko jego problemy ale i jego mocne strony. Dlatego chwalimy Jędrka, tłumaczymy Piotrkowi, że owszem z tym czy tamtym ma olbrzymie problemy, ale za to potrafi to czy tamto. I wydaje mi się, że Piotrek ma pozytywne widzenie Jędrka, tzn. nie traktuje go jak dziwoląga, że docenia różne jego zdolności. Owszem, chciałby mieć „normalnego” brata. Powiedział mi to kiedyś, a ja, choć serce strasznie zabolało, odpowiedziałam mu po prostu, że też bym chciała, żeby Jędruś był zdrowy, ale jest jaki jest i takim go kochamy. Patrząc na Piotrka widzę też często jak on odwzorowuje moje zachowania, słowa wobec Jędrka. Bardzo ciepłe. Mówi np. z czułością do niego: „Mój grzdulaku”. Nie wiem, jak jest w przypadku innych dzieci, ale Piotrkowi można sporo w jakiś sposób wmówić. Mówię mu np. że bardzo kochamy Jędrka i on to przyjmuje nie tylko za moje słowa i uczucia ale i swoje. Tłumaczę mu też, że Jędruś też nas kocha, mimo że nie zawsze potrafi to okazywać, czasami Piotrkowi jest ciężko w to uwierzyć, ale myślę, że na dłuższą metę będzie miał taki właśnie obraz. I to działa i w drugą stronę, gdy mówię do Jędrka: Kogo mama najbardziej kocha? i odpowiadam: Swoich synków: Piotrusia i Jędrusia. Czasami widzę, że  gdy wymienię najpierw tylko Jędrka a potem dopowiadam: „i Piotrka”, to Jędrek się uśmiecha. Najwyraźniej podoba mu się ta wersja, żeby było ich dwóch. Oczywiście chciałabym, żeby relacje między chłopcami były dobre, żeby się kochali, pomagali sobie kiedyś. Wersja, że to Jędrek będzie potrzebował pomocy Piotrka wydaje się być bardziej prawdopodobna. Nie wiem, jak kiedyś, na razie, nie wyobrażam sobie, że miałabym Piotrkowi narzucić obowiązek pomagania w przyszłości bratu. Ale może z czasem, gdy będzie starszy, sam podejmie takie wyzwanie?  Na razie mogę powiedzieć, że nie jest skupiony na bracie, ale ma do niego pozytywny stosunek, czasem się nim opiekuje, czasem z nim bawi.   Skupiłam się głównie na wątku relacji między chłopcami. Pozostaje ważna kwestia: jak zrobić, by nasze zdrowe dziecko nie czuło, że nim się nie zajmujemy, że skupiamy się tylko na tym chorym. Oczywiście mądra rada brzmi, temu zdrowemu też trzeba poświęcać czas. Bardzo wkurzająca rada (bo jak taki początkujący rodzic usłyszy na co i komu on powinien poświęcać czas i siły, to ciężko się nie załamać). My w początkowym okresie terapii Jędrka  woziliśmy też Piotrka na różne zajęcia, ale myślę, że nie to jest ważne. Że ważniejsza bywa chwila uwagi, rozmowy. Że czasem nie pracowaliśmy z Jędrkiem, tylko graliśmy w coś z Piotrkiem. I dalej tak bywa. Andrzej czasem pogra z Piotrkiem na komputerze. A ja poodrabiam z nim lekcje, nawet te wymyślone przeze mnie. I w ten to złośliwy sposób Piotrek nie ma poczucia, że rodzice się nim nie zajmują, nie interesują (codziennie pytam co u niego i słucham odpowiedzi). I nie tylko pracujemy z Jędrkiem, wozimy go na różne terapie, ale organizujemy też zajęcia Piotrkowi, z nim też pracujemy. Czasem w coś gramy, czy oglądamy wspólnie film. Aczkolwiek miewamy też poczucie, że za mało, że chciałoby się więcej czasu poświęcić na wspólną zabawę. Boję się, że zwłaszcza w  tym roku mam mało czasu dla Piotrka, że są dni kiedy widujemy się na dłużej dopiero wieczorem, a do tego czasu Piotrek samodzielnie wraca ze szkoły, coś je, idzie na dodatkowe zajęcia albo siedzi w  domu i sam zajmuje się sobą – jest przeraźliwie samodzielny jak na II-klasistę. No i boję się, czy w pewnym momencie nie poczuje do nas o to żalu, albo nie zajmie się czymś, czym byśmy nie chcieli. Na razie tego nie odbieram, ale co będzie później?  Na pewno nie czujemy się idealnymi rodzicami. 