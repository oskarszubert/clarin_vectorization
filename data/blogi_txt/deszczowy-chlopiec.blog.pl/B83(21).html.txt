Dostałam od koleżanki historyjkę, w której wychowywanie dziecka porównywane jest do podróży do wymarzonych Włoch, a niepełnosprawnego dziecka do nagłej zmiany i znalezienie się nie we Włoszech, tylko w Holandii. Nie tam mieliśmy być, wszyscy jadą do Włoch, my też marzyliśmy o Italii, a tu lądujemy w Holandii. Morał jest oczywiście taki, że tam też jest pięknie, inaczej, ale pięknie. I tylko uporczywe myślenie o Italii może spowodować to, że nie docenimy wiatraków, tulipanów i Rembrandta.   Ja się generalnie z tym zgadzam. Że świat niepełnosprawnego człowieka nie jest gorszy. Jest inny, równie piękny, pod niektórymi względami piękniejszy. Mnie np. taki klimat niderlandzki dużo bardziej pasuje jak włoski. Niektóre zachowania Jędrka są mi bliższe i racjonalniejsze, niż większości ludzi.   Gdy prawie 2 lata temu trafiliśmy do Ośrodka dla Dzieci Upośledzonych „Dać szansę” dostaliśmy tam broszurę, w której było min. o tym, czym jest upośledzenie, czym autyzm. Zapamiętałam też bardzo mocno z tej broszury zdania o tym, czy te dzieci są szczęśliwe. Że patrząc na nie można śmiało powiedzieć- tak, ale gdy patrzymy na ich rodziców- to już to tak różowo nie wygląda. Myślę jednak, ze problem nie tkwi w tym, że wszyscy się smucą, że nie pojechali do Włoch, a do Holandii. Nie boli mnie tak bardzo odmienność Jędrka. Ja się tylko boję o jego przyszłość. Co będzie, jeśli nie będzie samodzielny (a na to podobno nie ma wielu szans). Kto się nim zajmie, gdy nas nie będzie? Ciężko nie wybiegać w przyszłość i żyć tylko tym, co tu i teraz. 