Jędrek był bardzo radosnym niemowlakiem. Uśmiechał się jak aniołek. Naprawdę wydawał mi się wyjątkowo pogodnym dzieckiem. To się zmieniło w wieku mniej więcej 2 lat (kiedy jak to teoria o autystykach uczy, autyzm się ujawnia, dziecko się zmienia, zaczyna mieć swoje autystyczne „napady”). Tak było i z Jędrkiem. Zaczął się awanturować, płakać itd. Mówiliśmy, że ktoś nam podmienił dziecko. A ten ktoś to był autyzm. W czasie takiego napadu, nie sposób go było niczym uspokoić, najlepiej było przeczekać, nie zwracać uwagi, wtedy się najszybciej uspokajał. Ale łatwe to nie jest.   Teraz Jędrek znów jest bardzo pogodny. Rzadko miewa napady złości (niestety głównie w nocy). Poza tym bardzo często jego napady mają znaną nam przyczynę, powód, że coś konkretnego chce lub nie chce.  Łatwiej to znosić, gdy się rozumie, gdy się wie, że to jest racjonalne. 