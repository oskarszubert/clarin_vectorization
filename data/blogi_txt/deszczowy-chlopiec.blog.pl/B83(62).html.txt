Bardzo Wam wszystkim dziękuję za komentarze. Wszystkie miłe i mądre. Bo niby ja tu piszę dla siebie, ale zawsze miło jak ktoś mądry przeczyta i jeszcze chce się ze mną jakąś myślą podzielić. Chciałam się odnieść do komentarzy pod notatką „Ostatnia notatka z tej serii”. Po pierwsze proszę przyjąć mój specjalny list gratulacyjny, należny każdemu, kto zdołał moje wspominki przeczytać. Z braku funduszy i czasu pozwólcie, że będzie to list symboliczny. Papier firmowy się skończył…;) Także, Kolorku, proszę, oto najpiękniejszy list,  niewidoczny, ale od czego wyobraźnia    Aniu, jeśli mój blog choć czasem doda Ci otuchy, czy przyniesie jakiekolwiek dobre emocje, to wiem, że warto go pisać. Bo chylę czoła przed rodzicami autystów z tzw. upośledzeniem umysłowym. Piszę tzw. bo po pierwsze nie znoszę tej nazwy – upośledzenie, a po drugie, jeśli chodzi o autystów, to, nie mnie się mądrzyć, ale kto wie, ile w tym jest upośledzenia, a ile autyzmu.  A jeśli nawet upośledzenie bez autyzmu, to wzdrygam się na tą nazwę bo niesie ona ze sobą tyle negatywnych emocji, tyle lekceważenia. Taa, kiedyś mówili: wioskowy głupek. A że ten głupek w niejednym mądrzejszy od innych, to już mało kto zauważy. I kto doceni ludzi tzw. upośledzonych umysłowo? Kto spróbuje zrozumieć ich świat? Mayu, mnie też pewien ojciec dziecka niepełnosprawnego powiedział, że Pan Bóg daje tyle, ile jesteśmy w stanie udźwignąć. Widzisz, jakie mamy podobne doświadczenia?    Ja się nie zżymam i nigdy do Boga nie miałam zbyt wielkich o to pretensji (choć może coś mu tam kiedyś powiedziałam, już nie pamiętam;) Wyszłam z założenia, że mam co mam i MUSZĘ sobie z tym radzić. Po prostu NIE MAM INNEGO WYJŚCIA. Żebym się jakoś szczególnie cieszyła z tego, że mnie tak Pan Bóg, czy los wybrał, to też nie. Ale też pamiętam moje myśli na początku terapii. Gdy było ciężko, gdy jeszcze był kamień u szyi (no tak się czułam), ale gdy zaczęłam regularnie pracować z Jędrkiem, to czułam, że łączy nas coraz mocniejsza więź.  I czułam, wiedziałam też, że to doświadczenie sprawia, że staję się pełniejszym człowiekiem. Rozumiem więcej, jestem bardziej uważna, czuła na drugiego człowieka, na cierpienie innych ludzi. Dobrze, tylko czemu to kosztem Jędrka? Nigdy nie krzyczałam, nie pytałam: „Boże, dlaczego ja? Dlaczego to na mnie trafiło”. To mogę znieść. Ale przyznaję, pytałam: „Dlaczego Jędrek? Dlaczego mój chłopiec cierpi?” A może nie cierpi, aż tak bardzo? Może nie więcej jak inni? Może w jego świecie są przyjemności i dobre strony życia, których my nie znamy? Popatrzymy na to z innej strony. Gdy ktoś coś do mnie mówi, czego nie mam ochoty słuchać, mimo wszystko muszę zareagować, odnieść się itp. Jędrek może spokojnie to puścić między uszy. Ja w wielu sytuacjach muszę zachować się tak jak obyczaj i normy każą, choćbym wcale na to nie miała ochoty. On zachowa się tak, jak chce. Czyli autyzm ma swoje dobre strony. A jednak chcemy by nasze dziecko było jak inne. To nam się wydaje jedyną szansą na szczęście. Bo jeśli ktoś by się mnie spytał, czego pragnę dla moich dzieci, odpowiedziałabym: „Żeby były szczęśliwe, żeby im dobrze w życiu było”. Choć odpowiedź nie jest oczywista, bo może o coś innego w życiu chodzi?   Krzyśku, napisałeś o tak wielu istotnych rzeczach, że aż trudno się do wszystkiego odnieść. Po pierwsze bardzo bliskie są mi Twoje słowa o systemie stwarzającym pozory pomocy. Oj, chciałoby się krzyczeć! Bo tak jest. Zewsząd pozory. I przechodzimy obok, machając na to ręką. Ale nie gdy chodzi o nasze dzieci! Ja mogę machnąć ręką, jak mój starszy ma panią w szkole, co go byle jak uczy (akurat nieprawda, ale wyobraźmy sobie), jak czasem zajęcia są, a czasem nie. Ale nie w przypadku małego dziecka potrzebującego wczesnej interwencji, wczesnego wspomagania. Tu nie zaakceptuję pozorów, tu nie ma na to czasu. Ktoś „mądry” wymyślił, że mi da zespół specjalistów i dziecko będzie miało 1 zajęcia w miesiącu z każdym specjalistą. I oni zadowoleni się nadymają, bo w papierach mają, że dziecko objęte pomocą, i to zespołu. A tymczasem to czysta fikcja, pomoc pozorna. Krew mnie zalewa.   Co do mojej surowej oceny siebie, to nie ma się co tym przejmować. Ja tak po prostu mam i z tym żyję. Mam gdzieś w mózgu potrzebę utopii, czegoś idealnego, wiem, że nigdy temu nie sprostam. Dobrze chociaż, że dla innych mam trochę więcej wyrozumiałości, jak dla siebie:)   Wiesz, współczuję Wam bo wiem, że przeżywacie teraz naprawdę ciężki okres. Ja nie wiem, czy nasz Jędrek ma autyzm, czy cechy. W opinii jest napisane: „chłopiec spełniający kryteria zaburzenia autystycznego”. Po mojemu znaczy to autyzm, ale 2 lata temu kurczowo trzymałam się myśli, że on ma tylko cechy autystyczne. Wierzyłam, że szybko z tego wyjdziemy. Przez cały rok żyłam w straszliwym napięciu, bo przecież musieliśmy z tego szybko wyjść, wyczekiwałam tego na każdym kroku, złapałabym się wtedy każdej brzytwy, która dałaby mi nadzieję, szukałam tylko informacji o pokonanym autyźmie itp.itd. Teraz już nie mam takiego parcia na pokonanie autyzmu. Gdy dostałam maila o takim tytule od Asi (napiszę kiedyś o tym szerzej bo może komuś się przyda), uśmiechnęłam się pod nosem. Nie wierzę w cudowne nagłe uzdrowienia. Ale wierzę w to, że trzeba robić, co tylko możemy, tylko spokojnie. I trzymać się nadziei, że będzie lepiej.    Z tego co napisałeś to naprawdę jest się czym cieszyć i czego się trzymać. Po mojemu Piotrek dobrze rokuje. Nie ma się co łudzić, autyzm, czy cechy ma. Ale ja bym chciała, żeby Jędrek naśladował zwierzątka, pokazywał palcem, co chce, „prosił” o komentarz, kopał piłkę. Choćby czasami. Jędrek tego nie robi, a ma lat 5. Piotrek niecałe 3. Także cieszyć się i nie martwić regresami. Raz do przodu, raz do tyłu. A kontaktem z siostrą się nie przejmuj. Mają czas! Ponieważ to dłuższy temat, napiszę kiedyś o tym (relacjach między moimi chłopakami) osobną notatkę. Co do układania przedmiotów w rzędach, to bym nie przesadzała z tym, że to takie groźne. Mojej koleżanki syn, gdy był mały układał samochodziki w jednym rzędzie, zawsze tak samo, nic nie można było ruszyć. I żadnego autyzmu chłopak  nie ma, rozwija się jak należy.   A jeśli chodzi o picie, to lekarz miał zapewne na myśli samotne picie. Bo gdybyście tak wpadli do nas z żoną i Z WINEM, na pewno byłoby to terapeutycznie wskazane;) 