W poniedziałek byliśmy w Katowicach u doktor Kurczabińskiej. Przed wakacjami zrobiliśmy Jędrkowi badania, bilans biologiczny w Belgii. Przyszła kolej na omówienie wyników i propozycję leczenia. Pani doktor w sposób bardzo przystępny tłumaczyła nam, co tam Jędrkowi wyszło z tych badań. W dużym skrócie i uproszczeniu: Jędrek ma silny stan zapalny ogólnoustrojowy, stan zapalny błony śluzowej jelita (tzw. cieknące jelito), mocno osłabiony układ immunologiczny, niedobory żywieniowe (omega3, żelazo, kwas foliowy, witamina D) i nadaktywność neuroprzekaźników (dopaminy, serotoniny i coś tam jeszcze). Z pozytywnych informacji – nie ma kandydozy. I ma odpowiedni poziom stresu   Pani doktor zaproponowała leczenie, auto szczepionkę, trochę probiotyków i immunomodulację. Trochę leków kupiliśmy u niej, trochę ściągniemy z Francji, Belgii i Niemiec. Są to raczej leki niekonwencjonalne. Wszystko jest cholernie drogie. Będę szczera – nie jestem do tego nastawiona entuzjastycznie. Za mocno się już w leczeniu i terapeutyzowaniu Jędrka sparzyłam. Ale spróbujemy go tak poleczyć. Zobaczymy, czy to coś da. Spróbujemy. Skoro możemy, musimy spróbować coś jeszcze zrobić. Żeby mieć czyste sumienie? Może. Na razie muszę się rozeznać w tych wszystkich zleconych lekach, część zamówić, część zacząć dawać. Nie będzie to fajne, bo ja generalnie nie lubię leków:( Przy okazji wizyty w Katowicach u dr Kurczabińskiej Jędrek miał wizytę u pani psycholog. Zrobiła z nami wywiad, potem Jędrek miał rodzaj badania psychologicznego. Określiła, że poziom autyzmu Jędrka jest średni. Że jest bardzo kontaktowy, otwarty, ma mało lęków jak na autystę, a z drugiej strony – prawie wcale mowy. Po badaniu stwierdziła, że Jędrek ma dużą męczliwość. Zaczyna zadanie chętnie, ale szybko się wycofuje. Ona uważa że nie dlatego, że nie chce, czy nie umie, tylko jego organizm się szybko męczy, że jego to po prostu boli. Pani doktor wiązała to min. z jego szalejącymi neuroprzekaźnikami (bardzo wysoki poziom serotoniny, która jest spowalniaczem). Tyle w skrócie. Teraz będę walczyć z lekami. 