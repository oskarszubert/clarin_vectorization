Chciałabym napisać o pewnych problemach, z którymi się borykają rodzice autystycznych dzieci. Pierwszy to wybór terapii. Nie ma jednej uniwersalnej terapii dla małych autystów. Metod jest kilka, kilkanaście. Niektóre wykluczają się nawzajem. Myślę, że nie ma metody idealnej. Bardzo bliskie jest mi stwierdzenie, że każda metoda jest dobra, która pasuje DZIECKU i RODZICOM. Tylko nie tak łatwo znaleźć tą właściwą metodę, klucz do naszego dziecka. Szukamy po omacku, czasem znajdujemy, czasem nie. I prawie nigdy pewności, czy to co robimy jest dobre i wystarczające. Trzymamy się tego, co mamy, co nam się udało znaleźć, czasem wywalczyć (bo terapeutów, specjalistów mało, bo koszta ograniczają). I stresujemy się. Terapeuci niestety czasem mają zwyczaj dyskredytowania lub chociaż lekceważenia innych metod, tych, którymi nie pracują. A nam przecież jest potrzebna wiara i nadzieja w sens tego, co robimy. I wcale nie tak łatwo o tą wiarę i nadzieję. Bo o pewności to już w ogóle nie ma mowy. My na szczęście – nieszczęście nie potrafimy wierzyć ślepo w założenia jakiejkolwiek metody, my się im przyglądamy, dyskutujemy, kwestionujemy. Nie jesteśmy grzecznymi rodzicami. Ma to swoje dobre i złe strony. Z jednej strony źle bo nie zawsze słuchamy specjalistów i może głupstwa robimy, no i łatwiej by było na duszy gdyby ślepo wierzyć. Z drugiej strony mamy większą szansę na lepsze zrozumienie naszego dziecka, znalezienie na niego metody bo nie zamykamy się w podanych nam schematach.   Poza tym każda metoda ma w swoich założeniach niezbędną ilość godzin terapii. Czyli np. 8 godzin dziennie terapii z dzieckiem. Albo robienie sekwencji sensorycznych (ok. 20 minutowych) 8 razy dziennie! I gdzie tu jakiś realizm? Jak się ma czuć rodzic słysząc o tym? Musiałby zatrudnić sztab specjalistów, żeby tak pracowali z jego dzieckiem. Kogo na to stać? I które dziecko by to wytrzymało? 8 godzin dziennie, a my w najlepszym przypadku z wczesnego wspomagania otrzymamy 8 godzin… miesięcznie. Oczywiście staramy się znajdywać te dodatkowe godziny innymi sposobami i tak np. udaje nam się by Jędrek miał ze 1-2  godziny terapii dziennie. A wtedy zajęci specjaliści, którzy,  mam wrażenie chcą się nas pozbyć (bo mają za dużo dzieci) patrzą w nasz kalendarz i mówią, że mamy dużo zajęć, że skoro tam gdzieś już mamy, to u nich niekoniecznie. I w ogóle czasem odbieram niektóre komentarze (może źle odbieram) na zasadzie: Czy wy nie zamęczacie tego dziecka?  A ja się pytam: Jak to się ma do tych niezbędnych 8 godzin terapii dziennie? Więc jesteśmy pomiędzy wyrzutami, że zamęczamy dziecko, a  wyrzutami, że nie dostarczamy mu odpowiedniej ilości godzin terapii. Szczerze mówiąc bardziej boję się tego drugiego bo Jędrek mi na zamęczonego nie wygląda. On najwyraźniej coraz bardziej lubi wszelkie zajęcia.   Kolejna kwestia to praca z dzieckiem w domu. Wiadomo – niezbędna. Przez pierwsze 2 lata terapii podchodziłam do tego, jak pruski urzędnik. Piątek świątek czy niedziela, w dobrej formie czy złej – pracowałam z Jędrkiem codziennie regularnie (w drugim roku zdarzały nam się krótkie przerwy, gdy dostawałam rozgrzeszenie od terapeutki bo emocjonalnie nie wyrabiałam). Czasami to była katorga bo praca z dzieckiem autystycznym dla niedoświadczonego rodzica, to jest naprawdę wyzwanie. Z perspektywy czasu myślę, że ta praca była dobra bo pozwalała mi poznać moje trudne do poznania dziecko. Z drugiej strony czasami, chyba więcej mu robiłam krzywdy jak pożytku. W tym roku, trzecim roku terapii, mamy więcej zajęć ze specjalistami, mniej pracuję z Jędrkiem w domu. Są takie dni, kiedy po prostu nie ma już na to czasu. Bywa też, że nie jestem w formie i rezygnuję z pracy z Jędrkiem. Nie robię już tego za wszelką siłę. Gdy czuję, że nie jestem w stanie zachować cierpliwości, rezygnuję. Pozwalam też sobie na przerwy – odpoczynek w święta itd. Czasami czuję się wypalona, czasami najnormalniej w świecie mi się nie chce.  Oczywiście mam wyrzuty, że co to za zwalanie pracy na specjalistów, że pracy domowej nikt za mnie nie odrobi. Z drugiej strony już wiem i rozumiem, że praca z własnym chorym dzieckiem jest dużo bardziej wyczerpująca emocjonalnie jak z cudzym, że specjaliści mają łatwiej bo gdy pracują nie ma tyle emocji, a po drugie – są do tego lepiej przygotowani. I nie pracują z moim dzieckiem codziennie, to i łatwiej o różnorodność zajęć. Wiem to wszystko, ale i tak gdzieś w głębi zżera mnie stres, że ciągle za mało pracujemy z Jędrkiem, że może niewłaściwie, że jak ja mogę zajmować się czymś innym, a nie Jędrkiem (jeśli nie pracą, to zabawą z nim, co czasem jest cięższe od tej pracy   Nie wiem, Capuccino, czy to się gdzieś łapie do Twojej pracy, do jakiegoś punktu, ale ja bym rzekła, że stres i wyrzuty sumienia (że się dziecku nie zapewnia właściwej terapii, że się nim odpowiednio nie zajmuje) to jeden z podstawowych składników życia rodziny z autystą. I pewnie jeszcze strach o przyszłość. 