Kolejne pytania C. do jej badań na funkcjonowaniem rodzin autystycznych i moje odpowiedzi.   1) Jak zmienił się Twój obraz (takie spojrzenie na samą siebie), poprzez pryzmat funkcjonowania z dzieckiem autystycznym. Czym jest dla Ciebie autyzm – sytuacją bardzo trudną, czy raczej wyzwaniem, które podejmujesz?   Myślę, że autyzm synka wiele mnie nauczył. Najpierw pracy z dzieckiem niełatwym, cierpliwości, docierania do człowieka, do którego dotrzeć niełatwo, odmienności, inności, wyrzeczenia się własnych przyjemności aby zająć się dzieckiem. Mam wrażenia, że autyzm Jędrka nauczył mnie pełniejszego macierzyństwa i człowieczeństwa. Stałam się uważniejsza i czulsza na ludzką niepełnosprawność (nie tylko autyzm). Ale czy to oznacza, że zmienił się mój obraz siebie. Nie, nie czuję się ani lepsza ani gorsza.   Czym jest dla mnie autyzm? Nie, nie jest wyzwaniem, które podejmuję. Jeśli już to koniecznością, z którą się zmagam bo nie mam innego wyjścia. Autyzm jest tym, co sprawia, że moje dziecko jest inne, nie może się bawić z innymi, tkwi z boku, być może nigdy nie będzie samodzielne. I dlatego jestem głęboko smutna.   W sumie mam bardzo mieszane uczucia wobec autyzmu. Z jednej strony jestem w stanie dostrzec pozytywy zaistniałej sytuacji, z drugiej nie potrafię się z tym pogodzić, przyjąć to jako „dar losu”.   2) Jak autyzm wpłynął na relacje z innymi ludźmi (kiedyś i dziś)?   Wydaje mi się, że nie wpłynął jakoś znacznie. Tzn. być może że jakiś czas po diagnozie byłam bardziej zamknięta wobec ludzi, od jakiegoś zaś czasu mam wrażenie wręcz odwrotne, że jestem bardziej otwarta, zwłaszcza na ludzi z problemami.   3) Jak zareagowała na diagnozę dalsza rodzina?   W porządku, ze spokojem, współczuciem, ofiarowaniem pomocy. Nie mieliśmy żadnych złych doświadczeń, typu, żeby ktoś się dziwił lub dawał głupie rady. Niektórzy oferowali nam pomoc finansową, inni modlitwę. Babcia Kazia zaczęła przyjeżdżać do nas regularnie w celu nie tylko pomocy mnie, ale i aby łapać kontakt z Jędrkiem. Bardzo to docenialiśmy.   4) Na ile zmienił się Wasz dom, kiedy pojawiła się diagnoza - dziecko autystyczne? Społecznie jesteś raczej bardziej otwarta, czy autyzm wywołał raczej postawę izolacji?   Trudno powiedzieć, żeby nasz dom stał się bardziej otwarty. Nie ma też izolacji. Jeśli rzadko kto nas odwiedza, to nie z powodu tego by autyzm Jędrka był tu przeszkodą. Bardziej dlatego, że my nie mamy czasu na spotkania towarzyskie. Ogólnie więc może trochę rzadziej, jak przed diagnozą, odwiedzamy innych a inni nas. Nigdy nie byliśmy jednak jakoś bardzo towarzyscy, przynajmniej ja nigdy nie byłam społecznie zbyt otwarta.   5) Na ile niepełnosprawność determinuje (naznacza) Twoje życie?   W tej chwili wciąż całkowicie. Nie jestem w stanie wyzwolić się na dłużej od choćby myślenia o autyźmie Jędrka. Ale czasem, sporadycznie, zdarza mi się zająć przez chwilę czymś innym i nie mieć w duszy tylko autyzmu. Potrafię już oderwać się myślą i duszą od autyzmu oglądając film, sztukę teatralną, czytając książkę, prowadząc lekcję.  Ale choć bardzo potrzebuję takiego oderwania, wciąż jest to bardzo trudne.   6) Jak zmieniła się hierarchia potrzeb widziana przez pryzmat zaburzeń autystycznych (potrzeba bezpieczeństwa, szacunku, przynależności, miłości, samorealizacji)   Nigdy nie robiłam rankingów, co dla mnie jest najważniejsze. Na pewno potrzeba bezpieczeństwa i miłości były na szczycie. I w dalszym ciągu są. Aczkolwiek na pierwszym miejscu jest teraz potrzeba pomocy Jędrkowi, „pokonania” autyzmu. Jeśli chodzi o samorealizację, Jędrek nie przeszkodził mi w robieniu kariery, bo jej nigdy robić nie chciałam. Owszem musiałam zrezygnować ze swoich pewnych przyjemności (samokształcenia się), by móc pracować, zajmować się Jędrkiem i to się stało moją formą samorealizacji. Poza tym wciąż znajduję czas na moje małe przyjemności.   7) Na ile autyzm zdeterminował zmianę postaw rodzicielskich w stosunku do Jędrka?   Zmienił w bardzo dużym stopniu. Przede wszystkim zrozumieliśmy, że musimy mu poświęcać dużo więcej czasu. Poza tym wiemy, że musimy wobec Jędrka zachowywać się szczególnie, maksimum cierpliwości. Mogę stracić nerwy przy Piotrku (choć wiem, że nie powinnam), przy Jędrku nie ma to kompletnie sensu. Niestety nie oznacza to, że nigdy nam się nie zdarza. Jednak zdecydowanie rzadziej. Z drugiej strony, gdy nie wiedziałam o autyźmie Jędrka, traktowałam go jak normalne dziecko, w pewnych kwestiach byłam bardziej wymagająca i w ten sposób udało mi się stosunkowo szybko nauczyć go załatwiania swoich potrzeb w łazience. Wiem, że teraz tym bardziej przydałoby się być wymagającym, wymagać od niego większej samodzielności. Niestety nie potrafię, wiem, że za bardzo go wyręczam (w jedzeniu, ubieraniu się itd.). 