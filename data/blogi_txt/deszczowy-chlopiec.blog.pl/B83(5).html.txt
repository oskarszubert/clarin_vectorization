Jędrek jak na autystyka dość wcześnie pożegnał się z pieluchami. Miał 2 lat i 9 miesięcy (w dzień i parę miesięcy później w nocy). Oczywiście zdarzały się liczne wpadki, nadal się zdarzają. Wiadomo, osobie, która nie lubi się komunikować jest trudniej. Na początku trzeba było go pilnie obserwować, często sadzać na nocnik. Potem Jędrek ciągnął mnie za rękę do łazienki. Ale ostatnio próbuje się usamodzielniać. Chodzi sam. Nie zawsze do końca sobie poradzi (zwłaszcza jak spodnie ciasne i trudno je zdjąć), ale cieszą mnie bardzo jego próby usamodzielniania się. Drugi problem, to podwórko. W domu, można zaprowadzić mamę do łazienki, można iść samemu (na sedes, nocnik pożegnaliśmy definitywnie), ale na podwórku był problem. Jędrek zresztą dość długo uczył się sikać na podwórku. Rzecz banalna? Nie dla każdego. To był kiedyś wielki sukces, gdy pokonał swój opór przed siusianiem na podwórku. Ale ostatnio Jędrek mnie zachwycił bo gdy chciał siusiu a byliśmy w sklepie czy przy straganie pokazał na siusiaka. Wiem, że komuś może się wydawać dziwne, że o tym piszę. Niewyobrażalne, co w tym takiego niezwykłego. Otóż dla autystyka (oczywiście nie każdego bo oni są różni:) to nie jest łatwe. On się ze mną skomunikował:) 