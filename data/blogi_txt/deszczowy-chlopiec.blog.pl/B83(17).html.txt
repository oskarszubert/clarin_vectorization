Poniedziałek:   Zostaliśmy sami bo Andrzej pojechał do Białegostoku (stąd notatka na blogu). Cały dzień spędziliśmy na werandzie i w ogrodzie bo Piotrek się rozchorował. Dostał wysokiej gorączki i przeleżał cały dzień. Jędrek wesolutko brykał po domu, po ogrodzie. Urządził sobie skoki na materacu (takim pompowanym, który położyliśmy w ogrodzie). Jędrek uwielbia wszelkie zabawy-zabawki dmuchane. Skakanie, wspinanie się po sznurkach i zjeżdżanie z pontonowych zjeżdżalni. Latem można znaleźć tego typu rozrywki w głównie w miejscowościach turystycznych, niestety przeważnie jest to dość drogie (chyba, że zostanie się stałym klientem i właściciel przestaje liczyć restrykcyjnie czas zabawy, jak nam się to kiedyś zdarzyło w Łukęcinie). Jędrek bardzo potrzebuje tego typu rozrywek. Dla niego jest to forma terapii, potrzebuje się dostymulować sensorycznie. W domu robi to skacząc po naszym tapczanie na sprężynach, tu skacząc po materacu.   Wtorek:   Andrzej wrócił. Temperatura Piotrka spadła, wybraliśmy się na rowery. Miała być króciutka wprawka, wyszło dłużej, częściowo przez las. Jędrek uwielbia jeździć rowerem jako pasażer w foteliku za Andrzejem. Gdy się pakowaliśmy wyjeżdżając z domu, wziął swój fotelik i go niósł. To nie było zwyczajne. Jędrek może nosić swoje klocki, długopisy itd., ale jakieś większe rzeczy, gdy da mu się do niesienie, rzuca. A tu wziął fotelik i dzielnie go niósł do samochodu. Pokazywał też wyraźnie na rower, że chce jeździć. Więc miał dziś radochę.    A gdy wróciliśmy z rowerów, zasnął i dostał gorączki. Na szczęście Jędrek jest twardy gość. Stosunkowo rzadko choruje, a jeśli już dość szybko wychodzi z choroby i o swoich siłach (nigdy nie miał żadnego antybiotyku doustnego; kiedyś tylko na skórę jakieś antybiotykowe mazidło). Środa:   Zrobiliśmy sobie długą rowerową wycieczkę, do Serw (w sumie ponad 20 km). Fajnie było, tylko za gorąco, więc nam chłopaki trochę wymiękali.   Wieczorem – kąpiel w jeziorze:) Czwartek:   Pada, więc wybraliśmy się do Augustowa na basen. Jędrek był przeszczęśliwy. To zdecydowanie wodny człowiek. Ale jednak basen w Zambrowie jest the best (i najtańszy:) Ten tu miał tą zaletę, że nie trzeba było nosić czepków.   Po południu już tylko krótka (4-5 km) wyprawa rowerowa do sklepu bo Piotrek zasnął i dobudzić go nie można było.   Piątek:   Długa rowerowa wycieczka (ok.30 km). Ateny (światowcy z nas:), Płociczno- Gawrych Ruda (ale bez jazdy kolejką wąskotorową bo za drogo by nas to kosztowało), Bryzgiel (Jędrek wypróbowywał bitej śmietany, nawet mu posmakowała). A po powrocie jeszcze 2 razy kąpiel w „naszym” jeziorze.   Sobota:   Super intensywny dzień. Znowu długa wycieczka rowerowa z postojami na kąpiele. Najpierw kąpiel w naszym jeziorze. Potem- na rowery: do Tobołowa, przez las do Czerwonego Krzyża, Krusznik i kąpiel w czystym, pięknym jeziorze Mulaczysko (powinniśmy mieć stamtąd kilka ładnych zdjęć i nagrań, jak tata podrzucał Jędrka i Piotrka do góry i wrzucał do wody, a oni mieli radochę i nic się Jędrek nie bał i nie przeszkadzało mu, że wpadał do wody gwałtownie), następnie - malowniczym zielonym szlakiem wokół jeziora do Bryzgla (tym razem postój na konkretne jedzenie, Jędrek docenił tamtejszą surówkę; Jędrek w ogóle jest amatorem restauracji i my się śmiejemy, że on tak dobrze się w nich czuje, że powinniśmy mu jeszcze zapewniać restauracjo-terapię; ze względów finansowych odpada, ale kiedyś gdy znajomi nas zaprosili do warszawskiej restauracji siedział tam długo i bardzo grzecznie, zachowywał się bardzo dobrze i cierpliwie i widać było, że to jest jego miejsce; niestety w Bryzglu było znacznie gorzej, niecierpliwił się i awanturował póki nie dostał jedzenia). Wracając postój w Danowskich i kąpiel w jeziorze (brr, zimne było). Jest tam długa rura-zjeżdżalnia, Jędrek mnie pociągnął, że tam chce i zjeżdżali razem z Piotrem, ale najbardziej się smykowi podobał odcinek końcowy, tam, gdzie się wypływało, potraktował to jako basen i chlupał się tam radośnie.   Po powrocie do Kopanicy spotkaliśmy się jeszcze ze znajomymi, którzy to nam wspaniałomyślnie pożyczyli swój dom na te kilka dni wakacji, chłopcy objedli ich z jagodzianek i delicji (Jędrek zjadał biszkopt a mnie kazał zjadać czekoladę z galaretką; o dziwo Jędrek nie lubi czekolady; próbował kiedyś i mu nie pasuje). A potem ostatnia super kąpiel w naszym jeziorze (chłopcy świetnie bawią się w wodzie z tatą, tym razem mieli radochę z pływania razem we dwóch w dużym kole; kole które miało być niewypałem bo się kupiło wielkie jak dla 100 kg chłopa, a okazało się strzałem w dziesiątkę; Jędrek je lubi bo go nie uciska, nie krępuje, a podtrzymuje, a jeszcze można nim popływać we dwóch; w ogóle to Jędrek fajnie pływa, instynktownie macha rękami i nogami; jakby miał pompowane majtki to by pływał jak motorówka).   I po tak intensywnym dniu, to Jędrek powinien spać jak kamień co najmniej do 6.00 rano, nie? A nie buszować przez parę godzin w nocy:(   W Danowskich nad jeziorem pewna pani patrząc na Jędrka spytała mnie: Pani syn ma autyzm? Pierwszy raz mi się coś takiego przydarzyło, zazwyczaj ludzie nie rozumieją, pewnie myślą, że jakiś dziwny albo nerwowy (albo krępują się dotykać tematu). Okazało się, że to mama 6 letniego autystyka, w zasadzie Aspergera (fajny chłopiec, mówił, odpowiadał na pytania). Wiadomo rodzic autystyka drugiego autystyka łatwiej pozna. Trochę pogadałam z tą mamą. Jej syn chodzi do przedszkola dla autystyków w Suwałkach. Mówiła o innych rodzicach autystyków, że się wstydzą, że nie akceptują itd., zamiast cieszyć się odmiennością, niezwykłością naszych dzieci. Łatwo jej mówić, gdy jej syn już mówi, porozumiewa się. Ja nie wstydzę się Jędrka, doceniam jego niezwykłość. Cieszę się, gdy w sklepie, gdy chciał sok, który stał u góry, podniósł rękę i powiedział mi: tam. Ale też wiem, jakie to dla niego trudne (ile razy nie może się przemóc, żeby się spróbować porozumieć i się wycofuje, rezygnuje lub złości z tej niemocy). Więc taka sytuacja mnie cieszy, że się przemógł, że mu się udało i smuci bo wiem przecież, że wskazanie czegoś, co się chce ręką dla większości dzieci jest tak naturalne, że ani się nikt nad tym nie zastanawia ani zachwyca.   A w sklepie w Tobołowie, który słynie z pysznych drożdżówek, w których z Jędrkiem zakosztowaliśmy, pani Krystyna nas pamiętała z ubiegłego roku. Spytała Andrzeja któregoś razu: A ten młodszy to taki nerwowy, ale jakby mniej jak w zeszłym roku.  Andrzej jej wytłumaczył w czym rzecz, że autyzm, że nie mówi i od tej pory Jędrek miał szczególne traktowanie, darmowe lizaki albo drożdżówki   Pani zauważyła, że Jędrek jest mniej nerwowy jak w zeszłym roku, że bardziej się nas słucha. Ja to bym przełożyła: łatwiej mu się skomunikować (niewerbalnie), więc i mniej się złości. No i znowu: cieszy mnie, że jest postęp, smuci, że dopiero w tym miejscu jesteśmy. Ale uszy do góry! 