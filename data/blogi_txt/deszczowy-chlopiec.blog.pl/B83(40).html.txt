Dostałam już nową porcję pytań od Capuccino. Ale tą notatkę chciałabym jeszcze poświęcić depresji, rozpaczy i wstydowi. Chciałabym też zaznaczyć, że ja piszę wyłącznie o moich doświadczeniach, moich uczuciach. A jak komentarze i życie pokazują, jedni odczuwają podobnie, inni trochę inaczej. Myślę, że nie ma tu jedynie słusznych uczuć, sytuacja jest ciężka, każdy przeżywa po swojemu i dobrze by było, gdyby chociaż nie miał poczucia winy z powodu swoich uczuć i reakcji na chorobę dziecka. Dlatego o tym piszę, by nie okrywać tematu zasłoną milczenia, by wypowiedzieć i tym samym spróbować oswoić nasze emocje.   Depresja. Szczerze mówiąc nie doświadczyłam tej prawdziwej. Głęboki smutek, przygnębienie, ciężar – tak, depresję w tym potocznym znaczeniu. Ale nie tym prawdziwym, gdy depresja staje się chorobą, potrzebne są leki itd. Niemniej zetknęłam się z tym.  Wiem, że niektórzy rodzice tak reagują na chorobę swojego dziecka. I słysząc o tym odczuwam głęboki … szacunek do człowieka. Żadne tam współczucie, ani litość, ani lekceważenie. Bo w zasadzie, czemu się ten temat pomija, ukrywa. Czego się boją, nie chcą ludzie dotknięci depresją, dlaczego nie chcą o tym powiedzieć głośno? Boją się litości czy pogardy? Czy też wstydzą się? Bo to też jest rodzaj choroby psychicznej, jak z tym autyzmem… A tu nie ma się, czego wstydzić. Powtarzam jeszcze raz, nie doświadczyłam depresji, ale mam głęboki szacunek do ludzi z nią żyjących.   Swoją drogą, gdy dowiedziałam się, że niektórzy reagują depresją na diagnozę dziecka, pomyślałam w duchu: „Hoho, a Ty zawsze myślałaś, że taka jesteś słaba psychicznie i emocjonalnie, a tymczasem, można powiedzieć, stosunkowo nieinwazyjnie to przeżyłaś.” Przepraszam, jeśli kogoś obraziłam tym słowem „słaba”, że niby sugeruje ono, że ludzie z depresją są słabi. Myślę, że nie o to w tym chodzi. Mnie w mojej wypowiedzi chodziło tylko o mnie, że zawsze się miałam za emocjonalnego mięczaka, którego łatwo zwalić z nóg. A tymczasem może wygląda to tak, że twarde drzewa zostały przez wichurę złamane, a ja trzcinka, powyginałam się, popłakałam, pocierpiałam i wróciłam z powrotem do swojego trzęsącego się pionu. Aczkolwiek nie chcę tu deprecjonować mojego bólu i cierpienia bo one były autentyczne. Tylko może nie doceniłam swojej wewnętrznej siły.   Następna poruszona w komentarzach kwestia: cierpienie z powodu nie nawiązywania kontaktu z matką przez dziecko. Myślę, że to bardzo ważna kwestia. Ja ją pominęłam ponieważ również tego nie doświadczyłam. Zawsze czułam się w bardzo dobrym kontakcie emocjonalnym z Jędrkiem. Jędruś od małego był tzw. syneczkiem mamusi, tulił się do mnie, kleił itd. Czasem i w tym uważny obserwator zauważyłby autyzm, że np. mogłam go przytulić tylko w specyficzny sposób i kiedy on chciał. Niemniej kontakt był i jest. Z kontaktem innego rodzaju było i jest gorzej (aczkolwiek postęp jest). Mam już często wrażenie, że mnie rozumie. Tzn. ja mam pewność, że on rozumie, ale czasem dodatkowo sprawia takie wrażenie, można z nim złapać kontakt tego rodzaju. Ale dzieci autystyczne są różne i mogę sobie wyobrazić, jak bardzo cierpi matka, która nie czuje kontaktu ze swoim dzieckiem.   No i wstydliwa kwestia WSTYDU. Szczęśliwi ci, co go nie doświadczają, ale jestem przekonana, że wielu rodziców dzieci niepełnosprawnych (nie tylko autystycznych) i wielu ludzi niepełnosprawnych odczuwa lub odczuwało wstyd. Irracjonalne? A jednak. Bo człowiek niepełnosprawny to w naszych oczach kto? Wybrakowany. Upośledzony. Słaby. Nigdy nie wyśmiewałam się z ludzi słabych, niepełnosprawnych, ale z drugiej strony, czy ktoś mi kiedyś pokazał, nauczył SZACUNKU DO LUDZI NIEPEŁNOSPRAWNYCH ? Nie litości, nie współczucia, nie świadomości, że trzeba im pomagać, ale SZACUNKU i przekonania, że Ci ludzie są równowartościowi jak pełnosprawni, a mało tego, często przez swoją chorobę są lepsi, bardziej ludzcy. Oczywiście, jeśli się kogoś spytamy o niepełnosprawnych, to większość jest na tyle światła i w swych zamiarach dobra, że powie, że szanuje niepełnosprawnych, że to tacy sami ludzie jak zdrowi  itd. Tylko tak jest, gdy ten niepełnosprawny jest obcy, ale gdy dotyczy to nas, to nagle się pojawia wstyd,   być może nie do końca uświadomiony. Ja na początku nie chciałam mówić o autyzmie Jędrka myśląc, że przecież on z tego wyrośnie, więc po co mówić, po co mu łatkę przypinać. Bo co? Bo autyzm stawiałby go gdzieś niżej od innych? Pamiętam też taką sytuację, gdy jakoś wkrótce po diagnozie, gdy stałam gdzieś na podwórku z Jędrkiem, zobaczyłam rzadko spotykaną koleżankę. Zagadnęła mnie, a ja chciałam żeby jak najszybciej odeszła, żeby nie zdążyła poznać, że z Jędrkiem jest coś nie tak. Wtedy uświadomiłam sobie, że ja się wstydzę autyzmu Jędrka.  I ta świadomość mi pomogła ten wstyd zwalczyć.   Jest też ważny element wstydu, o którym wspomniała Maya. Na nasz wstyd z powodu choroby dziecka nakłada się wstyd, że się tego wstydzimy. Bo jak można się wstydzić swojego dziecka??? No i wyrzuty sumienia gotowe.   Myślę, że szczególna pomoc jest potrzebna rodzicom dzieci tzw. upośledzonych umysłowo. Oni mają najciężej by pokonać swój wstyd. A może tylko mnie się tak wydaje? Może to ja taka wybrakowana umysłowo i emocjonalnie jestem. Mnie się wydaje, że każdy rodzic chce być dumny ze swego dziecka, a dziecko upośledzone (wrr, co za termin) zachowuje się często dziwacznie i pokazuje swoją odmienność. Skąd się wzięły określenia typu: głupek, idiota, daun? Przecież tak jest, to funkcjonuje w społeczeństwie i pewnie nie tylko naszym. Odmienność razi. Ludzie upośledzeni umysłowo są uważani za gorszych. No i rodzic, chcąc nie chcąc się wstydzi. Bo ma gorsze dziecko. I to rzutuje i na niego. On też jest ten gorszy, ten co urodził tego gorszego. Myślę, że warto sobie uświadomić własny wstyd, nie udawać, że go nie odczuwamy, jeśli odczuwamy. A jeśli odczuwamy, to dlaczego? Może warto zmienić w sobie nasze głębokie spojrzenie na niepełnosprawnych. Jeśli ja, jako matka, uszanuję ograniczenia mojego dziecka, dojrzę w nim, to co dobre, to znajdę powód do dumy. I nauczę tego innych. Nie litości, ale szacunku.   Przepraszam za wymądrzanie się. Mnie autyzm Jędrka trochę nauczył. Innego spojrzenia na niepełnosprawnych. Mam wrażenie, że przez to stałam się pełniejszym człowiekiem. Choć może to zarozumialstwo z mojej strony tak mówić. Cdn. 