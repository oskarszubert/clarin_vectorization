Sobota rano – tradycyjnie basen. Jędruś z tatą pięknie pływali. A mama kręciła. I nawet nie mogłam się poprzyglądać synkowi bo kręciłam i kręciłam. Do dokumentacji dla pani Haliny. I dla innych rodziców (w ramach społecznikostwa).   Jędrek ma ładne zdjęcia zrobione przez panią Halinę.         Chciałam też zamieścic filmik, ale o wstydzie nie mogę znaleźć nic ciekawego. Nagrywałam głównie innych. A potem cały dzień sprzątałam, gotowałam, doganiałam samą siebie. Czasem trzeba i nawet dziś robiłam to z przyjemnością i spokojem. A gdy zostało trochę czasu, to urządziliśmy Jędrkowi zabawoterapię. Główny terapeuta – Piotr, ja byłam tylko pomocnikiem. Piotrek bódł Jędrka głową, ganiał go i robił różne wygłupy, a Jędrek biegał dookoła mnie, właził na mnie i się zaśmiewał. Strasznie się to chłopcom podobało i widziałam, że nawiązali autentyczny kontakt (obu to sprawiało przyjemność). Potem wieczorkiem późniejszym, Jędruś przyszedł po mnie i po Piotra, żeby znów się w to bawić, więc przed spaniem Piotrek zaserwował mu ponownie porcyjkę wygłupów. Czytałam też przed spaniem chłopcom „Kosmitę”, książeczkę o autystycznym chłopcu, napisaną dla dzieci, co by je zaznajamiać z problemem autyzmu, w sposób przystępny i ciekawy. Piotrek słuchał z uwagą i na koniec powiedział mi, że oni w tej książce chyba przesadzili, że Jędrek tak na szczęście nie ma. Faktycznie książka jest o chłopcu mocniej zaburzonym sensorycznie, z różnymi trudnymi zachowaniami, których Jędrek nie ma. Dlatego też, mimo że fajna jest bardzo, wahałam się, czy ją czytać Piotrkowi (żeby go nie przerażać; on wie, że Jędrek ma autyzm, ale też jest przyzwyczajony do takiego Jędrka jaki jest, wiele rzeczy przyjmuje naturalnie, nie chcę by zbytnio myślał  nad problemami jakie stwarza autyzm). Ale skoro panie w przedszkolu w grupie Jędrka czytają dzieciom tą książkę … Dzieci podobno bardzo dobrze ją odbierają. Ciekawe, czy domyślą się, że mają wśród siebie kosmitę (one niekoniecznie znają słowo autyzm, niekoniecznie wiedzą, że Jędrek ma autyzm). A jeszcze jedno, gdy powiedziałam w zamyśle pieszczotliwe o Jędrku: nasz mały kosmita, Piotrek mi oświadczył: „On nie jest żadnym kosmitą, on jest z naszej planety. Głupia ta Ola.” (bo w książce to Ola, siostra autystycznego Kacpra, tak nazwała swojego brata, usiłując sobie wyjaśnić jego dziwne zachowania). Najwyraźniej Piotrek nie odbiera Jędrka tak kosmicznie. I dobrze! Bo ja też nie.   A na pracę z Jędrkiem miałam dziś kilkanaście minut. Czasem bywa i tak. Mimo że to sobota. 