Jest gorzej, jak myślałam. Ze mną. Trzepnęło mnie ostro i chwilowo chowam głowę w piasek, żeby przeżyć. Bo boję się, że nie uniosę. Andrzej też markotny, nie w humorze. Jędrek w humorze. Ale. Dziś były pierwsze grupowe zajęcia z rodzicami w Ośrodku. Było ciężko. Jędrek chciał się bawić tylko i wyłącznie po swojemu. Andrzej został podrapany. Potem pani terapeutka próbowała zapanować nad Jędrkiem, z mizernym skutkiem. Potem Jędrek patrzył w okno kompletnie niezainteresowany zajęciami. Niezbyt napawające otuchą. Andrzej mówi, że Jędrek zachowuje się podobnie jak parę lat temu na pierwszych zajęciach grupowych metodą W. Sherborne. Dziki, nie do opanowania, nie do włączenia w zajęcia. A przecież już tyle lat terapii. Indywidualnej, grupowej. A my jakbyśmy się cofnęli do początku, albo gorzej. I tylko rodzi się pytanie, czy to wszystko, co robiliśmy były złe, niekorzystne, czy to był zmarnowany czas i energia? Jędrek żyje w swoim świecie, na prawie wszystko jest „ne” i niewerbalne ale bardzo czytelne „dajcie mi spokój”. Jakoś w tej chwili nie potrafię się cieszyć tym, że są i pozytywy. Że jest radosny i wydaje się być szczęśliwy w swoim świecie. Boję się o niego, o nas. Dokąd to nas doprowadzi? PS. Tak, wiem, nie jestem dzielna. Nigdy nie miałam ambicji zostać bohaterką i służyć innym przykładem;) 