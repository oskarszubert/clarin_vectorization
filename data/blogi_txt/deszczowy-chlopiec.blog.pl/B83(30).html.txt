Obejrzałam film „Czarny balonik”. Piękny i  bardzo ciężki. Jest to film o mocno zaburzonym autyście, a może nawet bardziej o zmaganiach się jego 16-letniego brata z autyzmem swojego starszego brata. O życiu z bratem, z którym żyć łatwo nie jest, o próbie akceptacji. Film bez łatwego happy endu. Przygniótł mnie swoim ciężarem. Chyba jeszcze nie jestem gotowa na takie filmy (czy w ogóle można być? Chyba tylko wtedy jak się ma zdrowe dziecko i podchodzi się do tego typu historii z dużym dystansem).   Myślałam o moich synach. O Piotrku, jak on sobie poradzi w życiu z autyzmem Jędrka. Jędrek nie jest co prawda tak mocno zaburzony, ale to wcale nie znaczy, że Piotrkowi będzie łatwo. My dorośli trafiając na tego typu problem się ileś czasu szamoczemy, a co dopiero młody człowiek. Ja kiedyś jako nastolatka wstydziłam się, że mój ojciec ma trabanta, a co dopiero gdy się ma brata, który jest inny. Jak Piotrkowi pomóc, by się nie wstydził, by był dumny z brata, by cenił i akceptował jego inność? Niedawno Piotruś mi powiedział: „Wiesz, mamo, chciałbym mieć brata takiego jak inni, który mówi i się bawi”. A ja durna się rozryczałam i zaczęłam mu tłumaczyć, że Jędrek być może nigdy nie będzie taki jak inni i trzeba go akceptować takim, jakim jest. Że to nie znaczy, że jest gorszy, że nie wiadomo jak to będzie, że kto wie, może w życiu będzie sobie lepiej radził jak inni itp. itd. Tylko czemu ja ryczę, skoro to takie fajne? Chyba najpierw sama muszę głęboko w to wszystko wierzyć, by móc pomóc Piotrkowi. A we mnie jest tyle strachu i niepewności.   Po obejrzeniu tego filmu myślałam też o porównywaniu dziecka do dziecka. Bardzo tego nie lubię bo to mnie deprymuje. Sądziłam, że dołujące jest to, gdy się widzi, że tamto dziecko to robi a moje nie (gdy mowa o czymś pozytywnym lub odwrotnie gdy o negatywnym). Za to gdy jest w druga stronę (gdy to nasze dziecko jest „lepsze”), że to nas niezdrowo być może ale podnosi na duchu. Ale ten wczorajszy film i to porównanie jakoś wcale mnie nie podniosło na duchu. Może się boje, że Jędrkowi się coś zmieni i też zacznie się zachowywać tak trudno? Na dobrą sprawę nie wiem, jak autyzm się rozwija, czy zawsze idzie ku lepszemu, czy bywa i w druga stronę? A może po prostu, gdy się w jakiś sposób dotyka czegoś tak ciężkiego, to nie ma łatwych pocieszeń.   No jako łatwe pocieszenie sobie mogę dodać, że Jędruś dziś rano ćwiczył LO-LO-LO. I po samodzielnym zrobieniu siusiu przyniósł mi majtki. Może uznał że już czas dorzucić ten element?   A wracając jeszcze do filmy, to dziwię się, że miał tak niskie noty na jakiś tam serwisach oceniających. Bo film jest bardzo dobry i mimo ciężkiego tematu ogląda się świetnie. I ma pełno elementów humorystycznych. To szkoła, jak mówić o czymś tak trudnym nie płacząc, ale usmiechając się lub nawet śmiejąc się w głos. 