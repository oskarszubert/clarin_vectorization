Dziś są moje imieniny, więc znowu świętowaliśmy (wiadomo, u Polaka co drugi dzień to święto). Była jazda na rowerze, samodzielnie na 4 kółkach. Jędrek potrafi od roku, ale brak mu motywacji do dłuższej jazdy. Przejażdżka na plac zabaw mu wystarcza. Potem huśtawki (mógłby godzinami). Wizyta w pizzerii (taki nasz rodzinny zwyczaj)- Jędrek czuje się świetnie w takich lokalach. Bez problemu siada do stołu z nami, o co trudno w domu. Była więc pizza (może z jeden kawałek zjadł) i lody. I pełnia szczęścia.   A w domu dziś próbowaliśmy głównie powtarzać sylaby, z lekkim wspomaganiem (takie nasze domowe manualne torowanie głosek; gdyby nie miał tego wyćwiczonego w Warszawie, to nic byśmy nie zdziałali). On całkowicie samodzielnie na zawołanie mówi PA PA. Obecnie to jest na topie. O co go nie poprosisz, odpowie PA PA (Andrzej się śmieje, że to jest na zasadzie: „Pa pa, daj mi spokój”). Nasza terapeutka jest w stanie od niego wyciągnąć znacznie więcej samodzielnych wypowiedzi (choć czasem jest to na uścisku kontaktowym). Ja z lekkim wspomaganiem potrafię aktualnie wydobyć z Jędrka: BA, BO, BU, BE, BI, BY, MA, KA, KO, GA, GO, ŁA, NA, WA, czasem LA. Jak chce powie też DA lub TA, DAJ MI. Jak ktoś jest bardzo ciekawy jak to wygląda, niech do mnie napisze. Mam nagranie. 