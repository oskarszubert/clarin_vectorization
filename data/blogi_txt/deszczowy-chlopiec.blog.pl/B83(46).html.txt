Dziś na basenie przez dobrą połowę zajęć byliśmy sami, więc Jędrek można powiedzieć miał zajęcia indywidualne, pan Jarek zajmował się siłą rzeczy tylko nim. I świetnie się bawili. Pan Jarek ma talent. A Jędrek, który na pierwszych zajęciach we wrześniu nie dał się dotknąć panu Jarkowi, teraz najwyraźniej bardzo go lubi. To brzmi niewiarygodnie, ale Jędrek do niego lgnie, zaczepia go, „śledzi” w wodzie. Bo i pan Jarek proponuje mu masę zajęć, które Jędrek lubi, a to podrzucanie, a to pływanie siedząc okrakiem na panu Jarku, a to podskakiwanie na nim itp. itd. Andrzejowi się wręcz wyrwało (po zajęciach), że czuł się z lekka zazdrosny   Pocieszałam go, że tatę Jędrek ma na każdym basenie, a pana Jarka tylko dla siebie rzadko.   Po basenie pojechaliśmy na zajęcia z integracji do pani Gosi. Jędruś zasnął w samochodzie (no, jak się wstaje o 4.30 to i nic dziwnego). Ale gdy dotarliśmy na miejsce dzielnie wysiadł i poszedł na zajęcia bez marudzenia. Jest super dzielny. Zajęcia były świetne. Pani Gosia stosuje metodę podążania za dzieckiem. Tzn. proponuje mu coś, ale nie narzuca, gdy Jędrek ciągnie do czegoś innego, modyfikuje plan. Jednocześnie nie pozwala by w koło robił jedną rzecz, tylko tak to przerabia, dorzuca różne elementy, że miałam dziś wrażenie, że mimo tego, że Jędrek głównie chciał się huśtać, robili całą masę rzeczy. Siedziałam i patrzyłam zachwycona. A Jędrek, który początkowo był trochę odleciany (zaspany?) wszedł w zabawę i widać było, że dobrze mu tam. Buzia mu się śmiała. Bawienie się z małym autystą naprawdę nie należy do łatwych zadań. Na szczęście Jędrek lubi zabawy ruchowe i sensoryczne.   Do domu dotarliśmy dość późno. Na pracę w domu nie starczyło dziś nam czasu i sił. Za to Piotrek zaserwował Jędrkowi super porcję zabawy. Ganiali dokoła worka – huśtawki i Jędrek tak się zaśmiewał, jednocześnie nawiązywał tak doskonały kontakt wzrokowy z Piotrkiem, że nie mogłam się napatrzeć i nacieszyć. Wyglądał tak, jakby kompletnie nic mu nie dolegało. Jak zwykły chłopiec bawiący się z bratem.   Co jeszcze u nas? Ostatnio Jędrek lubi przesiadywać w pokoju Andrzeja na jego fotelu przed komputerem. Zazwyczaj próbuje „wyrzucić” tatę z pokoju i sam się rozsiąść. Raczej nic nie robi na tym komputerze, tylko patrzy. Proponuję Andrzejowi, by mu włączył jakąś stronę z nauką programowania w PHP (albo czymś;) Do mojego komputera czy Piotrka Jędrek nie siada. Nie wiem, czy w Andrzeja jest coś ciekawszego? Czy też podoba mu się ten zamknięty zazwyczaj przed nim pokój. Hmm, to mnie zaczęło zastanawiać, czy nasz mały autik nie będzie miał w bliskiej przyszłości potrzeby posiadania swojego pokoju, azylu. On i tak bardzo często, zdecydowanie częściej niż zwykłe dzieci, wybiera miejsca w domu, gdzie nikogo nie ma. Tzn. my w pokoju, on w drugim, albo w kuchni itd. Nie cały czas, ale często.   A poza tym patrząc dziś na Jędrka na basenie i po rozmowie z Andrzejem zamarzyło mi się by zabrać Jędrka gdzieś do delfinarium. To mogłaby być bardzo trafiona forma terapii dla niego. Tyle, że takie turnusy kosztują tak ogromne pieniądze (bo w Polsce nie ma, trzeba jechać za granicę), że do tej pory uważałam, że nas na to po prostu nie stać. Ale teraz zaczynam marzyć. 