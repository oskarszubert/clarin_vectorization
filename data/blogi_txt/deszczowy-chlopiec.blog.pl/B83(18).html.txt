Dzieciom, które mają problemy sensoryczne (czyli z różnymi zmysłami), a więc i prawie wszystkim autystom, zaleca się obecnie robienie w domu stymulacji sensorycznej, specjalnie ułożonego przez specjalistę programu pewnych zadań mających pomóc te zmysły właściwie ustawić (mówiąc prostym językiem). Robiliśmy takie programy rok temu przez kilka miesięcy, po 3 razy dziennie (takie ok.20 minutowe sesje). Potem się wypaliliśmy (bo to wymaga wysiłku i energii, a jak coś się w koło powtarza, to się ma w końcu dość). Teraz postanowiłam rozpocząć nową stymulację. Mam ułożony całkiem ciekawy- miły program (różne takie bujania w kocu, na krześle obrotowym, dotykanie zimnego – ciepłego, zabawy balonem, pocieranie szmatkami itp. itd.). Przygotowanie się do takiej stymulacji nie jest łatwe (no guzdraliśmy się z Andrzejem 2 miesiące, ale też wcześniej nie miałam siły by to zaczynać). Teraz też wiem, że nie będę tego robiła codziennie po 3 razy (bo to zbyt nudne, zbyt szybko i dziecko i rodzic ma dość, a to ma być wszak przyjemne, stymulujące do rozwoju!)), ale spróbuję to robić w miarę możliwości raz lub dwa dziennie.   Dziś był nasz pierwszy raz. Tragedia. Ja zestresowana bo wszystko nowe i jeszcze nie wiem, co i jak na pamięć. Jędrek jak tylko zauważył, że coś się nowego szykuje, to założył, że to na pewno jakieś tortury i zaczął głośno protestować. Zmachałam się jak dzika, żeby to jakoś zrobić. Niektóre zadania poszły bardzo ładnie (np. podawanie obrazka do słyszanego dźwięku; teoretycznie trudne zadanie, wybrałam najtrudniejszą wersję bo wiedziałam, że to robi), inne tragicznie (nie chciał w ogóle robić zadania na drążku, mimo, że wcześniej, gdy próbowaliśmy z tatą to mu się podobało i fajnie się podciągał, teraz protestował jak głupi). Ogólnie, ponieważ to nasza trzecia stymulacja to ja już wiem, że takie właśnie są  początki. To ma być fajne i przyjemne, ale na początku, póki się Jędrek nie oswoi, to jest tortura i dla niego i dla mnie. No więc wiem to, ale łatwo mi nie jest, nerw mi szarpie, w depresję (taką małą chwilową)  popadam. I pocieszam się, że niektóre zadania robił fajnie, balonem jakoś lepiej się bawił jak rok temu. 