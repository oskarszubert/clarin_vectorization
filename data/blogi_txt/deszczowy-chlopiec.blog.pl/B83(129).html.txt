Będąc szczęśliwym posiadaczem nowego „Orzeczenia o niepełnosprawności” udałem się na ulicę Bema gdzie to w Dziale Spraw Rodzinnych nasze Państwo w łaskawości swej wspomaga nas „zasiłkiem pielęgnacyjnym” w kwocie 153 zł na m-c (od wieków nie rewaloryzowanym). Czemu ma służyć taki zasiłek? Zacytuję:„Zasiłek pielęgnacyjny przyznaje się w celu częściowego pokrycia wydatków wynikających z konieczności zapewnienia osobie niepełnosprawnej opieki i pomocy innej osoby w związku z niezdolnością do samodzielnej egzystencji.„ Wystarcza mniej więcej „na waciki”, albo choć na 5-krotny wypad na koniki, które Jędrek bardzo lubi. Jak co dwa lata, od początku muszę odstać swoje w kolejce, powypełniać wszystkie wnioski, załączniki, pani kolejny raz kseruje mój dowód osobisty, choć się nie zmienił (nota bene co oni robią potem w tych urzędach z tymi kolejnymi kserami mego dowodu?). Oświadczam, świadomy odpowiedzialności karnej za składanie fałszywych zeznań, że nie pracowałem za granicą i nie korzystałem z pomocy socjalnej bratnich narodów. Nieśmiało spytałem panią w okienku, czy nie prościej byłoby wziąć ode mnie urzędowo potwierdzone za zgodność z oryginałem ksero orzeczenia i wpiąć do akt? Nie - padła zdecydowana odpowiedź. My przyznajemy zasiłek na czas trwania orzeczenia, teraz ma pan nowe orzeczenie i od początku musi pan się ubiegać o zasiłek.  No tak, a ja głupi myślałem, że można prościej. Ale żeby mieć dziką, osobistą satysfakcję z pokazania absurdalności co poniektórych pomysłów machiny urzędniczej spytałem się: -A na jaki adres mam wysyłać powiadomienia do „podmiotu wydającego zasiłek”?         Pani spytała czujnie: -O co chodzi? -Ooo tu, jest napisane: „Zobowiązuję się niezwłocznie powiadomić podmiot wypłacający zasiłek pielęgnacyjny o każdej zmianie mającej wpływ na prawo do zasiłku pielęgnacyjnego, w tym również o przypadku wyjazdu członka rodziny poza granicę Rzeczpospolitej Polskiej” (źródło: http://www.mopr.bialystok.pl/xtras/sr05.pdf). Siostra jedzie w lutym do Holandii, ją mam liczyć do rodziny? A ja za dwa tygodnie jadę na wycieczkę do Wilna (zmyśliłem trochę), to mam wam kartkę przysłać?         -to proszę pana chodzi o to, że jakby pan wyjechał za granicę i podjął tam pracę to trzeba nas poinformować! A jak na wycieczkę to nas pan nie powiadamia.         -to proszę panią trzeba to napisać, a nie kazać mi się podpisywać że się zobowiązuję, i to niezwłocznie, a potem namawiać mnie do postępowania sprzecznego z podpisanym oświadczeniem.         -Phiii… Wzruszyła ramionami pani urzędniczka. 