Capuccino pisze pracę na temat: „Psychologiczne i społeczne aspekty funkcjonowania rodzin z dzieckiem autystycznym”. A że ja zawsze chętnie współpracuję przy ankietach itp., to się zgłosiłam. C. postanowiła przeprowadzić ze mną wywiad (fiu fiu, czuję się gwiazdą;) A tak poważnie to zadała mi kilka głębokich pytań, nad którymi mam zamiar się zastanowić i tu na nie odpowiedzieć. Tym bardziej, że moje doświadczenia mogą się komuś przydać. Wczoraj np. dostałam maila od pewnej mamy, która podejrzewa u swojego dziecka autyzm, i z tego co pisze wygląda na to, że słusznie podejrzewa. Nie potrafi się z tym pogodzić, nie wyobraża sobie ich życia z autyzmem. Pyta mnie o moje doświadczenia, jak sobie z tym poradziłam. Tym samym L. zainspirowała mnie do szybszego odpowiedzenia na pytania Capuccino. L., jeśli mnie czytasz, bardzo mocno Cię przytulam i dedykuję tą notatkę!   Zaczynamy.   1. Jakie  zachowania Jędrka, były dla mnie najbardziej niepokojące i nakłoniły mnie do diagnozy.   Szczerze mówiąc jakiś zalążek niepokoju był od początku, już w czasach niemowlęctwa. Bo Jędruś tak dziwnie kręcił rączkami (jakby jechał motorkiem), bo robił minę, którą przypominał mi mojego niepełnosprawnego stryja, bo gdy nie dostał jeść w odpowiedniej chwili to krzyczał niesamowicie głośno i nie dał się utulić. Potem był bardzo bierny, niczym się nie interesował. Nie bawił się żadnymi zabawkami, nie przyglądał uważnie. I nie mówił. Jakieś dźwięki wydawał, w chwilach żalu była: MA-MA, ale trudno było powiedzieć o zasadnym użyciu jakiegokolwiek słowa. Poza tym był na uboczu. Inne dzieci na coś patrzyły, szły do czegoś, do jakiejś atrakcji, on nie. To, co mnie również niepokoiło, to, że nie potrafiłam odpowiedzieć na pytanie: Czy on rozumie? Nie mówi, dobra, ale czy rozumie? Nie wiedziałam. Ponadto nie wykonywał poleceń typu: przynieś, zanieś, pokaż. Nic. Reagował tylko na zakaz: NIE, ale praktycznie niemożliwe było wyegzekwowanie od niego wykonania jakiejś czynności na polecenie.   W Jędrka zachowaniu było wiele niepokojących rzeczy, których nie potrafiłam nazwać. Nie wiem, czy wynikało to z zaprzeczania, czy z mojej nieświadomości. Wiedziałam, że coś jest nie tak, ale nie potrafiłam zauważyć i nazwać. A niepokojące było to, że nie patrzył w oczy (trochę patrzył, ale nie tyle, co normalnie potrzebujemy do kontaktu), nie pokazywał palcem, nie nawiązywał kontaktów z innymi (dorosłymi, dziećmi), miał dobry kontakt emocjonalny tylko ze mną, nie naśladował nawet w nikłym stopniu prostych gestów (no raz czy dwa się zdarzyło: pa pa), miał swoje drobne stereotypie typu, że jak mus jabłkowy to ze słoika (a z miseczki już nie zjadł). Miał też niektóre sensoryczne zaburzenia: trzepotał rękami, siedząc uderzał nogami w podłogę (tak podskakiwał). Z klocków z Teletubisiami wybierał zawsze te same obrazki i układał je zawsze w rządku w logicznym tylko dla niego porządku. Także niepokojących zachowań było dużo. Tym najbardziej dla nas oczywistym było to, że nie mówi i nie wiemy, czy rozumie. Dłużej też uczył się siusiania na nocnik i to było bezpośrednią przyczyną tego, że udałam się do Poradni (dość przypadkowo, w zasadzie to koleżanka, która tam pracowała, mnie umówiła, słysząc jak martwię się tym siusianiem). Podczas rozmowy wyszło, że siusianie jest niegroźne, za to inne rzeczy są niepokojące. Wtedy zaczęłam je werbalizować. Wtedy po raz pierwszy padł termin: autyzm. I ruszyła machina prowadząca do diagnozy.   2. Jak wyglądał  etap zaprzeczenia – jako mechanizm obronny ( Zaprzeczenie, czyli takie pozorne niezauważanie objawów, wiara we wszystko co tłumaczy autyzm i zachowania autystyczne jako nie autyzm)   Oj, okres zaprzeczania miałam długi. Oczywiście można dużo tłumaczyć niewiedzą (bo przecież nikt mi nigdy nie zwracał uwagi na to, że dziecko powinno się patrzeć w oczy!), ale myślę, że gdyby nie zaprzeczanie, to powinnam szukać pomocy już w drugim roku jego życia. A tymczasem wszystkie jego dziwactwa, bierność, nienawiązywanie kontaktów z innymi, nie wykonywanie poleceń tłumaczyłam: „Bo on jeszcze mały. Takie ma usposobienie. Leniuszek z niego”. Gdy trafiliśmy do Poradni, gdy Jędrek miał 2 lata i 9 miesięcy i Panie stwierdziły, że rozwija się wolniej, że nie nadaje się do przedszkola, że trzeba go posłać do żłobka integracyjnego, a jednocześnie na pierwszym spotkaniu, gdzieś w tle padło słowo autyzm, „obraziłam się” na te panie, stwierdziłam, że marne z nich specjalistki. Wciąż miałam nadzieję, że Jędrek nadrobi, że po prostu rozwija się swoim tempem. Jednocześnie szukałam dalej, ale raczej, żeby usłyszeć kojące słowa, że jest ok. Nawet po pierwszych spotkaniach w Dać szansę (Jędrek miał 3 lata i miesiąc), na których padły słowa o podejrzeniu cech autystycznych (pani pedagog), a potem słowa pani psycholog, że na pewno jest ciężko zaburzony i nie ma co liczyć na to, że samoistnie mu to przejdzie,wciąż się łudziłam, a na panią psycholog się obraziłam, że jak ona tak może mówić widząc dziecko przez 10 minut. Miesiąc później Jędrek miał zrobioną diagnozę w Ośrodku Autystycznym w Białymstoku. Potwierdziliśmy to później u profesor Cieszyńskiej w Krakowie. Do tego momentu wciąż jeszcze miałam jakąś nadzieję, że to nie autyzm. Potem  trzymałam się wersji, że to tylko cechy autystyczne. Że on z tego wyjdzie, że jest zaburzony w niewielkim stopniu. Trwało to około roku. Myślę, że dopiero niedawno, 2 lata po diagnozie, przestałam wypierać różne rzeczy, choćby to, że ma również sensoryczne problemy.   3. Jak wyglądał etap złości na świat, ludzi, diagnozę?   Najpierw się obrażałam na specjalistów, jak pisałam wyżej (ale to w ramach zaprzeczania raczej), kwestionowałam ich uwagi czy stwierdzenia.   Nie potrafię sobie przypomnieć, czy byłam zła. Raczej zrozpaczona. Może miałam jakiś krótki czas żalu i złości do Pana Boga, może tam sobie w myśli powiedziałam do niego, że jak on tak może skazywać biedne dzieci na autyzm, i co one winne. Ale było to raczej bardzo krótkotrwałe. Nie przypominam sobie bym była zła na ludzi. Nie za bardzo przypominam sobie ten okres złości, aczkolwiek nie wykluczam, że taki był.   4. Etap smutku – jak się objawiał?    Byłam zrozpaczona. Po pierwszych sygnałach z Poradni, wróciłam do domu i się pochorowałam. Leżałam i bolała mnie dusza i ciało. Ale szybko wyparłam złe wieści. Gdy już się nie dało tego wyprzeć całkowicie, po diagnozie, czułam się tak, jakby spadło na mnie najgorsze nieszczęście. Cały czas nosiłam w sobie ogromny smutek i ciężar. Nie potrafiłam myśleć o niczym innym, jak o naszym nieszczęściu. Wydawało mi się, że jestem w wyjątkowo trudnej sytuacji. I trwało to kilka dobrych miesięcy. Oczywiście dużo płakałam. Na początku to były jakieś tony łez, czasami wyłam z bólu, zamykałam się w łazience, odkręcałam kran i wyłam. Później płaczu było mniej, niemniej bardzo długo na myśl o tym, że mój syn ma autyzm, szczypało mnie w nosie i miałam łzy w oczach. Do tej pory, ponad 2 lata po diagnozie potrafi mi się to zdarzyć, ale już sporadycznie.   Poza tym na początku zamykałam się w sobie. Nawet z mężem nie potrafiłam o tym rozmawiać. Tym bardziej z innymi ludźmi. Nie szukałam żadnych kontaktów nawet z rodzicami innych dzieci autystycznych. Nie potrafiłam czytać o autyźmie, a raczej wyszukiwałam tylko optymistyczne informacje, które dawałyby mi nadzieję. Zaczęłam sie otwierać na inne informacje, na kontakty z innymi rodzicami prawie 2 lata po diagnozie.   Szczerze mówiąc nie pamiętam już dokładnie tego pierwszego okresu smutku. Chyba go częściowo wyparłam z siebie. To było tak trudne i bolesne, że nigdy nie chciałam wracać myślą do tego okresu początkowej rozpaczy. Bo etap smutku, ale już nie rozpaczy ciągnął się długo. Rok? Dwa? Teraz też mnie czasami łapie.   5. Jaka była wtedy samoocena? Czy było poczucie winy? Za co? Dlaczego wystąpiło?   Miałam na pewno żal do siebie i poczucie winy, że nic nie robiłam dla Jędrka przez pierwsze trzy lata jego życia. Że żył sobie w uśpieniu, a ja nie zauważałam jego problemów i nie stymulowałam jego rozwoju. Dalej mam poczucie winy, że robię za mało, że nie tak, jak trzeba. Mam bardzo niską ocenę siebie jako terapeuty Jędrka. Chyba nie najlepszą też jako rodzica. Ale wtedy, na początku, nie pamiętam czy w ogóle myślałam na ten temat, czy się jakoś oceniałam. Myślałam chyba, że ten autyzm to Jędrek ma po mnie, że mu go przekazałam w genach. Miałam też poczucie winy, że w ciąży czułam się często nieszczęśliwa, że miewałam okresy ochoty na totalną ucieczkę przed światem.   6. Czy dotarłam do akceptacji diagnozy, jak to dziś wygląda?   Nie wiem, czy to już jest akceptacja. Nie mam już wątpliwości, że Jędrek ma autyzm. Ale nie jestem już cały czas smutna, potrafię się śmiać, cieszyć życiem, nie żyję już w całkowitym stresie. Potrafię czasem nawet lekko mówić o autyźmie i z niego żartować. Staram się przyjmować Jędrka takim jak jest. Tzn. wydaje mi się, że ja go zawsze akceptowałam, ale nie akceptowałam autyzmu i nadal nie akceptuję, nie godzę się, nie mówię: nasz przyjaciel autyzm, walczę z nim, aczkolwiek zaczynam mieć wątpliwości, czy taka postawa jest zasadna, czy nie należy pewnych rzeczy zaakceptować, pogodzić się z nimi. Tylko których? Co zaakceptować, co jest nie do przebicia, a z czym walczyć? Póki nie będę tego wiedziała, będę walczyć.   I oczywiście bywam smutna, bywam przygnębiona, miewam lekkie depresje, momenty rozpaczy. Dalej mnie BOLI autyzm mojego syna. W dalszym ciągu chciałabym dla niego czegoś innego. Boję się o jego przyszłość. Bywam mocno zestresowana terapią Jędrka, walką o tą terapie, wątpliwościami, czy robimy dobrze, czy to, co trzeba.   7. Chciałabym dodać, że oprócz etapu smutku, miałam też okres wstydu.   Bardzo długo wstydziłam się powiedzieć: Mój syna ma autyzm. Myślę, że to bardzo częste uczucie w przypadku chorób psychicznych. Łatwiej mi było pokonać to poczucie wstydu, gdy okazało się, że Jędrek nie jest dodatkowo upośledzony umysłowo, że ma wiele talentów. Myślę jednak, że to poczucie wstydu jest bardzo istotne, że to jest coś, w pokonaniu czego wielu rodziców potrzebuje pomocy. Że bez pokonania wstydu nie są w stanie poradzić sobie z problemem, zaakceptować choroby dziecka na tyle, by skupiać się na pomocy dziecku, a nie na swoich złych emocjach.   8. L. spytała mnie, jak sobie poradziłam z myślą o autyźmie synka, o życiu z autyzmem.   Nie wiem, czy sobie poradziłam. W jakiś sposób tak. Po pierwsze swoje musiałam odcierpieć i wypłakać. Aż do momentu, kiedy już nie ma łez, kiedy przychodzi takie zniechęcenie i brak siły, że nie ma miejsca na łzy i ból. Myślę, że ten okres jest nie do uniknięcia, że on musi być, że on nam pozwala się później pozbierać i żyć dalej. Bo potem przyszła myśl, że przecież nie mam innego wyjścia, jak żyć z tym, co jest i muszę zrobić wszystko, żeby pomoc nie tylko swojemu synowi, ale i sobie. I zaczyna się działać. Zresztą, ja zaczęłam działać od razu. Musiałam, inaczej by mnie zjadły wyrzuty sumienia. Mogłam cierpieć, ale musiałam pracować z Jędrkiem.  Z tym, że myślę, że najlepsza praca zaczyna się wtedy, kiedy człowiek się pogodzi z sytuacją, gdy się nie szarpie, nie łudzi, nie żyje w ciągłym stresie i poczuciu winy, że już, że teraz, że on musi itd. U mnie to trwało jakieś dwa lata. Dalej zresztą nie czuję się do końca stabilnie w sytuacji. Ale myślę, że skoro jestem w stanie pisać publicznie o takich sprawach, to nie jest ze mną źle.   Co jeszcze chciałabym powiedzieć świeżym rodzicom chorych dzieci bo dla nich głównie piszę tą notatkę. Myślę, że w początkowym okresie, każda metoda jest dobra, aby przetrwać. Każda metoda, która nie pogarsza naszej sytuacji (czyli odradzam alkohol, rozpustę itp.;) Niektórzy potrzebują zapoznać się z wrogiem, czytają wszystko, co mogą o autyźmie. Ja nie byłam w stanie. Nie byłam w stanie znieść tego emocjonalnie. Potrzebowałam uciekać do techniki „wypierania”, trzymałam się kurczowo myśli, że to jest uleczalne (bo zdarza się!), że mój syn z tego wyjdzie. I nie mam do siebie o to pretensji. Robiłam co mogłam, aby przeżyć. Życzę też każdemu, jak najdłuższego okresu nadziei i wiary w zwycięstwo, aż do momentu, kiedy ich zwycięstwo będzie widoczne i nie będą potrzebowali mieć nadziei, bo będą to po prostu widzieć.   Myślę, że bardzo dobrą metodą na przetrwanie jest też praca, codzienna praca z dzieckiem, która daje nam poczucie, że robimy, co możemy. Bardzo bym chciała dołożyć do tego brak poczucia winy, wyrzutów sumienia i mam nadzieję, że kiedyś mi się to uda.   Warto też pomyśleć o sobie. Dla mnie bardzo istotne jest to by znaleźć chwilę dla siebie, mieć swoje małe przyjemności (alkohol, rozpusta;) — to taki żart!). Gdy słyszałam na początku terapii takie słowa od terapeutów, nadal, gdy je słyszę, to coś się we mnie gotuje i myślę: Tak, pięknie, tylko kiedy? Na mnie to już tu miejsca nie ma. Nie daję rady sobie z terapią, problemami dziecka, życiem codziennym, które wygląda inaczej, a tu mi ktoś szlachetnie radzi, bym pamiętała o sobie. Myślę, że ja potrzebowałam do tego dojrzeć, by móc sobie pozwolić na ten z jednej strony luksus, z drugiej rzecz niezbędną.   No i znowu się rozgadałam. Co gorsza, ciąg dalszy prawdopodobnie nastąpi. 