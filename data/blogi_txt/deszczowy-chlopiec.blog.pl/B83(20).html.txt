Dziś sekwencja szła nam znacznie lepiej. Może nie na błysk, ale nie było już protestu z góry , z założenia. Ciągle zapominam o tym, że tego typu nowości są dla Jędrka trudne do przełknięcia, że to co nowe on odczuwa jako zagrożenie, nawet jeśli to później okazuje się przyjemne. Powinnam to pamiętać, nastawić się, że może być ciężko i się nie denerwować. Po południu byliśmy na hipoterapii. Jędrek pięknie przejeździł pół godziny na koniku. Ale upomniał się o cukierkową zachętę przed zajęciami i nagrodę -po. Spryciarz. A potem byliśmy u znajomych, co mają fajny domek z ogrodem i gdzie Jędrek się świetnie czuje. Buzia mu się cieszyła, gdy wysiedliśmy z samochodu. A gdy znalazł keyboard, próbował na nim grać. Niestety instrument był wyłączony i nie wydawał dźwięków. Mąż koleżanki go włączył i Jędrek sobie pobrzdąkał. I taki był wdzięczny Jarkowi za umożliwienie tej muzycznej rozrywki, że się sam z siebie do niego przytulił. I cieszył buzię. Byłam w szoku. Chyba rzeczywiście by się przydała muzykoterapia. 