Wyjazd do Warszawy do naszej terapeutki-logopedki, pani Asi, którą kocham. Pracujemy tam metodą pani Elżbiety Wianeckiej Dość ostra metoda, „dla twardych rodziców”, jak powiedziała jedna pani. Polega na manualnym wywoływaniu głosek. Naciska się odpowiednio buzię i dziecko mówi. Oczywiście nie wszystko i nie od razu, jest to dość skomplikowane i niewiele jest osób pracujących to metodą. My pracujemy nią prawie 2 lata, z tym, że w pierwszym roku mieliśmy 2 inne terapeutki, które robiły głównie zadania edukacyjne (bo to też część metody) z niewielkimi elementami MTG (manualnego torowania głosek). Z Asią pracujemy od jesieni, czyli niepełny rok. Początek był oczywiście straszny bo Jędrek jest wielkim buntownikiem. Ale stopniowo musiał się poddać. W grudniu zaczął współpracować edukacyjnie – pokazał, że potrafi czytać (bo do tej pory, przez prawie rok na dobrą sprawę to tylko przede mną się z tym odsłaniał). Powoli zaczął też współpracować z artykulacją. Najpierw trzeba było to z niego „wyciskać” ręcznie. Potem niektóre sylaby mówił z niewielką pomocą (czasem wystarczyło tylko dotknąć buzi w pewnym miejscu, np. do KA dolny lewy róg, do GA – dolny prawy, do WA-górny prawy, a najchętniej mówił PA lub BA) . Oczywiście opisuję to w dużym skrócie i uproszczeniu. Wczoraj i dziś Jędrek miał po 2 zajęcia po 1,5 lub 2 godziny. Ćwiczyliśmy mówienie sylab z literą N, L i Ł. Pięknie to szło. Zachwycająco wręcz, zważywszy, że on wcześniej tych sylab w ogóle nie wymawiał (ŁA miał „robione”, ale NA czy LA nawet za bardzo nie dało się wcześniej robić). A tu nagle prawie samodzielnie a czasem i całkowicie samodzielnie: LA, LE, LU itd. Oczywiście to się jeszcze nie przekłada na to, że ja w domu powiem, powiedz LA, a on mi ciach i powtórzy. Na razie, gdy powiem powiedz coś tam, to zazwyczaj usłyszę BA lub PA, ale i tak dobrze, że jest wtedy jakaś reakcje słowna, że próbuje, wcześniej i tego nie było. Na zajęciach z Asią Jędrek jest w stanie z jej niewielką czasem pomocą powiedzieć całkiem sporo. W życiu jak na razie, to przekłada się na to, że pięknie się żegna: PA! 