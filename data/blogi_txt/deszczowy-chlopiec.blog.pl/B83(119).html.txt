Czeka nas kolejne przedłużenie Orzeczenia o Niepełnosprawności. Z „nowości” o których się dowiedziałem to potrzebny jest odpis skrócony aktu urodzenia dziecka (dobrze, że jeszcze nie zaświadczenie z parafii o chrzcie dziecka i 12 ostatnich druczków opłaty abonamentu radiowo-tv). Przy próbie ustalenia po co rzeczony akt urodzenia jest potrzebny dowiedziałem się, że w celu ustalenia tożsamości dziecka (sic!). Rozumiem, że mając takowy akt urzędnik od razu pozna, że rodzic chciał biedne Państwo oszukać i przyszedł z niepełnosprawnym dzieckiem sąsiadów w celu wyłudzenia świadczeń.   Logistycznie, całą operacja „przedłużanie orzeczenia” zaczyna się jakieś 8-9 miesięcy przed końcem orzeczenia. Trzeba wtedy zapisać się do neurologa (czas oczekiwania na wizytę ok. 4-6 m-cy by w odpowiednim czasie móc złożyć wniosek o przedłużenie orzeczenia (należy go złożyć z wyprzedzeniem 4-5 miesięcznym, by machina zdążyła ująć nasze dziecko w swych planach). Ważne jest odpowiednie zgranie terminów, bo zaświadczenie od neurologa nie może być starsze niż 1 miesiąc (sic!) w momencie składania wniosku. Rozumiem, że ktoś kto wymyślił ten jedno miesięczny „okres przydatności do spożycia” zaświadczenia nie odróżnia autyzmu od kataru i wydedukował sobie, że tak będzie lepiej, albo wykręci się, że takie są rozporządzenia unijne, bo nieświeże zaświadczenie cóż… gorsze jak bakteria e.coli. Kolejny absurd to terminy. Nie można wyznaczyć terminu zespołu przed upływem okresu na jaki jest wydane poprzednie orzeczenie. Dopiero zaś po otrzymaniu orzeczenia (co najmniej tydzień po spotkaniu z zespołem) można złożyć wniosek o legitymację osoby niepełnosprawnej. W efekcie przez min. 2 tygodnie dziecko nie może korzystać np. z przysługującego mu prawa do przejazdów komunikacją miejską. Jakby wniosku o legitymację nie można było złożyć wcześniej i otrzymać legitymacji (lub nie) razem z orzeczeniem. Podsumowując - czeka rodzica co najmniej trzykrotne odwiedzenie instytucji.   Należy też przypilnować by orzeczenie uzyskać w kilku egzemplarzach (będzie potrzebne do innych celów np. składając wniosek o zasiłek pielęgnacyjny). W ramach oszczędności (?) nasz Powiatowy Zespół… wydaje jeden egzemplarz i każe sobie we własnym zakresie skserować i wrócić do szacownej instytucji z kserami to łaskawie poświadczą za zgodność z oryginałem.  Mam nadzieję, że kiedy już nasze Państwo poradzi sobie ze sławnym jednym okienkiem przy rejestracji firm to zajmie się dalszą likwidacją innych biurokratycznych barier i absurdów.   Pozdrawiam  Deszczowy tata 