No i jak tam Jędrek w nowej szkole? Zewsząd słychać to pytanie. A ja bardzo ostrożnie podchodzę do odpowiedzi. Nauczona zeszłorocznym doświadczeniem, kiedy po pierwszym tygodniu bardzo się cieszyliśmy, za to im dalej tym było gorzej, teraz czekam i nie nastawiam się ani na to, że jest dobrze, ani że źle. Pierwszego dnia Jędrek szedł i wracał ze szkoły nieswój. Widziałam oznaki pewnego zagubienia. Potem coraz lepiej. Wesolutko do szkoły, wesolutko ze szkoły. W domu w dzień żadnych oznak odreagowywania. W szkole – ośrodku niby dobrze, ale codziennie (oprócz wczorajszego dnia) awanturkę urządził. Noce – niedobre. Znów budzi się o 3, 4 albo i gorzej. Niestety czasem jest nocna awantura:( Choćby po tym rozpoznaję, że stan nie jest stabilny. Ale dajmy mu czas na oswojenie się. Dajmy mu czas i dużo cierpliwości. Dziś mamy pierwszą dłuższą rozmowę z terapeutką Jędrka. Może być mi ciężko bo wieści na pewno nie będą tylko takie, jakie chciałoby się słyszeć. Ale damy radę:) 