Wczoraj rano przed 8.oo, gdy powiedziałam w pracy, że wybieramy się do Warszawy na zajęcia na 16.oo koleżanka mnie pocieszyła: „A to już powinniście wyjeżdżać”. Nie powiem, miałam pietra, ale nie było tak źle. Zamiast zwyczajowych niecałych 3 godzin jechaliśmy 4 i pół i to z zajechaniem po ubezpieczenie (samochodowe, nie na życie;). I jak zwykle warto było jechać do Warszawy. Zajęcia były bardzo udane. Jędruś ćwiczył wymawianie takich trudnych sylab, typu : AKT, UFT, OPS, które wymyślić mogła tylko jego szalona mamusia. Musiał się przy nich nieźle gimnastykować i Asia słusznie zwaliła całą winę na mnie;) Niemniej siedziałam zachwycona. Potem ćwiczyli płynne czytanie wyrazów, bez wzorca głosowego, tylko z podpowiedzią mimiczną (za pomocą gestów artykulacyjnych) lub opisów typu: ciche syczenie przez zęby, potem język do góry (no kto zgadnie co to może być za wyraz tak zaszyfrowany?). Pięknie Jędruś ćwiczył. Na pierwszych zajęciach był co prawda trochę płaczący na początku (zasnął w samochodzie, a potem go obudziliśmy i wyciągnęliśmy na mróz, sama bym płakała), ale na drugich to już tryskał humorem i zadowoleniem. Stwierdziliśmy zgodnie, że nastąpiła duża zmiana. Przecież jeszcze niedawno te zajęcia w Warszawie bez protestu się obyć nie mogły. A teraz Jędrek wręcz się na nich wycisza, uspakaja. I chętnie pracuje.   A ja dziś jestem podwójnie zadowolona bo widzę przełożenie umiejętności zdobytych w Warszawie na umiejętności domowe. Dziś w czasie pracy w domu Jędruś pięknie płynnie mi powtarzał min. takie sylaby jak GaP (i to bez wkładania palca do buzi na G) i DMo (z pięknym łączeniem między D a M. A jak super płynnie powtarzał wyraz BILET! Muszę przyznać, że nowa metoda Asi by przy mówieniu machać z Jędrkiem rękami, jakby się dyrygowało sprawdza się i w domu, pomaga Jędrkowi łączyć płynnie sylaby. Jędruś  powtarzał mi też wyrazy, choć już raczej bez płynnego łączenia, ale samodzielnie (!) nie patrząc na mnie, czyli bez żadnych podpowiedzi. Bujałam go w naszym worku – huśtawce i byłam z tyłu worka, tak by mnie tylko słyszał, ale nie widział. I powtarzał bardzo ładnie.   Nasze dzisiejsze domowe zajęcia składały się z następujących części: - artykulacja z książeczką prof. Cieszyńskiej z sylabami z T i D. Nie tylko przeczytaliśmy całość, ale i dopowiadałam różne słowa, które były na obrazkach, co by się Jędrkowi nie nudziło. Lubi to (gdy dodaję). Wyraźnie widzę, że sprawia mu to satysfakcję, gdy może powtórzyć coś nowego. Te książeczki staram się by Jędrek czytał samodzielnie (tylko z moją podpowiedzią mimiczną), chyba, że gdzieś jest natłok sylab, czy są trudniejsze, wtedy po mnie powtarza.   - artykulacja z 4 zestawów sylab typu: AJ, DAŁ, GAP, DMA (+ inne samogłoski), + podawanie. Fajnie też Jędrek sobie radzi, gdy ja tylko robię miny do sylab, a Jędrek je wymawia i potem podaje.   - artykulacja w worku, czyli powtarzanie wyrazów bez patrzenia na mówiącego   - układanka kwiatek, pożyczona od Asi,  taka z kilku części, które trzeba razem poskładać (bardzo ciężko mu to idzie; stwierdziłam, że musimy to ćwiczyć, nawet na pamięć, bo on ma duży problem techniczny, żeby włożyć dany kawałek w odpowiednie miejsce , przekręcić itd. Tak że dziś ułożyliśmy tą układankę 2 razy; w większości kawałków musiałam mu pokazać palcem, gdzie ma włożyć element, a  i tak miał problem, ale się udało)   - zamalowanie króliczka narysowanego z szablonu, czyli ciąganie kredką z nasadką,  z moim dociskiem palców na nasadkę   - łączenie kropek poziome i pionowe, z niewielkim dociskiem   - podawanie zwierzaków – figurek; gdyby nie artykulacja, to że Jędrek może już powtórzyć słowa typu: koń, gęś, pies, koza, dinozaur robiłby to zadanie bardzo niechętnie, a tak jakoś poszło (co prawda przy podawaniu robił sporo błędów, ale ja wiem, że tu chodzi o jakiś brak motywacji, a  nie nierozumienie tych słów). W ogóle ciekawa sprawa, że obecnie jak chce się Jędrkowi zaproponować jakieś nielubiane przez niego zadanie, typu: rysowanie, typu podawanie, to trzeba wpleść w to artykulację, wtedy robi to chętniej. Ale też trzeba uważać, by to było coś troszkę trudniejszego, nowego (ale na jego możliwości)  bo powtarzanie w koło tych samych słów typu: łapa go nie satysfakcjonuje.   I to było chyba wszystko. Pracowaliśmy w dwóch odsłonach. Staram się nie pracować zbyt długo na raz. Choć wiem, że on potrafi aktywnie pracować i przez 2 godziny. Niemniej w domu takiej konieczności nie ma, możemy sobie pozwolić na to, by było luźniej i przyjemniej. Z układaniem dla Jędrka zadań do pracy w domu, to mam trochę problem. Niby mam całą masę zadań, ale  mam wrażenie, że jakoś ciężko mi jest dywersyfikować Jędrkowi zadania, że popadam często w szablon. Jak rysujemy, to w koło rysujemy, jak łączymy kropki, to kropki itd. A to jest nudne. Brakuje mi, by ktoś mi układał takie plany zajęć, na każdy dzień inne. Nawet nie konkretne zadnia z materiałami, tylko pomysły. Niemniej byłam bardzo zadowolona z naszej dzisiejszej pracy w domu. A to ważne. Daje siłę i chęci na cd.   Co jeszcze? Rano Jędruś był z tatą na basenie. Głównie się bawił na brodziku (na dużym basenie pływał mniej jak zwykle). Ale nurkował sobie na brodziku, wyławiał różne zabawki. I coraz bardziej poddaje się ćwiczeniom leżenia na plecach, na wodzie i tacie (generalnie tego nie lubi). 