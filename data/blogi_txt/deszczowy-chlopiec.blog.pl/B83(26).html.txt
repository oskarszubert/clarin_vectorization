Wczoraj po raz kolejny przekonałam się, że jak jestem w złej formie, to czasem lepiej darować sobie całą pracę. Jak ja się wściekam, to Jędrek się wścieka. I nic dobrego z tego nie wychodzi. Darowałam więc sobie sekwencję bo w końcu to ma być przyjemność a nie mordęga.   Przy stoliku pracowaliśmy nad kolejną historyjką obrazkową (a właściwie zdjęciową, zrobiłam kiedyś taką, o tym jak Piotrek robi hot – doga). Jędrek się uśmiechnął widząc tematykę, ale potem już w trakcie nie był zainteresowany żmudną pracą. I cukierki niewiele pomagały. Doszłam do wniosku, że nagroda jeśli  ma w ogóle być, to musi działać, a jak się nie widzi, że wyraźnie motywuje to można ja sobie śmiało darować. My dotychczas w domu pracowaliśmy bez nagród. W Warszawie też. Nagrody były tylko w KTA i  g… co dawały. A to dlatego, że były za słabe (i nadmierne moim zdaniem). I tak teraz zauważyłam – krówka Jędrka motywuje, inny cukierek nie. Tylko ile można krówek mu dawać? Też mu się znudzi w końcu, nie? No ale jak dostanie 1 czy 2 krówki przy dużym zadaniu, to jest ok.   W ogóle to ja miałam trochę niemiecki stosunek do pracy. Robota musi być wykonana, sztywno, tak jak się założyło. I jak mi na początku terapii autorytet powiedział, że mam pracować codziennie po godzinie, to się tego trzymałam. Mimo tego, że czas i forma nie zawsze były odpowiednie. Czasem się wręcz zastanawiałam, czy swoją pracą nie robię Jędrkowi więcej krzywdy jak pożytku. Dopiero nasza ostatnia (aktualna) warszawska terapeutka pomogła mi wyluzować. A może i czas? Przez pierwszy rok terapii żyłam na strasznym ścisku, przez drugi powoli zaczęłam „rozwierać szczęki”. Kiedy nabiorę właściwego dystansu? 