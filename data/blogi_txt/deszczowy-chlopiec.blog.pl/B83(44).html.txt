Dziś po przedszkolu – ostatnie zajęcia w Dać Szansę z panią psycholog. Bardzo żałuję, że ostatnie bo podobało mi się, jak pani prowadziła zajęcia, choć mieliśmy ich raptem 3    Poza tym pani Marzenna bardzo mi pasowała osobowościowo, tzn. myślę, że w dłuższej perspektywie, przy całej mojej rezerwie do terapeutów (których pracę z jednej strony cenię, a z drugiej  doświadczenie nauczyło mnie zachowywać pewną rezerwę), mogłabym się otworzyć, mogłoby się nam miło i dobrze współpracować. Mogłabym czuć w tej pani rzeczywistego współterapeutę mojego dziecka. Ta pani mi pasowała nawet na psychologa naszej rodziny (może ktoś pamięta piękne i wkurzające zarazem swoją nierealnością słowa pani z Ministerstwa, która to stwierdziła, że psycholog we wczesnym wspomaganiu jest niezbędny bo obejmują opieką całą rodzinę   ?). No więc tak by mogło być, gdyby zajęcia odbywały się w dłuższej perspektywie i częściej. Ale niestety nie będzie. Koniec dawania szansy dla nas   Pani Marzenna mówiła, że ona rozumie, że możemy czuć się rozgoryczeni, że kolejny Ośrodek nas zostawia samym sobie. Przyznaję taka myśl przyszła mi do głowy. Nie mam żalu do Dać szansę, mam żal do nie wiadomo kogo (Boga? Losu?). Ale też nauczyłam się już godzić z takimi sytuacjami. Więc zamiast narzekać opiszę zajęcia.   Najpierw Jędrek miał wybrać na obrazkach, co jedzą niektóre zwierzęta. Czy taka np. mysz to je ser czy muchy. Do wyboru miał tylko 2 obrazki i był to rodzaj składanych puzzli. Niezbyt chętnie robił to zadanie. Miałam wrażenie, że się nie skupia, jeśli coś dobrze dobierał, to raczej przez przypadek. A może i nie, kto go wie. Przy myszy uparł się, że je muchy i próbował kilkakrotnie wybierać tą wersję, a nawet wyrywał nam obrazek z muchami i próbował je dokładać do myszy (co za determinacja;). Przy okazji dokładaliśmy artykulację, gdzie się dało. Zauważyłam, że Jędruś już lepiej powtarza po innych, jak jakiś czas temu, tzn. że zdarza mu się powtarzać po innych a nie tylko w Warszawie lub po mnie. Potem jeszcze dopasował napisy do tych obrazków. Pani podawała napis, mówiła np. mysz, a on wkładał w otwór na obrazku z myszą. Całkiem nieźle mu szło, aczkolwiek szturałam do trochę w plecy, żeby działał. Aha, przy okazji tego zadania zobaczyłam, że dużo lepiej idzie mu składanie puzzla z puzzlem, jak kiedyś. Potrafi to zrobić sam. Potem Jędrek rysował po planszach ścieralnymi mazakami, drogi w różnych kształtach (raz prosta, raz po fali itd.) prowadząc np. mysz do sera. Podtrzymywałam mu rękę. Starałam się to robić lekko, ale żeby się mieścił w liniach musiałam trzymać mu rękę dość nisko, tzn. za nadgarstek (ale mazak trzymał sam!). I ścieraliśmy potem ślady, tylko jako że się ciężko ścierały, musiałam mu mocno dociskać dłoń do gąbki, co mu się zbytnio nie podobało. A na koniec jeszcze Jędrek ułożył 2 układanki z kilku części (motylka i lokomotywę). Każdą ułożył po dwa razy. Zaobserwowałam, że gdy na początku układał motyla wzrok mu leciał na boki, ale gdy zostały mu już nieliczne łatwe elementy do włożenia skupiał wzrok na układance i chętniej to robił. Czyli jak było za trudne dla niego, to uciekał wzrokiem. Tak, nie może być za trudne bo się zniechęca, nie może być za łatwe bo nudzi, nie może być całkiem nowe bo przeraża, nie może być wielokrotnie robione bo nudzi. I weź tu traf;)   Po Dać Szansę pojechaliśmy na basen, gdzie Jędrek szalał  głównie na brodziku i miał wielką frajdę. A że dziś zimno i na basenie też było zimniej to niespecjalnie go przymuszaliśmy do dużego, zimniejszego basenu. Jędrek coraz ładniej nurkuje w brodziku i wyławia zabawki z dna już ręką a nie nogą jak na początku  Przy okazji pogadałam sobie z panią Haliną i dowiedziałam się, że jest szansa, by ten projekt (zajęcia na basenie) trwał ze 3 lata. Fajnie by było! Na razie bardzo się cieszę, że po Nowym Roku nie będzie przerwy w zajęciach. A z innej beczki, dziś na naszej godzinie było dwoje dzieci, na wcześniejszej jedno. Ja rozumiem, że zimno, że ktoś może chorować, ale mimo wszystko uważam, że część ludzi nie dość, że nie korzysta z tego, co ma za darmo (ich sprawa), to jeszcze blokuje innym miejsca (a to już nie fair).   Do domu wróciliśmy z lekka zmęczeni. Ale po przerwie i odpoczynku, przeczytaliśmy sobie jeszcze z Jędrkiem drugą część książeczki Cieszyńskiej z wyrazami dźwiękonaśladowczymi. Kurcze, moje dziecko potrafi już powtórzyć takie trudne słowa jak : WIO, KAP, PYK itd.:) Tylko WRR i DRR nie są w naszym zasięgu, ale próbowałam robić Jędrkowi R stukając go w brodę, jak mi pokazała pani Ela. Może nie do końca nam wychodziło, ale Jędrek, o dziwo, nie złościł się, tylko się z tego śmiał. I śpiewaliśmy dziś: LA LA LA, LO LO LO, LU LU LU. I coś tam jeszcze. Fajnie jest pośpiewać z synkiem 