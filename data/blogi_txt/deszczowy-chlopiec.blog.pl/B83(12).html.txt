Jędrek przez pierwsze trzy lata życia praktycznie nie interesował się wcale zabawkami. Interesowały go tylko książki. Gdy dostawał zabawkę i książkę, zabawkę odrzucał na bok, a książkę przeglądał. Nazywaliśmy go naszym małym czytelnikiem. Oczywiście żartowaliśmy. Potem się okazało, że on naprawdę umie czytać.   Gdy miał 3 lata, zaczął zauważać inne rzeczy. Ale jego zabawa polega głównie na tym, że coś bierze do rąk i to nosi. Ma swoje ulubione zestawy. Był czas, że nie ruszał się bez swoich ulubionych 4 klocków (w 4 podstawowych kolorach: żółtym, czerwonym, niebieskim, zielonym- kolejność też się liczyła, ale nie pamiętam jaka była). Po jakimś czasie zaczął zmieniać, najpierw zestaw kolorów, potem na inne zabawki.   Ostatnio Jędrek został malarzem. Jego ulubioną zabawką są bowiem długopisy (takie jednorazowe żółtawe), koniecznie bez zakrętek. No i chodzi i maluje… po sobie (bo pisaniem po kartce się brzydzi;) Jakież on dzieła sztuki kreskowej potrafi mieć na swojej bluzce, albo brzuchu! Albo i twarzy.   Lubi też swoje długopisy i inne skarby chować pod półki z książkami. A potem prosi mamę lub tatę by mu wyciągali patykiem (ale i sam grzebie!). I ma bardzo dobra pamięć, gdzie co chował (aczkolwiek zdarzają się pomyłki).   To, co mnie cieszy to to, ze zestaw jego zabawek jest coraz szerszy. 