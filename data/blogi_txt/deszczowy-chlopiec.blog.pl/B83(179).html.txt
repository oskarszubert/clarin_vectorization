No i po delfinach. Wróciliśmy. Ostatnie dni były dobre. Jak już sobie uzmysłowiliśmy, że za Jędrkiem musimy ganiać non-stop, zważać na jego humory, na to, żeby się nie nudził, a jednocześnie nie miał nadmiaru bodźców (praktycznie niemożliwe to było), jak już pogodziliśmy się z tym, że co jakiś czas będzie wybuch w postaci agresji i że my to po prostu musimy jakoś przetrwać (głównie Andrzej brał to wszystko na klatę), to było lepiej.  Dzień przed wyjazdem Jędrek pokazał mi na autobus przed hotelem, że chce jechać. Najwyraźniej chciał wracać do domu. Środa – dzień powrotu był trudny, dla nas wszystkich, a co dopiero dla Jędrka. Jechaliśmy cały boży dzień. Najpierw czekanie na autobus i ze trzy godziny jazdy na lotnisko, potem ze trzy godziny czekania na lotnisku (i to było najgorsze), potem prawie trzy godziny w samolocie-kurniku. W sumie to dobrze, że te dzieciaki tak beczały, to Jędrek mniej się rzucał w oczy i uszy. Bo miał trudne momenty. Andrzej to wziął na siebie, ale lekko nie było. Jędrek uspokoił się bardziej, jak przesadziliśmy go pod okno a ja usiadłam obok niego, zaczął uważnie wyglądać przez okno a potem się ze mną bawić. Na lotnisku w  Warszawie był już wyczerpany, ale w busie wiozącym nas na parking, było już dobrze. Chyba czuł, że już zaraz za chwilę znajdzie się w swoim bezpiecznym, znanym mu samochodzie, który zawiezie go do domu. W samochodzie było już całkiem dobrze, chłopcy się pospali (ci młodsi, starszy dzielnie prowadził). O 23 dotarliśmy pod blok, wprowadziłam takiego na pół uśpionego Jędrka do domu (trzecie piętro) i położyłam do łóżka. Rozbudził się i zaczął się mocno śmiać. Najwyraźniej bardzo się cieszył, że wrócił do domu:) Rano na nowo szukał miejsca w domu, na nowo musieliśmy też stawiać granice (że jedzenie przy stole, że rwanie książek tylko w jednym miejscu). Rwanie książek było (i dalej jest) na całego. Trochę się boję że jak skoczy rwać swoje, to będzie szukał kolejnych (Piotrka, moich?). Stąd moja prośba – jakby ktoś miał, stare podniszczone książki dla dzieci, niepotrzebne mu – to ja się mocno o nie uśmiecham. Przyjmę z wdzięcznością w każdych ilościach (i pomyśleć, że jakiś czas temu kilka reklamówek książek oddalam; ech ironio losu;)  No więc adoptujemy się na nowo do naszej codzienności. Bałam się, jak będzie w szkole. Na szczęście wczoraj Jędrek miał tylko 2 lekcje i było dobrze. A po południu pojechał na basen z panią Haliną. I było dobrze!!!! Po raz pierwszy pojechał na basen nie z nami (parę razy wcześniej już jechał z panią Haliną samochodem, ale na basen tylko z panią Haliną jechał po raz pierwszy).  Jestem bardzo wdzięczna wszystkim, którzy nam pomagają. Bo my nie wyrabiamy. Wczoraj np. Andrzej pracował, ja pomagałam Piotrkowi uporać się z zaległymi lekcjami.  Dziś zmiana planu, Jędrek ma 5 lekcji na rano. Mogłam więc rozpakować się, posprzątać, poprać i jeszcze mam chwilę na notatkę. Oczywiście pod skórą mam niepokój, jak on dziś tam da radę przez 5 godzin w szkole. Ale mam nadzieję, że pani Iza, która stara się Jędrka uczyć przez zabawę, da radę. Wczoraj rwali gazety i bawili się w robienie z nich kulek – piłek i rzucanie w siebie. Jędrkowi się to szalenie podobało. Stąd może zwiększona ochota na rwanie książek w domu. Po prostu chłopak pilnie odrabia pracę domową;)  To oczywiście żart. Pasa rwalnicza jest w nim ostatnio bardzo silna. Również na podwórku rwie różne trawki, gałązki. Widać ma teraz taką potrzebę. A zdjęcia i filmiki z delfinów będą na pewno. Tylko dajcie Andrzejowi trochę czasu. 