Rano praca przy stoliku – 40 minut protestu. Zrobił, co miał zrobić, ale naprotestował się, nawanturował co niemiara. Stety niestety z Jędrka jest taki protestant, tak mnie pocieszają terapeuci z Warszawy – Krakowa (Ten typ tak ma, trzeba się przyzwyczaić, nie przejmować tym). Jędrek nie zawsze tak się złości przy pracy. Gdy pracuje ładnie, zapominam o tych jego złościach. Gdy się złości, jest to tak wyczerpujące psychicznie, że ciężko przypomnieć sobie, że nie zawsze tak jest. Naprawdę jest to wyczerpujące i przygnębiające. Tak bardzo, że mam wówczas wątpliwości, czy to ma sens. A jednak nie zrezygnuję z tego. Nie zrezygnuję z terapii, ani w ani poza domem.   Chętniej za to ostatnio ćwiczy mówienie. Tylko BI nam nie wychodzi.   Po południu pojechaliśmy do Centrum Zabaw, do Fikolandu. Jędrek uwielbia. Prawie 2 godziny spędził na takiej ogromnej gumowej dmuchanej poduszce, po której się skacze. Ciężko na nią się wspiąć, ale Jędrek ma wprawę. Jest tylko jeden problem – tam powinno się być w skarpetkach, ale Jędrek uznaje tylko dwie opcje – albo są skarpety i buty na nogach, albo nie ma nic. Muszę więc tłumaczyć, że on tak ma.   Potem mieliśmy niespodziewaną miłą wizytę kuzynki Martynki, poszliśmy min. na lody i gdy Martyna mówiła o lodach Jędrek ze 2-3 razy powiedział LO.   A na koniec dnia jeszcze ostrzygliśmy Jędrka maszynką. Zazwyczaj jest to okropna walka, wielki protest i krzyk. Dziś, ku naszemu zaskoczeniu pół głowy poszło prawie bez żadnego bólu a drugie pół z pewnym protestem, ale nie tak wielkim jak ostatnio. A to nas Jędrek zaskoczył. 