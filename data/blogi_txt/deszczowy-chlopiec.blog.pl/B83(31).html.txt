Dziś był bardzo radosny dzień. Taki, kiedy chce się pisać. Pojechaliśmy z chłopcami na koniki do pana Konrada, taty również autystycznego chłopca. Jędruś jeździł już kilka (3)  razy na ich kucyku i było to bardzo dobre doświadczenie. Potem przyznano nam kilkanaście godzin hipoterapii w Jurowcach. Niestety Jędrek przestraszył się dużych koni, po pierwszych zajęciach, na których trochę na przymus posadziliśmy go na dużego konia, zapierał się, protestował, nie chciał tam nawet przejść przez bramkę. Dwa spotkania z Zefirkiem, kucykiem pana Konrada, cierpliwość, ciepło i fachowośc pana Konrada i jego córki Pauliny przełamały niechęć do koni. Dziś Jędrek jeździł nie tylko na kucyku, ale i na dużym koniu Bazalcie. Jeździł sam (z naszą asekuracją), z Pauliną (co dla niego nie jest dużym ułatwieniem bo nie lubi dotyku obcych osób, ale okazało się, że gdy jest to umiejętny dotyk, niezbyt silny, nie ubezwłasnowolniający go, to go akceptuje). Nawet kłusował i sam chciał wsiadac na konia. Zdecydowanie dziś Zefirek poszedł w odstawkę. Podobno każdy musi znaleźć swojego konia. Może Bazalt pasuje Jędrkowi? Był bardzo zadowolony z siebie, wręcz dumny, uśmiechał się, cieszył się z jazdy. A my puchliśmy z dumy i szczęścia. O tym, że żeby dać Jędrkowi dobry przykład, pokonałam swój strach i sama wsiadłam na Bazalta nie będę sie rozpisywać. To też było dobre przeżycie. 