Dziś w Sylwestra nie mieliśmy żadnych zajęć zewnętrznych, tylko domowe. Zrobiliśmy:   - spinacze na koszyk, według wzoru niebieski-niebieski-żółty itd. Jędrek raczej szedł pawłowem: niebieski-żółty. Poza tym cały czas ma problem by mocniej ścisnąć spinacz. Owszem przyczepia do koszyka, ale sposobem. A mnie chodzi o to ściskanie. Na szczęście robi to chętnie.   - układanka statek, wczoraj robiliśmy ją pierwszy raz, dziś był drugi. Było fenomenalnie,wszystko samodzielnie, sprawnie. Tylko jeden klocek, najpierw próbował włożyć, gdzie trzeba, ale ponieważ miał źle odwrócony, to zaczął wkładać, gdzie indziej. Cały Jędrek, jak mu nie wychodzi, to zaczyna robić byle jak. I mówiliśmy pięknie STA-TEK   - sylaby z serii STA oraz TAK (+ z innymi samogłoskami). Pięknie mówił: STA, STO, STU itd. Tak płynnie, czysto, bez dużego wysiłku (widzę postęp). Z sylabami: TAK, TEK itp. było gorzej, robi krótką przerwę przed K. I podawał mi sylaby z serii STA odgadując co powiedziałam z ruchów mimicznych. Przy tych z serii TAK podawał mi je odpowiadając mi na pytania typu: jaka sylaba jest w wyrazie np. tykać. Całkiem nieźle mu to szło.   - dokończyliśmy wczorajszą książeczkę Cieszyńskiej, w zasadzie to zostało nam tylko kilka wyrazów + zdania. I tu mnie zaskoczył. Jak pięknie powtarzał całe zdania typu: OLA MA SAMOLOT. Normalnie byłam w szoku. Nie musiałam mówić słowo po słowie tylko powtarzał w całości (oczywiście on robił przerwy między sylabami, ale chodzi mi o to, że powtórzył całe zdanie tylko z moją podpowiedzią mimiczną (i to się na mnie niby nie patrzył, pisze niby, bo on niby nie patrzy a widzi, więc nie wiem, jak to jest do końca). I jeszcze całkiem ładnie pokazywał mi palcem na obrazku, gdzie Ola, gdzie Ula itd.   - układanka puzzle z Kubusiem Puchatkiem i porami roku. Tylko na 4 obrazkach (każdy do innej pory roku), żeby dopasował do innych 4 obrazków. Ćwiczymy dokładanie puzzla do puzzla, ma z tym problem. Robi to trzymając oba puzzle w rękach, na stole jest gorzej, ale w końcu daje radę. Poza tym dopasowywaliśmy do tego pory roku, kartki z nazwami pór roku i tego co jest na obrazku (liście, kwiaty, bałwan, miód) + artykulacja i takie tam wariacje wokół tego.   - widokówka z reniferem, co ją ostatnio męczyliśmy. Dziś było lepiej, aczkolwiek też próbował swojej wersji typu ułóżmy wszystkie kawałki w szeregu, ale szybko spasował i ułożył jak trzeba. Za to gdy pokazałam mu obrazek z jego ukochanej bajki o Willy Fogu patrzył się z wielkim zainteresowaniem i składał obrazek bez cudowania.   Generalnie pracował dobrze, aczkolwiek po pół godzinie zaczął się denerwować. Czyżby postanowił pracować w domu w pół godzinnych odsłonach? Mnie byłoby wygodniej siąść raz a porządnie, ale uznaję, że dla niego to pewnie lepiej i sensowniej. W końcu ma tylko 5 lat.   Byliśmy też dziś w trójkę na sankach i na pontonie. Pogoda wyśmienita. Trochę pozjeżdżaliśmy z górki, trochę pociągałam Jędrka na sankach, potem znowu z górki. Podobało mu się aczkolwiek czasem sygnalizował swoje niezadowolenie i nie do końca wiedziałam o co chodzi. Może marzły mu ręce. Niestety za Chiny Ludowe nie chce dać sobie założyć rękawiczek   Chyba musimy iść we dwoje z Andrzejem na podwórko i na siłę mu je założyć, po czym przeczekać atak wściekłości, aż zaakceptuje. Tyle, że nie jest to fajne. My jakoś zniesiemy, znamy Jędrka, gorzej z postronnymi obserwatorami.   Całkiem nieźle idzie nam ograniczanie słodyczy i chemii w diecie Jędrka. Owszem Jędrek prosi mnie czasem (ale niezbyt często) o cukierka i gdy się nie zgadzam, trochę się złości lub lamentuje, ale dość krótko. No więc naprawdę jest to kwestia stanowczości. I motywacji. A motywację na razie mam bo mam wrażenie, że nie tylko dobrze to robi na jego ogólną dietę (je więcej innych rzeczy), ale i przede  wszystkim, jakby mniej stimmował. Możliwe to? Możliwe. Trzeba więc dalej obserwować. 