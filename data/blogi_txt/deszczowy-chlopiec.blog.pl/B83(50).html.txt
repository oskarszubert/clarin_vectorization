Jakiś czas temu otrzymałam od Mai maila z ich historią. Maya zgodziła się, bym ją opublikowała na naszym blogu. Tak więc naniosłam polskie znaczki (Maya mieszka w Kanadzie) i oto ich historia.  H.       Robek (mój młodszy syn) urodził się z poważnymi problemami z oddychaniem, spędziłam z nim w szpitalu 3 miesiące, w ciągu których jeden z najsłynniejszych chirurgów – laryngologów dziecięcych w Kanadzie próbował znaleźć przyczynę (bo nie były to płuca!). Okazało się, że urodził się z paraliżem strun głosowych (tzn. nerwy nie rozsuwają strun na boki, jak się bierze wdech) co powoduje problemy z oddychaniem). Żeby móc go wziąć do domu i żeby mógł zacząć „normalnie funkcjonować” musiano mu zrobić trachotomię. Te 11 lat temu ja nawet nie byłam pewna jak to wygląda, nie mówiąc o tym, że wydawało mi się, że nigdy w życiu nie widziałam człowieka z trachotomią! Tysiące prób i testów, eliminacja diagnoz…i wreszcie po 8 tygodniach padła ta ostateczna, jak wyrok śmierci, decyzja: TRACHOTOMIA! I były noce kiedy wracałam do domu ze szpitala i modliłam się żeby się już nie obudzić! Straszne, prawda? Ale wkrótce zrobiłam się specjalistką w dziedzinie trachotomii! Na początku wydawało nam się, że to tylko na parę lat, że może nerwy się zregenerują itd… Człowiek uczepi się każdej nadziei, jeżeli tylko ma przynieść coś lepszego (chociaż lekarze nam nic nie obiecywali mówiąc, że to “waiting game”, bardzo rzadki przypadek!). No i tak już czekamy 11 lat! Robert do dzisiaj ma trachotomię, nie może pływać ..no i w strachu o tą swoją „rurkę” generalnie boi się wody, a z drugiej strony jest nią (wodą) zafascynowany.   Kiedy Robert skończył 3 lata i  wydawało się, że najgorsze jest za nami, zaczęły się podejrzenia o autyzm !!! W wieku 5 lat Robek został oficjalnie zdiagnozowany – zaburzenia ze spectrum autystycznego (na szczęście łagodna forma autyzmu) po rocznym czekaniu w kolejce (do dzisiaj nie wybaczę sobie tego, że nie zapłaciłam wtedy prywatnie tych 2 tysięcy na testy u psychologa!). I uwierz mi, że jego trachotomia wydała mi się nagle przy tym wszystkim drobiazgiem bez znaczenia! Bo jak się ma to, że pływać nie może, do tego że być może nie będzie mógł funkcjonować samodzielnie w społeczeństwie ??? Nie była to „czysta” diagnoza, bo Robert jak większość „współczesnych” autystów daleki był od Kramerowskiej wersji, ale obie z psychologiem wiedziałyśmy, że tak jest dla niego lepiej bo dostanie dodatkową pomoc rządową, w szkole, fundusze na terapię itd.   Cały ten okres, kiedy Robert miał 3-5 lat pamiętam jako jeden wielki krzyk, pełen nieprzespanych nocy, walki o wszystko. Niedotykalski, wrażliwy na dźwięk, krzyczący kiedykolwiek ktoś obcy do niego się odezwie, ustawiający samochody w niekończące się kolejki przez cały dom, i wielokrotnie „głuchy”. Wiesz może o czym mówię, ta „głuchota” na zewnętrzne, do tego stopnia, że kiedy krzyczysz za nim, to nawet nie drgnie. Inna charakterystyczna cecha, prawie kompletna odporność na ból! Mógł rozkwasić sobie głowę i chodzić cały dzień z zakrwawioną głową , jakby zupełnie o tym nie wiedząc, nie czując bólu. No i praktycznie brak mowy, poza tymi 10 -20 słowami, tak naprawdę to już nie pamiętam ile ich było. Wydaje mi się, że duża część całego tego krzyku to brak narzędzi komunikacyjnych. Zresztą z czasem, kiedy mowa zaczęła przychodzić intensywniej (kolo 6 roku życia) wciąż pozostał krzyk, wieczny krzyk ( tak to pamiętam) bo „komunikacyjne” narzędzia nie nadążały za tym, co on chciał wyrazić. Potem był krzyk, bo jak był już w stanie wyrazić się lepiej, to jego logika daleka była od „normalnej” i często trudna do zrozumienia. Wieczna walka w szkole! Aczkolwiek szkoła tutaj to jest niebo, w porównaniu z polską szkołą, głównie dlatego ze społeczeństwo jest bardzo tolerancyjne, otwarte na odmienność, ale to już temat na kolejne dluuuuuugie opowiadanie .   No wiec zaczęliśmy terapię, głównie logopedyczną. Nie było to łatwe, bo jak go uczyć? Po polsku? Jedna z pierwszych, zagubionych terapeutek, próbowała robić tłumaczenia. Wyglądało to mniej więcej tak. Ona: „Zacznijmy od prostych wyrazów, jak bee or ball. JA: „Pozwól, że przetłumaczę: pszczoła, piłka”. Reakcją były tylko szeroko otwarte usta ! Po tej pierwsze próbie, zdecydowałyśmy, że jednak zostaniemy przy angielskim. Ja osobiście miałam w nosie w jakim języku on zacznie mówić, byle mówił ! Dostało nam się trochę za to przez następne lata od rodziny i bardziej konserwatywnych, żeby nie powiedzieć „zatwardziałych” znajomych…ale ja, po latach, wyrobiłam sobie „grubą skórę” na te komentarze, a teraz już nikt nie komentuje. Co prawda szkoda, że Robek nie mówi po polsku, ale cóż! „live goes on without it”. Sporo rozumie, bo przecież my wciąż rozmawiamy w domu po polsku ze sobą, nawet z naszym starszym, 20-letnim synem. [komentarz Hani: Moim zdaniem zrobiłaś bardzo mądrze. Dobrze Ci instynkt podpowiedział. Kocham nasz język ojczysty, ale z tego co słyszałam od specjalistów od języka i autyzmu, to autystów należy uczyć w jednym języku. Drugi bardzo im utrudnia, miesza.]   No wiec terapia „mowy” była tą najważniejszą, dwa razy w tygodniu po godzinie (głównie z naszej własnej kieszeni), plus zajęcia ruchowe raz w tygodniu przez dwa lata, oczywiście z przerwami na święta, wakacje itd. Koło 6 roku życia Robert zaczął coraz sensowniej się komunikować. Ale oczywiście problem był wciąż ogromny z rozumieniem i przetwarzaniem danych i bardzo niegramatycznym mówieniem (np. he or she, bez różnicy)…ale „who cares”. Zaczął się komunikować! Aczkolwiek krzyk wciąż pozostał    Nauczył się manipulować wszystkimi wokoło używając tego krzyku,  głównie w szkole. Wszystko co było nie po jego myśli odpłacane było histerią. Tysiące strategii motywujących, na początku szło to wszystko bardzo wolno, potem w miarę jak rutyna się utrwalała zaczynało trochę działać, ale wystarczyła 2 tygodniowa przerwa na święta i byliśmy z powrotem w tym samym punkcie:(   Czasami zastanawiałam się, jak ci nauczyciele mogli go tolerować, a niektórzy nawet lubić (o nauczycielkach z klas 1-3 wciąż myślę jak o aniołach i do dzisiaj,gdy jestem w szkole ściskam je jak najbliższe przyjaciółki), bo ja wielokrotnie wypalałam się do dna, rycząc zamknięta w łazience parę razy w tygodniu. Różnica polegała na tym, że nauczyciele byli z nim kilka godzin dziennie, a ja cale popołudnia i noce! Poza tym, była i wciąż jest jedna bardzo istotna charakterystyka Roberta, on bardzo ciągnie do ludzi. Nawet jak był młodszy, gdy zapraszaliśmy kolegę ( wedle jego życzenia), on potem bawił się sam, zostawiając zaproszonego na pastwę „samotności”, a po godzinie prosił tegoż zdezorientowanego „zaproszonego”, żeby już szedł do domu ! Oj, mówię Ci, to były czasy! Ale wracając do tematu, to ciągniecie do ludzi i do pewnego stopnia „rozumienie społecznej gry” powodowały, że Robert po „rozróbie” potrafił przytulić się do nauczycielki i powiedzieć „I love you Miss MacDonald”…i one roztapiały sią jak lody w słoneczny dzień! Bardzo to nieautystyczne ale i przyszło nie od razu, lecz gdy miał 6 lat, czy coś takiego. Wiesz,  to była taka ciągła mieszanka z nim, z jednej strony potrafił zdjąć majtki i nasikać publicznie na placu zabaw (prawie kompletny brak wstydu i zahamowań do 7 mego roku życia) a z drugiej takie „ciepłe odruchy” wskazujące, że są w nim pokłady ludzkich uczuć!   W międzyczasie nie doczekałam się nigdy na Applied Behavioural terapię (behawioralną), bo po 1.5 roku czekania Robert by za „stary” żeby się kwalifikować według rządowych przepisów. Specjalistów nie za wielu i drodzy jak diabli …więc dlatego głównie uczepiliśmy się intensywnej terapii mowy i ruchu. I nauczyciele pomagali nam jak mogli, przez pierwsze 2 lata w szkole (dzieci tu chodzą jako 4 i 5-latki do szkoły, czy też powinnam powiedzieć do przedszkola przy szkole na 3 godziny dziennie). Robert miał swoją asystentkę na cały czas pobytu w szkole, która siedziała koło niego w szkole i pracowała z nim cały czas. Potem, im dziecko starsze, tym mniej tej pomocy, bo okazuje się że asystentów tylko dwóch, a w szkole dzieci które wymagają pomocy jest aż 15-ścioro ! Ale to znowu inny temat!   Jak Robert miał chyba 7-8 lat, doszliśmy do wniosku, że może jest już gotowy na indywidualne spotkania ze specjalistą od Behaviour (zachowania), żeby móc rozmawiać o tym (na swój sposób) i spróbować zrozumieć, jak i co i dlaczego powinien robić lub nie robić, a nie stosować tylko metody kija i marchewki. Spotkania trwały mniej więcej rok, były bardzo owocne, głównie dla mnie, bo terapeutka z którą pracowaliśmy była fantastyczna pod każdym względem, ale po roku powiedziała szczerze, że on nie jest gotowy na coś takiego i najlepsze co może dla niego być to spotkania i terapia w grupie. Ba! Bądź tu mądry i pisz wiersze i znajdź taką! Przesiedziałam na internecie parę wieczorów, znalazłam parę nowo powstałych miejsc ( tutaj też dopiero ta „autystyczna machina” zaczyna nabierać rozmachu), podzwoniłam i znalazłam jedną, prowadzoną może nie z takim wariackim „planem,” ale z ciepłem i zrozumieniem w grupie gdzie 4 lub 5-ro dzieci jest na tym samym poziomie. Pierwszy rok spotkań (raz w tygodniu 2 godziny) był mało zachęcający, Robert nie bardzo chciał chodzić (zwykle musiałam go czymś przekupić), dzieci w większości mówiące (lepiej lub gorzej) ale jeden ciągle piszczał ( co doprowadzało Roberta do szalu), drugi zabierał zabawki itd…Dziewczyny ciężko pracowały, żeby im tłumaczyć „społeczne” zawiłości. Drugi rok był trochę lepszy a i dzieci zaczęły wyrastać z krzyków i być bardziej obyte w „regułach gry w grupie” i ciągniecie Roberta przestało być problemem (może nie była to radość, ale już akceptacja:) Potem ośrodek przeniósł się do nowego, ładnego miejsca i zatrudnili mężczyznę terapeutę. I tu zaczęła się wielka pasja. Wszyscy chłopcy (cała grupa jest już ze sobą 2 lata) uwielbiają te spotkania, Craig jest dla nich wielkim autorytetem i wszystko działa po prostu super!  Przez te wszystkie lata czytałam o wszystkich bio-medycznych metodach, dietach itd. ale nigdy nie miałam siły, żeby się za to wziąć. Dodać do tego piekiełka jeszcze ograniczone jedzenie??? Ciarki przechodziły mi po plecach na sama myśl o furii! Czekałam więc do zeszłego roku i jak Robert skończył 10 lat i doszłam do wniosku, że jeśli uda mi się mu wytłumaczyć to wszystko i spowodować, że on będzie brał czynny udział w decyzji, to będziemy gotowi razem to zrobić. Poszliśmy do Naturopathy, ktory jest też DAN (defeat autizm now!), jeden z lepiej znanych w Kanadzie i odbyliśmy rozmowę, wydaliśmy kupę pieniędzy na testy w Stanach i zaczęliśmy terapię witaminową, odtruciową, poza tym dietę bezglutenową i bezmleczną! Nie było łatwo, bo to były Roberta ulubione rzeczy, chlebek, nutella i mleko! Ale cóż, sam się zgodził, uznał autorytet lekarza i narzekał ale brał te 10 pigułek i syropów kilka razy dziennie i patrzył ze łzami w oczach na chleb! Pozostał „czysty” przez rok. Teraz od września, może jeść wszystko w soboty. W ciągu tego roku my zauważyliśmy zmiany i to znaczne w jego zachowaniu, jest spokojniejszy, a jak ma wybuchy (dużo mniej intensywne) to jest w stanie się sam uspokoić i wytłumaczyć skąd się wzięły a nawet wymyślić strategię, jak tego uniknąć. A to znaczy, że on bardzo dobrze rozumie „kim jest” i ” jak inny jest” i „dlaczego” !  Nie wiem, czy cala ta terapia jest zasługą tych zmian, myślę że po prostu zbieramy żniwo tych wieloletnich prób i innych terapii a to tylko pomogło jak katalizator. I to nie jest tak, że on jest już zdrowy i „normalny”, ale jest na dobrej drodze, żeby mieć normalne życie. Jego mowa jest wciąż czasami niewyraźna, szczególnie jak mówi szybko, dźwięki s czy th wypadają, ale to już nie ma znaczenia w świetle tej wielkiej zmiany przez ostatnie 5 lat. Zaczęliśmy znowu chodzić do logopedy (po roku przerwy) i on wciąż próbuje dyktować swoje warunki, że czegoś nie będzie robił bo nie lubi itd..albo będzie robił z logopedą, ale nie będzie praktykował w domu, bo nie lubi i to niewygodne (specyficzne układanie ust i szczęki przy wymawianiu dźwięków), ale ja wierzę, że przyjdzie taki dzień, że on zrozumie konieczność tego „bólu” i zacznie to robić. A żeby Ci unaocznić, jak wielkie są te zmiany, powiem tylko, że Robert jest małą Celebrity w szkole. Wszystkich zna, wszyscy znają jego. Siedzi codziennie u dyrektorki szkoły i opowiada, kto mu dokucza i jak ona powinna ukarać tą osobę (do pewnego stopnia oboje wiedzą, że to żarty). Tudzież jak narozrabia (powinnam napisać złamie regulamin ucznia przez wyzwanie kolegi (sic!),  to leci do dyrektorki i najpierw jej mówi, jak ładnie dzisiaj wygląda i pachnie tak pięknie jak jego mama (Chanel!) i takie tam inne banialuki. A  jeszcze muszę napisać, że żeby dostać się do dyrektorki musi przejść przez sekretarkę, no i po powitaniu „Mrs. Smith I missed you so much, my sweet”, wślizguje się do pokoju dyrektorki, podczas gdy Mrs Smith zalewa się łzami ze śmiechu. No ale jak wspomniałam Ci wcześniej, nie wyobrażam sobie „takich układów” w Polsce. 