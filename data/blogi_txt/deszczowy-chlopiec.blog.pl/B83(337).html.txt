Od zawsze rękawiczki stanowiły problem. Nawet w trzaskający mróz Jędrek ich nie akceptował. Z zimna mógł płakać, ale rękawiczki zawsze były bee. Zdarzało się, że mu zakładaliśmy na siłę, a on z nami walczył (a ludzie wokół patrzyli na wyrodnych rodziców, co to zapewne katują swoje dziecko bo inaczej by przecież tak się nie wyrywało i darło). Od jakiegoś już czasu nie mieliśmy siły na te walki. Chodził więc Jędrek bez rękawiczek. Ostatnio ćwiczyli zakładanie rękawiczek w Ośrodku. Pan Łukasz pochwalił się nawet, że mają już pewne sukcesy. Że Jędrek po początkowej fazie buntu, akceptuje to to na swoich dłoniach. Potwierdzam. Jest sukces. Dziś wychodząc na spacer, ni z gruszki ni z pietruszki, zaproponowałam Jędrkowi rękawiczki. I to palczatki, bo takie akurat miałam. Wyciągnął łapkę, dał sobie założyć na każdy palec osobno (trochę zabawy z tym było), potem na drugą. I ani się skrzywił. Na spacerze parę razy sztuczkę powtarzaliśmy bo się coś tam ześlizgnęło. Normalnie byłam pod wrażeniem. Najwyraźniej Jędrek przekonał się, że rękawiczki nie gryzą albo oswoił dzikie zwierzę. 