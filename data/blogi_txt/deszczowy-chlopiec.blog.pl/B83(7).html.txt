Jędrek niemal od urodzenia był na diecie bezmlecznej, od 3-4 miesiąca również bezjajecznej.  To ze względu na alergię. Gdy miał 3 lata (1,5 roku temu) doszła dieta bezglutenowa, to ze względu na autyzm. Po 5 latach diet pękamy. Nie widać ich pozytywnego efektu, za to my się męczymy. Ostatnio więc zaczęliśmy odpuszczać, pozwalać sobie od czasu do czasu np. na krówki, które Jędrek uwielbia. A już całkiem ostatnio – LODY. To największa nagroda.   Oczywiście  mamy pewne obawy. Nasza pani doktor proponowała by wprowadzić jeszcze dietę bezcukrową. Taki jest kierunek w leczeniu medycznym autystyków. Tylko trzeba w to wierzyć, bo żyć z tym ciężko. A my już nie za bardzo wierzymy w skuteczność tych diet w przypadku Jędrka. Za to widzimy, że gdy je czasem te niedozwolone rzeczy jest szczęśliwszy:) A efektów ubocznych na razie nie widać. Skóra w porządku, kupy też (za przeproszeniem, ale to bardzo ważny element naszego życia świadczący o naszym zdrowym lub nie funkcjonowaniu). Tylko oczy coś trze, kicha więcej (co by świadczyło chyba o alergii). A może organizm musi się przystosować? Także powoli chyba odchodzimy od diet , przynajmniej takich restrykcyjnych. O ileż byłoby lżej, zwłaszcza w przedszkolu (nie musielibyśmy go prowadzać po śniadaniu a odbierać przed podwieczorkiem) i na wyjazdach. I mielibyśmy super nagrody. W tej chwili, gdy chcemy Jędrka zachęcić do czegoś trudnego, mówimy: dostaniesz loda! Tak było np. z pokonaniem lęku na konikach. I to skutkuje. 