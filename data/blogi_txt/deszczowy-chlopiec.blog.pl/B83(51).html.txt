W Święta Jędruś nie zasiadł z nami do stołu ani razu. Nawet przy Wigilii. Nie chciał podzielić się opłatkiem. W Zambrowie, u moich rodziców i u mojego brata, najwyraźniej za dużo było mu ludzi (no 7 dzieci + kilkoro dorosłych to już tłum). Zachowywał się spokojnie, nie było najmniejszego płaczu, czy protestu, ale mnie ciężko było patrzeć na wesołą gromadkę dzieciaków i naszego wycofanego Jędrka. Kompletnie z boku, obok. Chociaż, gdy odwiedził nas Mikołaj, Jędrek z naszą lekką pomocą odebrał od niego paczki (ale już nie był zainteresowany otwieraniem ich) i nawet sam usiadł sobie obok Mikołaja. A potem z moją pomocą powtórzył cichutko Mi-ko-ła-j. Powinnam się cieszyć, że nie krzyczał, nie płakał, a nie porównywać go do zdrowych dzieci. U teściów, gdzie jest mniej osób, Jędrek się trochę rozkręcił. Tu jest więcej miejsca, żeby sobie pohasać, gdzieś się zaszyć w drugim pokoju, na piętrze. I tu z dzieci jest tylko Piotrek (a do Piotrka nie porównuję). Gdy Jędrek odczuwa potrzebę kontaktu, przychodzi do mnie, do Piotrka i gałganimy. Wczoraj mnie chłopcy mało nie zajeździli, we dwóch pakowali mi się na barana. Jędrek dał się nawet przekonać, by najpierw wsiadał Piotrek, a potem on na Piotrka, a nie bezpośrednio na mnie. No i mamy sposób na rozbawienie Jędrka –  łaskotkowy atak brzucha. I tak miło jest wtedy patrzeć na roześmianą buzię Jędrka, jak się zaśmiewa i patrzy nam prosto w oczy.   A w kościele Jędrek chwali Pana Boga na swój sposób, czyli tańczy w kółeczko. Trochę może i głupio, ale trudno. Trzeba się przyzwyczaić, że im będzie starszy, tym jego inność będzie bardziej rzucać się w oczy. A my możemy się tylko uśmiechać    PS. Mam dosyć świąt. Chcę do domu! Pod tym względem jestem zdecydowanie bardziej autystyczna od Jędrka. Bo co prawda do stołu razem siadam, opłatkiem się dzielę, ale … zazdroszczę Jędrkowi, że on nie musi 