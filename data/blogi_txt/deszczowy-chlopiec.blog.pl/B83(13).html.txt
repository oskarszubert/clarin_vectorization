W końcu na wakacjach. Bez żadnych terapii albo też z jedną stałą, całodobową terapią wakacyjną – odpoczynek, jezioro, rowery. Przyjechaliśmy do domu letniskowego mojej koleżanki z pracy, której jestem ogromnie wdzięczna bo po raz drugi nam go udostępnia. W tamtym roku było super. A jak w tym? Zaczyna się nieźle. Jędrek rozpoznał miejsce i bardzo się ucieszył, widać było, że czuje się tu świetnie. Mamy tu wszelkie wygody domowe + taras z pięknym ogrodem, ciszę, spokój, jezioro za rogiem. Zaraz wieczorem udaliśmy się nad jezioro. Chłopcy byli szczęśliwi! Trzeba było widzieć Jędrka jak się cieszył! Jak wspaniale bawili się z tatą i bratem w wodzie, na materacu. A ja sobie pływałam i przed sobą widziałam jezioro, las, niebo. A w duszy mi grała piosenka Osieckiej – „Na całych jeziorach Ty”. Nie wiem, jaki Ty (Ty, Panie Boże?), ale było mi niesłychanie dobrze. Taki moment w życiu, kiedy dotyka się szczęścia. Przepraszam za osobiste wstawki na blogu Jędrka:) Ale myślę, że on też dotykał szczęścia, tak to wyglądało.   Potem graliśmy we trójkę w scrabble, a Jędrek buszował na schodach (znalazł sobie ulubiony kąt). I pytaliśmy Jędrka, kiedy on z nami zagra, a on się uśmiechał. Wierzymy, że kiedyś zagra i może nas wszystkich zagoni w kozi róg. 