Dziś, gdy odbierałam Jędrusia z przedszkola, pani Basia powiedziała, że Jędrek był bardzo radosny, zaśmiewał się nie wiedzieć z czego. Lubię odbierać Jędrka, gdy jest pani Basia, zawsze stara się powiedzieć coś miłego:)   Ale przy mnie Jędruś nie był już taki milusi i radosny. Szantażysta mały, wymusza na mnie cukierki. Staram się być twarda i nie ulegać za każdym razem.   Po przedszkolu pojechaliśmy prosto do Dać szansę na ostatnie zajęcia z panią Asią (pedagog), naszą pierwszą terapeutką. Jędrek nie miał tam ciężkich zadań do wykonania: postawić kaczuszki na kręcącym się kole (oj, nie miał wcale zamiaru się rozstawać z kaczuszkami, ale jakoś go do tego zmotywowałyśmy), ułożyć puzzle ze świnką z 12 kawałków (podpowiadałyśmy mu mocno, co gdzie, ale większość kawałków włożył sam, co sprawia mu sporą trudność), włożyć zwierzaki do drewnianej układanki (łatwizna, ale niezbyt się na tym skupiał), powkładać kolorowe kółka na patyki (to już kompletna łatwizna dla niego, a jednak się z nami droczył, próbował robić „po swojemu”). Ogólnie nie był zbyt odleciany, ale mało chętny do współpracy. Niemniej trzeba docenić, że się nie złościł prawie wcale (choć momentami był nie w sosie), siadał sam do stolika do kolejnych zadań i w sumie jednak zrobił, co miał zrobić, aczkolwiek niezupełnie samodzielnie. Tak po mojemu, to pani Asia mu zawsze za bardzo ustępowała, za mocno folgowała i on na tych zajęciach nie czuł musu zrobienia czegoś.   Potem pojechaliśmy na basen. Tym razem zaparłam się, że będę kręcić głównie Jędrka. Że chce mieć  ładne filmiki. Kamerzysta ze mnie marny, ale udało się. Widać, jak Jędrek pięknie pływa. Proszę zwrócić uwagę na to, że on na dużym basenie nie sięga dna, jak pięknie zanurza się i wynurza spod wody i jaki miewa ciekawy styl pływacki (pływanie pionowe). Jestem zapewne zarozumiałą mamą, ale śmiem twierdzić, że z tych maluchów chodzących na basen ze Startu, Jędrek jest najlepszym pływakiem. Może jest mało sterowny, ale za to jaki samodzielny. No i potrafi pływać sam, bez wspomagaczy. I nie tonie:) Duma mnie rozpiera.     A tu proszę zwrócić uwagę na pracę nóg!     Proszę podziwiać, jak zanurza głowę. Ja tak nie potrafię:(     Po basenie, mieliśmy krótki odpoczynek w domu, po czym chłopaki pojechali na zajęcia z SI z wczesnego wspomagania. Jędruś podobno ładnie współpracował, nie zawsze miał ochotę co prawda na zadania proponowane przez panią Gosię, miał swoje koncepcje, ale jak stwierdziła pani Gosia, na szczęście nie fiksuje się na jednej czynności, tylko wybiera różne.   A na koniec dnia, odważni rodzice, jakby im mało było wrażeń, postanowili Jędrka ostrzyc. Tata strzygł maszynką, mama trzymała. Strzyżenie to zazwyczaj koszmar i ostra walka. Tym razem Jędrek też nie był zachwycony. Postanowiłam go jednak przekonać, nie zmuszać na siłę, a spróbować perswazji. Użyłam mocnego argumentu – obiecałam czipsy, które były w szafce. I podziałało. Zachwycony nie był, ale było widać wyraźnie, że moje słowa go uspokajają. A ja byłam zachwycona, że wystarczyły słowa, że nie musiałam nic pokazywać. No i chłopak ostrzyżony, niespodziewanie szybko i sprawnie. 