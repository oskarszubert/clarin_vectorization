Postanowiłam opisywać dość szczegółowo naszą pracę w domu. Żeby mieć ślad, co robiliśmy i jak to Jędrkowi wychodziło, z czym miał problem, czy zrobił jakiś postęp. A przy okazji może się komuś przyda. Fajnie by było, żeby powstała jakaś baza ćwiczeń do robienia w domu (może zresztą jest, tylko ja o tym nie wiem?).  Aczkolwiek obawiam się, że samo przygotowanie ćwiczeń i praca w domu z dzieckiem zajmuje już tyle czasu, że brak go na opisywanie tego wszystkiego.   A więc dziś robiliśmy następujące zadania:   1. Przeczytaliśmy pół książeczki prof. Cieszyńskiej z wyrazami dźwiękonaśladowczymi (czyli część 2). Generalnie powtarzanie czy czytanie wyrazów dźwiękonaśladowczych proponuje się dzieciom zaraz na początku (po samogłoskach), dlatego, że są to wyrazy atrakcyjne dla dzieci, jedne z tych pierwszych wypowiadanych przez małe dzieci. Niestety nie w przypadku Jędrka. Owszem: „me, be, ko, mu, pi” się mu kiedyś wyrwały, ale już takie: iha, miau, hau, kwa, gę, to było zawsze za trudne. Samoistnie nie chciały wyjść. Dlatego też tej części książek Cieszyńskiej Jędrek właściwie nie znał i dziś była to dla niego nowość. Może dlatego początkowo odwracał wzrok, był tak „odleciany”, że myślałam że nic nam dziś z tej naszej pracy nie wyjdzie (nowa rzecz = niepokojąca rzecz, z jednej strony atrakcyjna swą nowością, z drugiej niepokojąca). Ale jakoś poszło. I byłam zachwycona, że Jędrek jest już w stanie powtórzyć te różne wyrazy, typu jak robi krowa, koń, osioł, żaba itd. A i Jędrek był chyba zadowolony:)   Przy okazji wyszła nam jedna fantastyczna rzecz. Otóż było tam jak dzieci śpiewają: LA LA LA. I ja zaproponowałam Jędrkowi byśmy to spróbowali razem zaśpiewać. Nie mówić, tylko zaśpiewać machając sobie razem rękami. I śpiewał !!! Pierwszy raz w życiu śpiewałam z moim synkiem. Tekst był ambitny straszliwie: LA LA LA  x ileś razy. Potem zmieniłam na LO LO LO. Melodia też zbyt ambitna nie była (marna ze mnie śpiewaczka). Ale najważniejsze, że Jędrek śpiewał i najwyraźniej mu się to podobało. I tak to się okazało, że gdy zaproponować mu piosenkę na jego możliwości, to on całkiem chętnie zaśpiewał. Zamierzam kontynuować nasze śpiewacze doświadczenie.   2. Zadanie z kilkoma przedmiotami: samochód, fasola, kredka, kostka, spinacz, klocek.   - artykulacja: powtarzanie. Wyrazy do artykulacji niełatwe, ale nie o to mi chodziło ( nie chodziło o poziom zwiększonej trudności artykulacyjnej, tylko o użycie dość atrakcyjnych i różnorodnych przedmiotów). Wyraz fasola i samochód Jędruś powtarzał pięknie, nawet łącząc sylaby. Klocek i kostka – sylabami lub nawet literami (ta zbitka w kostce, brr), a spinacz i kredka mniej więcej bo R i CZ są  jeszcze dla Jędrka niewymawialne samodzielnie.   - podawał przedmioty (polecenie typu: Daj kostkę), droczył się oczywiście ze mną, nie zawsze podawał dobrze, ale wprowadziłam mu element, że gdy źle podał mówiłam: „Nie, to nie kostka, odłóż kredkę” i sam odkładał (ha, może dla kogoś to nic, dla nas coś:)   - podpisywał przedmioty etykietami (napisami). Robił to bardzo dobrze, niewiele się ze mną drocząc - podawał mi przedmioty odpowiadając na pytania typu: Czym gramy? Czym rysujemy?   - podawał etykiety (Daj napis kostka) i pisaliśmy to wspólnie ręcznie, z moim dociskiem jego palców na ołówku, ale to on prowadził; fajne i nowe było to, że pisząc powtarzał sylaby czy litery, które pisał   Przy każdej części zadania dorzucaliśmy artykulację: podał + powtórzył itd. Pamiętam jak będąc w maju u pani Eli Wianeckiej mówiła nam byśmy robili takie całościowe zadania, czyli podawanie + artykulacja + pisanie. Tyle, że to wtedy było nierealne. On był w stanie tak niewiele wyartykułować, że stworzenie takich ćwiczeń było arcytrudne. Bo ileż można na kilku wyrazach? Cieszę się, że doszliśmy do tego etapu.   3. Ponownie układanka kwiatek. Ma 6 elementów: 4 Jędrek włożył dziś całkowicie samodzielnie, 2 musiałam mu pokazać, gdzie, a nawet jak (po czym powtórzył sam). Czyli postęp jest.   4. Powtarzanie sylab, przygotowanych przeze mnie  (mam dwa koszyki ścisło ułożonych posegregowanych karteczek z sylabami; dziś je mniej więcej policzyłam. Jest ich ponad 1000; hmm, teraz rozumiem, dlaczego zajęło mi to sporo czasu). Dziś ćwiczyliśmy sylaby z serii: AS, GAL, TIA, LWA (+ wszystkie inne samogłoski, włącznie, gdzie się dało z nosówkami). Wszystkie sylaby Jędrek powtarzał wielokrotnie, czy czytał i podawał. Te z serii AS również pisał na ruchomym alfabecie (odwzorowując napis z kartki). Dawno już nie ćwiczyliśmy na naszym alfabecie. Niestety Jędrek nigdy go nie lubił. No i dziś też nie szło rewelacyjnie. Tzn. rewelacyjnie sprzątał literki odkładając je na właściwe miejsce i tu nie miał problemu gdzie, choć wybór był i pomylić się można było (jak mu się źle zdarzyło położyć od razu sam się poprawiał bez mojej nawet słownej interwencji). Za to układanie sylab z literek, to mała katastrofa. Wszystko jest w stanie wziąć tylko nie tą literę co trzeba. Krąży obok, weźmie z jednej strony, weźmie z drugiej, a tą co trzeba jakby celowa omijał. Parzy go??? Musiałam palcem pokazać, bo czasem nawet popychanie w tamtą stronę nie pomagało. Niestety w takich momentach nerwy mi siadają.   Pozostałe sylaby ćwiczyliśmy już tylko artykulacje + podawanie (co ciekawe podawanie napisów z sylabami wychodzi Jędrkowi znacznie lepiej jak podawanie przedmiotów; rzadziej się myli). I jak pięknie Jędrkowi wychodziło. A ja cała w skowronkach, że on takie trudne sylaby typu : LWA, LWI powtarza łącząc, tzn. nie robiąc przerw typu L-WA. I jak pięknie wychodziły mu sylaby z G (GAL itd.), z samodzielnym G, bez podpowiedzi w postaci palca do buzi ( żeby ustawił język z tyłu).   Bardzo byłam zadowolona z naszej dzisiejszej pracy. Choć ze dwa razy nerw mi gdzieś szarpnęło. 