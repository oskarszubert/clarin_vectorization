Trzy dni bez relacji, co słychać u Jędrka to stanowczo za dużo. Tyle, że czas jakoś nie chce się rozciągnąć. We wtorek chłopaki byli w Warszawie na zajęciach u Asi (sami, ja we wtorki później kończę pracę, nie zdążyłabym). Mogłam więc sobie w czasie ich nieobecności popisać o wstydzie. Wrócili późno (ok.23.oo), jak to zwykle wracamy z zajęć w Warszawie. Andrzej był bardzo zadowolony. Mówił, że Jędrek był super dzielny, nic a nic się nie krzywił idąc na zajęcia, a nawet się cieszył, idąc na drugie zajęcia. I pięknie pracował. Tak pięknie, że Andrzej po powrocie zgrał nagrania z zajęć na komputer i chciał mi je pokazywać od razu. Ale ja choć bardzo się cieszyłam nie dałam rady. No i do dziś ich jeszcze nie zdążyłam obejrzeć. Chciałam jeszcze powiedzieć, że Jędrek jest naprawdę dzielny. Pracował 3 godziny (z przerwą), spędził 6 godzin w samochodzie, wracając zasnął, a gdy wysiedli musiał jeszcze sam dojść z samochodu do klatki i wejść na trzecie piętro (taki ledwo przebudzony). Zawsze tak jest jak wracamy i nieodmiennie go podziwiam.   Wczoraj też mieliśmy dzień pełen wrażeń. Bo na basenie była … telewizja (lokalna na szczęście). Kręcili filmik o tych naszych zajęciach ze STARTU na basenie. Dzieci było kilkoro. Jędrek pięknie pływał i pluskał się. Powinni się z tatą załapać w jakiś kadr. Co gorsza ja się dałam namówić na wypowiedź do kamery. Ale nikomu nie powiem, kiedy to będzie wyświetlane, bo się wstydzę. Choć mam jeszcze nadzieje, że mnie wytną. Ech, stara i głupia – po co mi to było.   Potem pojechaliśmy na zajęcia z SI do KTA. Jędruś pięknie ćwiczył, aczkolwiek parę razy trochę się złościł, wymuszał. Chyba próbował dyrygować panią Ulą. Poza tym złościł się, że zabraliśmy mu kredki i chciał wydębić cukierka. Bardzo mi się podoba, jak pani Ula prowadzi zajęcia. Szkoda, że nie mamy ich „na stałe”. Zostały nam już tylko 1 zajęcia, potem nie wiadomo, co będzie.   Dziś był bardzo „lajtowy” dzień. Bo po przedszkolu Jędruś miał tylko basen. Pojechali z tatą i się bawili.  Andrzej porozmawiał sobie z panem Jarkiem, który dopytywał się z czym Jędrek ma problemy. Andrzej mu tłumaczył, że min. z komunikacją i to nie tylko werbalną. Wtedy pan Jarek wspomniał pierwsze zajęcia, kiedy to chciał się skomunikować z Jędrkiem, a ten go kompletnie olewał. Heheh. I był bardzo nietykalski. Obecnie dalej nie jest z Jędrkiem łatwo się skomunikować, ale Jędrek bardzo lubi pana Jarka, sam go zaczepia. Pani Halina chwaliła też Jędrka, że ma dużą pojemność płuc bo potrafi długo pozostać pod wodą, a pan Jarek mówił dziś o tym, że on świetnie się kontroluje pod wodą, co nie jest łatwe i typowe dla 5 latka. Jędrek był dziś sam (!) na naszej godzinie. Dziwię się, że ludzie tak dziurawo chodzą na te zajęcia, aczkolwiek dziś pogoda była taka, że w zasadzie to strach było wyjeżdżać z domu. Wszystko zasypane, korki straszne. Dziś wieczorem przygotowywałam pomoce na jutrzejsze zajęcia (dużo czasu to zajmuje). Jutro jedziemy do Warszawy i szczerze mówiąc z powodu tej koszmarnej pogody – boję się.   Aaa, jeszcze chciałam odnotować, że moje koleżanki i koledzy z pracy bardzo mile mnie zaskoczyli. Zrobili składkę dla Jędrka (nie po raz pierwszy zresztą, wiosna też to zrobili). Strasznie to miłe. Zwłaszcza, że wiem, że przed Świętami nikt nie ma za dużo pieniędzy. Bardzo są kochani, wzruszyli mnie. Dziękuję !!! Poza tym już kilka osób dopytuje nas o kolejna zbiórkę z 1%. Miłe to i  podnoszące na duchu. 