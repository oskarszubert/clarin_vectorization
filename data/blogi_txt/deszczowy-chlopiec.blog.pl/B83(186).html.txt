To będzie bardzo trudna notatka. Notatka podsumowująco- rozliczająca naszą dotychczasową terapię. Czuję się w obowiązku o tym napisać bo wiem, że są rodzice dzieci autystycznych, którzy mnie czytają i jak się niedawno od jednej takiej mamy dowiedziałam, dla niektórych bywam swego rodzaju autorytetem. Zupełnie niesłusznie, ale skoro już tak jest, to chcę by znali moje aktualne zdanie. Podkreślam to tylko moje zdanie.   Od chwili postawienia diagnozy Jędrka, gdy miał 3 lata pracowaliśmy z nim Metodą Krakowską i metodą Wianeckiej. Byliśmy bardzo zaangażowani w terapię, staraliśmy się słuchać wszelkich sugestii i pracować tak, jak nam proponowano. Terapia ta była bardzo trudna i niejednokrotnie przechodziliśmy ciężkie chwile związane z samą terapią. Cały czas jednak wierzyliśmy, że tak trzeba, zaciskaliśmy zęby i szliśmy do przodu. Przez 3 lata praktycznie co tydzień spędzaliśmy po 6 godzin w samochodzie w drodze do lub z Warszawy, gdzie mieliśmy regularne zajęcia z terapeutami pracującymi tą metodą. W domu pracowałam niemalże codziennie z Jędrkiem według zaleceń (w początkowym okresie nie robiłam nam urlopu nawet w największe święta). W czwartym roku pracy spędziliśmy w sumie ponad 1/4 roku na turnusach rehabilitacyjnych, gdzie pracowano z Jędrkiem tą metodą. Bez niepotrzebnego chwalenia się wydaje mi się, że nasze zaangażowanie i wkład pracy był duży. Oczywiście zawsze można mieć zastrzeżenia do tego, jak ta praca była przez nas lub terapeutów wykonywana. Ale na pewno nie można nikomu z osób pracujących z Jędrkiem zarzucić braku zaangażowania.   Co osiągnęliśmy? Dużo. Jędrek, dziecko kompletnie niemówiące, niewykonujące żadnych poleceń na zajęciach i w domu potrafi wykonywać skomplikowane zadania edukacyjne nawet na poziomie wyższym, niż jego rówieśnicy. Odkryliśmy nawet, że rozumie niektóre języki obce. Osiągnęliśmy dużo, jeśli chodzi o artykulację.  Jędrek jest w stanie powtórzyć praktycznie każde słowo,  a nawet proste zdania. Jest wielce prawdopodobne, że znając trudności Jędrka, bez tej pracy nie byłby w stanie wyartykułować nic. W czasie naszej terapii mieliśmy do czynienia z terapeutami zaangażowanymi, otrzymaliśmy od nich wiele wsparcia, poświęcili nam dużo czasu i sił.   Niestety w pewnym momencie zorientowaliśmy się, że droga, która idziemy nie jest chyba najlepszą drogą dla Jędrka i naszej rodziny. Przy wszystkich naszych osiągnięciach i sukcesach, z których jesteśmy dumni i za które jesteśmy wdzięczni terapeutom i metodzie odczuwaliśmy istotne braki w życiu i funkcjonowaniu Jędrka. Przede wszystkim Jędrek nie potrafi wykorzystywać nauczonych umiejętności. Nie potrafi bez wspomagania nawet nazwać to, co widzi na obrazku (potrafi dopasować etykietę) i przede wszystkim nie wykorzystuje swoich umiejętności do komunikacji. Potrafi z terapeutą pracującym metodą lub ze mną robić skomplikowane zadania edukacyjne, ale nie potrafi dużo prostszych zadań robić w szkole, gdzie nie odnalazł się nawet w specjalnej 3 osobowej klasie. Nie potrafi sam umyć rąk, sam się ubrać. Nie potrafi zająć się sam niczym sensownym. Na dodatek, jak przypuszczamy, z powodu braku komunikacji, z powodu narastającej frustracji, bycia w realiach, które go przerastają, nasiliły się trudne zachowania. Kiedyś Jędrek protestował „mukając”, skacząc, „hałasując”, teraz przekształciło to się w formę agresji w stosunku do innych. Według mnie, terapia, którą prowadziliśmy miała w tym też swój współudział, ale tego tematu nie chcę przynajmniej na razie publicznie rozwijać.   Prawdą jest bowiem to, że aby stosować tą metodę u dzieci niewspółpracujących używa się metod dyrektywnych. To jest praca na siłę, czasem na bólu dziecka. Godziliśmy się na to, wierząc, że tak trzeba, że nie ma innego sposobu, by wypracować coś z naszym dzieckiem. A efekty jeszcze nas nakręcały. Aktualnie mam do siebie żal, że z bólem serca, ale się na to godziłam, że nad matczynym sercem górowała nadzieja i dążenie do tego, by moje dziecko mówiło, by było jak inne. Teraz powiem krótko rodzicom i terapeutom pracującym tą metodą: cel nie uświęca środków.   Z perspektywy mojego doświadczenia, ze znajomości tej metody od środka i to od kilku lat, a nie od pół roku, przy całym moim ogromnym szacunku do prof. Cieszyńskiej i do pani Wianeckiej oraz sympatii do niektórych terapeutów, których znam, a którzy pracują tą metodą, przy całym uznaniu wartości proponowanych ćwiczeń dążących do nauki języka, aktualnie uważam, że pracując tą metodą  w sposób dyrektywny i odradzając komunikację alternatywną i inne formy terapii robi się krzywdę  dzieciom nisko funkcjonującym.   Jest mi ciężko to pisać. Nie dlatego, że ciężko mi przyznać się do porażki, z tym nie mam problemów. Ciężko mi, ponieważ byliśmy mocno zaangażowani w pracę tą metodą, ponieważ w nią wierzyliśmy, ponieważ ją „reklamowaliśmy” pisząc o niej na naszym blogu i rozmawiając z innymi rodzicami, ponieważ lubimy i szanujemy terapeutów pracujących tą metodą, ponieważ mamy serdecznych znajomych pracujących nadal tą metodą, ponieważ w jakiś sposób wyglądamy na niewdzięczników. Niemniej prawda i dobro dzieci wydaje mi się ważniejsze i dlatego zaczynam o tym mówić. Podkreślam – to tylko moje osobiste zdanie. Niemniej chciałabym, by rodzic, który chce pracować tą metodą znał i taką opinię by mógł bardziej świadomie podejmować decyzję o jej wyborze. Stąd ta notatka. Nie jest moim celem ani oskarżanie, ani obwinianie kogokolwiek. Nie jest moim celem zniechęcanie innych do metody, która dla wielu dzieci może być drogą wiodącą ich do sukcesu. Chcę przedstawić mój punkt widzenia do rozważenia przez terapeutów i rodziców pracujących tą metodą by czynili to bardziej świadomie.   Ja pozostaję wdzięczna za to, co dobrego wniosła ta metoda w nasze życie, mając nadzieję, że kiedyś, gdy Jędrek będzie lepiej funkcjonował, co mam nadzieję osiągnąć pracując innymi środkami, będziemy mogli korzystać w sposób świadomy i przynoszący Jędrkowi radość i satysfakcję z bogactwa tej metody.   PS. Cd. w komentarzach. 