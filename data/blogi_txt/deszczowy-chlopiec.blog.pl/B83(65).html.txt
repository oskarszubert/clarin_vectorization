Byliśmy dziś u homeopaty. Po rozmowie i naszej relacji z dotychczasowych działań, nie zalecił nam diety. Stwierdził, że skoro Jędrek był tyle czasu na diecie i nie było widać poprawy, to najwyraźniej dieta (przynajmniej ta bezglutenowa) to nie jest sposób na niego. Z obserwacji Jędrka też mu ta dieta nie wydała się potrzebna (dziecko nie ma problemów z trawieniem). Przepisał nam za to suplementy sprowadzane ze Stanów (pyszne żelki!) i jakieś inne specjały na rozwój mowy (sprowadzane z Niemiec). Będziemy próbować. Podoba mi się, że ten lekarz nie ma jednej recepty dla wszystkich (Ela, potwierdź!:) i że nie jest krwiowpijcą, tzw. lekarzem-biznesmenem.  Cieszyliśmy się dziś z Jędrkiem bardzo, że fajny mu się lekarz trafił. Nie dość, że nie przepisał diety ani leków, to jeszcze zaserwował pyszne żelki. A Jędrek bardzo lubi żelki. Śmieliśmy się, że po tych żelkach, to Jędrek zacznie mówić z samej radości – wdzięczności za takie smakołyki a pierwsze zdanie, które powie to: „Daj żelka” Przyznam szczerze, ja też się cieszę. Nie czuję sił na kolejne zmagania z dietą. Jednocześnie miałabym wyrzuty sumienia, jakbym kompletnie nic nie robiła – nie próbowała od strony medycznej. Nie to, żebym tak bardzo w to wierzyła, ale spróbować można. Tym bardziej, że on nie proponuje badań i leków mierzonych w tysiącach jak doktor C. 