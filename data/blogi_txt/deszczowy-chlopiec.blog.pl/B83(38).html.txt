W piątek tradycyjnie, prosto z przedszkola w samochód i do Warszawy. Jędruś był w średnio dobrym humorze w przedszkolu, ale coś tam się pani udało z nim zrobić (jakąś pracę plastyczno – manualną). W samochodzie został nastawiony przychylnie do życia chrupkami. Nie marudził, dzielnie jechał. Nie było też najmniejszego buntu w drodze do Asi (a przecież jeszcze niedawno były takowe). Na pierwszych zajęciach ćwiczyli sylaby z SZ i CZ, za pomocą MTG bo sam Jędrek nie jest jeszcze w stanie ich wypowiedzieć. Za to z MTG wychodziło mu świetnie. Tyle, że on był niepocieszony, chyba tym, że znowu jest cofanie się. Mówił sam, a tu znowu Asia mu musi pomagać. Tłumaczyliśmy mu, że to żadne cofanie, że ćwiczy coś nowego, ale wiadomo, łatwe i przyjemne to nie było (odzwyczaił się od MTG). Potem Asia ćwiczyła z nim płynne łączenie sylab na wyrazach z  książek, które kiedyś zrobiłam (jak na tych starych nagraniach). Ładnie mu to wychodziło, aczkolwiek wymagało trochę powtórzeń, ćwiczeń, więc też zachwycony nie był. W przerwie poszliśmy do sklepu, gdzie Jędrek najpierw sprawdził, czy są jego ulubione krówki, a gdy okazało się, że ich nie ma, skierował się krokiem zdecydowanym w stronę czipsów (śmiałam się, że nie na darmo trenował CZI) i po konsumpcji tychże humor mu się poprawił (ech, jeszcze jakiś czas temu nie uwierzyłabym, że będę kupować mojemu 5 letniemu synowi czipsy, a teraz nawet nie mam zbytnich wyrzutów sumienia, gdy widzę, jak wiele mu to sprawia radości). Na drugich zajęciach, na które wrócił chętnie, ćwiczyli z Asią sylaby, które przygotowałam. Cały koszyk sylab, typu MIA, BIA, typu SAL, SAŁ, LAM, typu SŁA, TLA (ze wszystkimi samogłoskami, nie tylko A). Świetnie to Jędrkowi wychodziło. Naprawdę. I tak jakoś lekko, bezproblemowo, mimo tego, że to trudne sylaby. I „K” i „G” wychodzi mu coraz częściej bez pomocy, samodzielnie. Naprawdę widzę postęp i jestem pod wrażeniem. Asia potrafi takie rzeczy wyczarowywać z Jędrka, on się u niej zdecydowanie bardziej stara, jak w domu, czy na innych zajęciach. To, czego się nauczy u Asi przekłada się co prawda na jego umiejętności, które później prezentuje w domu, czy gdzie indziej, ale nie tak od razu, nie wszystko. Czyli jeśli u Asi coś powie, to nie znaczy, że w domu to powtórzy od razu. Ale jeśli nie w tym tygodniu, to za tydzień, dwa.   Na pierwszych zajęciach Jędrek wydawał się zmęczony, nie w sosie. Asia się dopytywała, czy po przedszkolu itp. Oczywiście, jak zawsze i jak zawsze ma prawo być zmęczony. 5 latek po kilku godzinach w przedszkolu, potem prawie 3 godzinach w samochodzie, na wieczornych zajęciach (i to ciężkiej artykulacyjnej robocie). 3 godziny zajęć z przerwą (i to tym razem tylko pół godzinną). Jakiś czas temu żal mi go było strasznie, teraz, szczerze mówiąc, przywykłam, zaczęłam to traktować, jako normę. Nie mamy wyjścia. Jędrek też przywykł. Na drugich zajęciach tak mu dobrze szło, że humor miał znakomity, zaśmiewał się wręcz (ja stwierdziłam, że dostał głupawki; sama kiedyś dostawałam na wieczornych zajęciach). Sporo też stimował (machał rękami itp.). Asia zaczęła się zastanawiać, czy ma odpowiednie zajęcia z integracji sensorycznej. A ja już tylko wzdycham. Czuję się zmęczona, z lekka zniechęcona. Bo tyle robimy, własnego ogona nie możemy dogonić,  a tu się wydaje efektu nie ma jeśli chodzi o te sensoryczne problemy. Niby Jędrek nie ma jakiś takich groźnych, mocno dokuczliwych, ale sporo ostatnio skacze, podskakuje, trzepocze rękami, tupie itp. I robi to nie tylko, gdy jest zestresowany, ale też i chyba nawet głównie, gdy się cieszy. Ale może „dajmy czasowi czas”. Dla osłody, filmiki z owocnej pracy Jędrka: 