Nabieramy wprawy w sekwencji. Idzie nam coraz lepiej. Generalnie podoba mi się ten zestaw ćwiczeń i Jędrkowi chyba też. To, czego nie lubi to stymulacji twarzy różnymi materiałami, np. watką lub piórkiem i wstępnych ćwiczeń logopedycznych (np. wysuwania języka). Ale kto wie, może z czasem się przekona. Inne zadania lubi, niektóre nawet bardzo (zwłaszcza bujanie w kocu, kręcenie w worku).   Robiliśmy też dziś duże zadanie z serii zadań edukacyjnych (to od naszej terapeutki z Warszawy, gdzie pracujemy metodą Wianeckiej). Układaliśmy historyjkę obrazkową (z 10 obrazków, więc długą). Jędrek podawał obrazki, napisy (bo to, że sam czyta już chyba pisałam), podpisywał obrazki napisami, układał historyjkę z obrazków, z napisów, przepisywał napisy z moim wsparciem czy uciskiem. I próbowaliśmy mówić, powtarzać. Za wiele nie jest jeszcze w stanie,ale już coś próbuje. Ładnie mu wychodzi KA, BA, MA, DA, dziś fajnie wyszło GO. Ale zniknęło nam WA i za nic nie mogę go wydusić. Próbowałam przekupić sokiem. Uparłam się, że jak nie powie Wa (które przecież mówił bez problemu), to nie dostanie soku. I walczymy, i nerwy sobie zżeramy. Ale nie mam się już jak wycofać.   A zadanie to robiliśmy z przerwami i z nagradzaniem cukierkiem po każdej większej części. Kiedyś byłam przeciwniczką nagród jedzeniowych, teraz się łamię. Zaczęło się od tego, że do koników przekonaliśmy Jędrka w znacznej mierze dzięki cukierkom. Teraz, gdy robię z nim zadanie edukacyjne w  domu i on strasznie protestuje, to gdy obiecuję (i pokazuję) mu cukierka, to znacznie mniej protestuje, szybciej robi – widać, że jest zmotywowany, że to działa. 