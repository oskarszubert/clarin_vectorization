Inna ciężka sprawa w życiu rodzica małego autika. PORÓWNYWANIE. Oczywiście rozsądek mówi, nie porównuj. Nigdy nie porównuj ani siebie ani swoich dzieci bo zawsze będzie ktoś lepszy, mądrzejszy, bogatszy itd. I o ile, jakoś nie czuję potrzeby porównywania mojego starszego do innych i dobrze mi z tym, o tyle z Jędrkiem jest trudniej. Bo jest mocna tendencja do porównywania i do zdrowych dzieci i do innych autystów.   Ze zdrowymi, wiadomo, nie ma co porównywać. A jednak, gdy widzę moje dziecko wśród innych zdrowych dzieci, które się bawią, rozrabiają, zaczepiają, opowiadają itd, a mój Jędruś tkwi samotnie w kącie, ewentualnie podskakuje i macha rączkami, to trudno wtedy powstrzymać swój żal i ból. Naprawdę trudno się nie rozpłakać.   Kolejne porównywanie, to porównywanie wśród autystów. Czy mój bardziej zaburzony, czy ten drugi. Ciężko, gdy się widzi, że coś, co mojemu sprawia ogromny problem, inny autik robi bez wysiłku. Gdy widzimy, że inny już coś robi, a mój nie. I oczywiście cieszymy się z osiągnięć i zdolności innych małych autików, a jednocześnie dołujemy tym, że nasz tego nie potrafi. Albo porównywanie do starszych autików. Jeśli funkcjonują obecnie nie najlepiej przeraża nas to, gdy widzimy podobieństwa, jak się zachowywali w dzieciństwie do zachowań naszego małego autika. Jeśli funkcjonują w miarę dobrze, to też porównujemy i boimy się, że to inny rodzaj autysty. Do tego stopnia, że nawet się martwimy, że nasz mały autik nie ma pewnych negatywnych zachowań, które miał tamten. Czysta paranoja. Jakby tu nie porównywać i widzieć tylko dzień dzisiejszy, ewentualnie pozytywne zmiany, które nastąpiły w naszym autiku? 