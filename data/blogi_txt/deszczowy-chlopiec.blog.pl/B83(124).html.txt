Wczoraj mieliśmy spotkanie z całym zespołem osób pracujących z Jędrkiem w szkole. W sumie było 13 osób (10 nauczycieli Jędrka, my + sympatyczna pani o nieznanej mi funkcji). Spotkanie do łatwych i przyjemnych nie należało (co było rzeczą oczywistą). Nasłuchaliśmy się wielu trudnych, bolesnych słów o naszym synu. Każda pani streściła swoje doświadczenia z Jędrkiem, kładąc nacisk na jego trudności, a przede wszystkim na problemy z jego trudnym zachowaniem (czyt: agresją). My przedstawiliśmy sprawę z naszej strony. Na szczęście spotkanie pokierowane było tak, by szukać i znaleźć sposoby (próby) rozwiązania problemu. Pomysły padały różne, w rezultacie jednak ustaliliśmy to, o co nam chodziło. Tzn. zrezygnowaliśmy z dodatkowych zajęć indywidualnych rewalidacyjnych. Z angielskiego lub religii nie możemy (gdybyśmy zrezygnowali z religii, Jędrek, o paranojo!, musiałby chodzić na etykę;). Niemniej ustaliliśmy, że będziemy na razie chodzić tylko na zajęcia podstawowe, na tyle czasu, ile da rady. Z naszą asystą na korytarzu. Porozmawialiśmy też po zebraniu z panią Jędrka osobno, wyjaśniliśmy to i owo (nazbierało się trochę nieporozumień z obu stron), ustaliliśmy parę rzeczy i miejmy nadzieję, że teraz współpraca będzie przebiegać lepiej. 