Tu powinna pojawić się super notatka o naszym wakacyjnym wyjeździe nad jeziora. Ale jakoś nie czuję się na siłach, żeby napisać super notatkę. Będzie namiastka. Po raz czwarty koleżanka z pracy użyczyła nam zupełnie bezinteresownie swój domek nad jeziorem za Augustowem  (ha! trzeci rok tam jechaliśmy i dopiero teraz poznałam nazwę jeziora. Uroczą – Kociołek II Spędziliśmy więc cudowny tydzień nad Kociołkiem:) Tam jest pięknie. Bez żadnej przesady twierdzę, że po raz kolejny ofiarowano nam kawałek raju. Pięknie, cicho, spokojnie. Wioski nieduże, głównie z domami letniskowymi. Plaża niemalże prywatna. Ponieważ pogoda standardowo oceniając nie była najlepsza, więc praktycznie przez cały tydzień mieliśmy jezioro tylko dla siebie. Trochę może było zimnawo na dłuższe kąpiele, ale dzielnie codziennie się kąpaliśmy. Nawet ja, co to nie lubię zimnej wody i w czasie całego pobytu nad morzem (naszym Bałtyckim) potrafię wejść raz do wody:). Ale morze to morze, a jezioro to inna sprawa. Kocham jeziora. I zawsze jak tam przyjeżdżam, to gra mi w duszy piosenka Osieckiej „Na całych jeziorach Ty” (która to, jak niedawno się dowiedziałam, została napisana dla Jeremiego Przybory, mojego ukochanego Przybory). No więc kąpaliśmy się wytrwale. Ja pływałam, a Andrzej dzielnie opiekował się chłopakami, którzy od pływania woleli zabawy na materacu, spychanie z niego taty, wodne walki. Co dziwniejsze Jędrek włączał się w to aktywnie, był cały zadowolony, spychał Andrzeja z materaca pokwikując. Któregoś razu Andrzej spytał: „Tata do wody?”. Co Jędrek entuzjastycznie powtórzył 2 razy (drugi raz sam z siebie!). Następnego dnia, gdy sytuacja się powtórzyła Andrzej chciał mu ułatwić podpowiadając: tata, do… Na co Jędrek zakończył: „do widzenia”. Heheh, też adekwatnie:) Poza kąpielami tradycyjnie też jeździliśmy rowerami, choć nie robiliśmy już tak długich tras jak w latach ubiegłych. Pogoda (deszcze) były pretekstem. Tak naprawdę trochę się rozleniwiliśmy i mieliśmy ochotę na większy luz. Więc woleliśmy może krócej, ale regularnie. Jędrek w foteliku za Andrzejem (uff, jeszcze się mieści). Uwielbia to, nie raz nas prowadził do rowerów. Tradycyjnie więc odwiedziliśmy Ateny, Monkinie (gdzie Piotrek znalazł najlepszy na świecie sklep z jego ulubionymi czipsami za 50 gr; w ogóle podróż do sklepu była dla niego najlepszą motywacją do jazdy rowerem; śmieliśmy się, że zwiedzamy sklepy), Bryzgiel, o codziennych wycieczkach do sklepu w Tobołowie nie zapominając. Tak, u Krystyny w Tobołowie są najlepsze drożdżówki na świecie – nie zapomnijcie będąc w okolicy. Pani Krystyna nas zna i pamięta, powiedziała, że widzi u Jędrka dużą zmianę w zachowaniu, jest dużo spokojniejszy. To fakt, w sklepie już nie urządza żadnych awantur, wie, że tam czekają go same przyjemności. Poza tym otwarto nowy sklepik w okolicy, tam też zajeżdżaliśmy i chyba też nas zapamiętają. Jędrek dostał darmowego lizaka od właściciela, który jak się okazało pracował kiedyś z takimi dziećmi w Warszawie. W pewien sposób Jędrek zjednuje nam znajomych, ludzi życzliwie na nas patrzących:) Co jeszcze warte odnotowania. Jędrusiowi, jak i nam wszystkim, strasznie dobrze tam było. Dla nas to luksusowe wakacje. Ja mogłabym godzinami siedzieć na tarasie i patrzeć na ogród, drzewa, niebo i słuchać ciszy (bo w tygodniu tylko my sami produkowaliśmy tam hałas). Gdy próbowałam wytłumaczyć to Piotrkowi, to posłuchał mnie, popatrzył i stwierdził: „Hmm, nie wiem o co Ci chodzi z tym pięknem drzew”. No tak, co tam takie drzewo w porównaniu ze sklepem.  Jędrek zabawiał się po swojemu i wcale się nie nudził. Rano robił swoje specyficzne porządki (czyli np. wszystkie rzeczy na stół). Ale co warte odnotowania kilka razy się zdarzyło, że pokazał mi, gdzie schował daną rzecz, którą szukałam!!! A w dzień, gdy hasał po ogrodzie, to pewnego pięknego dnia przyszło mu do głowy, by wejść trochę wyżej jak na płot i popatrzeć na świat z góry. Wszedł na nasz samochód i był z siebie bardzo zadowolony. Fotki i nagrania dołączymy po powrocie do domu. A teraz sobie przypomnę jak to było rok i dwa lata temu nad Kociołkiem:) Dwa lata temu:http ://deszczowy-chlopiec.blog.pl/na-wakacjach-nad- jeziorem,14396498,nhttp://deszczowy- chlopiec.blog.pl/relacja-z-wakacji,14406563,n Rok temu:http ://deszczowy-chlopiec.blog.pl/nad-jeziorem,14995654,n Poczytam sobie, zobaczę na ile wrażenia – wspomnienia się powtarzają. Czy można wejść do tej samej rzeki? Lub jeziora:) Nie wiem, ale wiem, że za każdym razem było nam tam dobrze. 