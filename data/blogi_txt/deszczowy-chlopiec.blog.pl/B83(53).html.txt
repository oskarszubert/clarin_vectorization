No sorry, ale MUSI. Bo nasz syn sprawił nam wielką radość. Dziś wieczorem był taki komunikatywniejszy, bardziej obecny. Po myciu bez najmniejszych problemów obcięłam mu paznokcie. Ale to jeszcze nic, w końcu paznokcie daje sobie obcinać bez problemów od dawna. Ale potem, gdy myliśmy zęby i to nową pastą, ja nie licząc na zbyt wiele zaproponowałam, żeby wypłukać zęby wodą. Nie połknąć wodę, napić się, jak to Jędrek ma w zwyczaju, tylko nabrać do ust i wypluć. Pokazałam to Jędrkowi, dałam mu trochę wody do ust i … WYPLUŁ. Proszę Państwa – tam tadam. WYPLUŁ wodę. Kilkakrotnie. Prawdopodobnie nastąpił efekt nauk basenowych, gdzie tata już od jakiegoś czasu próbuje namawiać Jędrka by wypluwał wodę, a nie ją pił. Ale też obserwuję pewną poprawę w naśladownictwie. Gdy się go poprosi o naśladowanie – powtórzenie czegoś sensownego (nie klepania po brzuchu), to Jędrek próbuje! A przecież z naśladownictwem zawsze miał ogromny problem. Terapeuci mówili, że nie będzie mówił, jak nie będzie naśladował. Andrzej twierdzi, że Jędrek jest racjonalny i nie widzi sensu w powtarzaniu głupot (klepanie się po głowie, brzuchu itd), za to do mówienia ma motywację. Jeju, jak ja sie cieszę, że on PLUJE. MÓJ SYN PLUJE. Teraz to już z niego prawdziwy łobuz:) Muszę mu to powiedzieć. Ucieszy się, lubi słowo łobuz:) (aha! zgadłam! aż mu się buzia roześmiała i chętnie powtórzył:” ja łobuz”) I jak pięknie dziś wieczorem powtarzał PIO-T-(R). Nikt mi nie wmówi, że Jędrek nas nie zauważa, że nas traktuje przedmiotowo, że jesteśmy mu potrzebni tylko do spełniania jego potrzeb. On nas lubi i cieszy mnie bo widzę, wyraźnie, że Piotrka też. Momentami widzę fajną więź między chłopakami. Gdy Piotrek prowadzi Jędrka po schodach, gdy nurkuje pod łóżko po jego klocki, gdy Jędrek się do niego uśmiecha z wdzięcznością, gdy daje mu buziaka (no nie spontanicznie, ale chętnie), gdy gałaganią i Jędrek się zaśmiewa patrząc szczęśliwy Piotrkowi prosto w oczy. Ech, idę to uczcić lampką wina! 