Rano, mimo że niedziela pojechaliśmy na zajęcia z wczesnego wspomagania z panią psycholog. Na poprzednich zajęciach Jędruś współpracował znakomicie. Dziś nie było tak idealnie. Przede wszystkim myślą i wzrokiem szybował gdzieś poza nami, ciężko było z nim złapać kontakt wzrokowy. Może zaproponowane zadania były za trudne i go zniechęciły, a może taki miał dzień. Najpierw miał ułożyć drewnianą układankę, sowę z kawałków. Kawałków było kilkanaście i to przekracza Jędrka możliwości. Myślę, że to nawet nie kwestia zauważania elementów, tylko jakiejś koordynacji wzrokowo – ruchowej. On ma problem z samym włożeniem (trafieniem) poszczególnych elementów w pokazane miejsce. Także układankę zrobił z pani pomocą, pani pokazywała gdzie, a on wkładał i czasem samodzielnie trafiał. Potem było zadanie na wbijanie kulek młotkiem do pojemnika. Na początku szło fatalnie, musieliśmy mu pomagać, wbijać razem z nim bo albo za słabo lub nietrafnie stukał młotkiem albo chciał wciskać kulki palcem. Ale po kilku próbach wyszło mu ładnie, zaczął się patrzeć na to co robi i wbijał jak trzeba. Ale ile mieliśmy wszyscy troje (pani psycholog, ja, Andrzej) emocji przy pierwszych samodzielnie wbijanych kulkach, to trzeba było widzieć. Autentyczna radość i entuzjazm, że jest, udało się. Emocji więcej jak na meczu piłkarskim. Na koniec było zadanie na szukanie małych kuleczek w misce z jakąś soczewicą czy czymś w tym stylu. Jędrek wygrzebywał kulki, potem je chował, znowu szukał, podawał mamie, tacie, pani. Z zadania typu wygrzebywanie kulek zrobiło się zadanie: daj mamie, daj tacie, daj pani. Nie najgorzej mu szło. Generalnie mimo tego, że był dziś „odleciany” nie było źle. Po pierwsze nie protestował (a przecież potrafi), po drugie, w sumie robił, co trzeba. Co mi się jeszcze spodobało? Że gdy pani powiedziała: „Przerwa idź od stolika, możesz wziąć samochód i pobawić się„, wziął go i OBEJRZAŁ, a potem dopiero odłożył. Kiedyś by chyba nawet nie wziął do ręki. Także w sumie byłam zadowolona z zajęć. Mam prztyczka w nos – jakiś czas temu pyszczyłam, że nie chcę tych zajęć, a teraz chętnie bym zwiększyła liczbę zajęć z tą panią psycholog (już mnie w zasadzie nie denerwuje    A w domu – Jędruś uciął sobie drzemkę. Jak mi dziecko w  dzień śpi, to zaraz się boję, że chore. Ale to może taki dzień, bo sama też się zdrzemnęłam. A tymczasem Jędrek się obudził i radzili sobie dzielnie z Piotrkiem. Piotrek stał na straży (tak sobie wymyślił), pilnował śpiącej mamy i już nieśpiącego Jędrka i robił Jędrkowi kanapki. A ja po przebudzeniu się byłam zachwycona, że tak się dogadali, że Jędrek mnie nie budził, a zwracał się z tym do Piotrka. To jest coś!   Potem popracowaliśmy sobie nad artykulacją. Ćwiczyliśmy powtarzanie i czytanie z książeczek pani profesor Cieszyńskiej. Na tych książeczkach nauczyłam czytać Piotrka, kto wie, czy wtedy też nie nauczył się czytać (po cichu, w głowie) Jędrek. Teraz ćwiczymy na głos. Dziś była książeczka z sylabami i wyrazami W i F. Bardzo dobrze Jędrkowi szło. Tylko w pewnym momencie się rozżalił mi tak straszliwie, że  … mu obiecałam po pracy rodzynki. A tak pięknie mówił LAMPA i PLAMA (czemu takie wyrazy w tej części?), że nie mogłam się nacieszyć.   Co poza tym? Próbujemy robić masaż twarzy, zalecony przez panią Ulę, ale nie idzie. Na razie Jędrek tego nie lubi i nie chce się poddać, ale będziemy próbować dalej. W końcu nie raz było tak, że coś czego na początku nie lubił, nie akceptował, później sprawiało mu przyjemność i radochę.   A w domu wyszukuje coraz to nowe zabawki. Aktualnie nie ogranicza się do Teletubisiów czy zestawu 3 pisaków, tylko zmienia, dodaje kredki, długopisy, wynajduje różne samochodziki, figurki zwierzątek. A dziś to nawet grał nam na flecie i harmonijce, czego dawno nie robił. Zresztą nie jest to taka stara umiejętność. Nauczył się dmuchać po koniec wakacji na zajęciach u Asi. To było wydarzenie! 