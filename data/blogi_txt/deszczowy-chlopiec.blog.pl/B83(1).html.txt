Rano byliśmy po raz drugi u pani psycholog w Ośrodku  „Dać szansę” w związku z badaniem psychologicznym. Bardzo miła pani Marzenna. W tamtym roku Jędrek nie podjął żadnej próby w teście Leitera (test niewerbalny oceniający intelekt dziecka; niestety kompletnie niedostosowany do dzieci autystycznych; dla autystów nie ma żadnych testów). Wyszło więc, że mając 4 lata, według testu funkcjonuje na poziomie niespełna 2-latka. W tym roku było znacznie lepiej. Przede wszystkim podjął próbę, zrobił kilka zadań. Niezbyt chętnie, często byle jak, więc wyszedł intelektualnie poniżej przeciętnej. Ale my dobrze wiemy, że nie w intelekcie leży problem, że intelekt to on ma powyżej przeciętniej (które dziecko w wieku 3,5 roku potrafi czytać??). Problem tkwi w niewykorzystywaniu swojego intelektu. Że nie ma takiej potrzeby, że nie chce się komunikować? Jędrek jest upośledzony,ale na pewno nie intelektualnie. On jest upośledzony społecznie, komunikacyjnie. W każdym bądź razie byliśmy zadowoleni bo pani była miła i rozumiejąca sytuację, bo Jędrek dziś prawie nie protestował, bo jest postęp w zachowaniu, w poddawaniu się zachciankom innych. Ja wiem dobrze, że to dla niego żaden intelektualny problem dopasować kolory czy figury do siebie itd., tylko jaką on ma do tego motywację? po co mu to? Robi to tylko dla nas. 