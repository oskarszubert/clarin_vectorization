Rano chłopcy całą czwórką udali się na zakupy. Na sankach (mimo, że u nas zaczęły się roztopy). Kupili jedzenie, kupili choinkę. I dotarli do domu. Byli bardzo dzielni bo nie dość, że byli objuczeni, to jeszcze padał deszcz. Jędruś był zadowolony, rozglądał się, przyglądał choinkom, dzielnie jechał na saneczkach i znosił niedogodności pogody. Jedynie w sklepie przy pączkach, zrobił lekki protest, formę pokazania, że chce pączka. W domu ubieraliśmy razem choinkę. Jędruś dał się bez problemu parokrotnie namówić, na to, by razem ze mną powiesić jakąś zabawkę. Ale za każdym razem uciekał z powrotem do drugiego pokoju. Potem pomysłowa mama wpadła na pomysł, żeby zawiesić na choinkę Tubiśka Jędrka i to się Jędrkowi nie spodobało. Potem już nic nie chciał wieszać, najwyraźniej obawiał się, że będziemy chcieli powiesić jego Tubisie albo kredki;) Ale choinka mu się chyba podoba bo jak już była ubrana, to sobie siadł przed nią i się jej przyglądał.   Po południu Jędruś pojechał z tatą na basen i dobrze się tam bawił. Tata się zachwycał tym, jak Jędruś pięknie nurkował w brodziku            Tata chciał jeszcze dodać, że Jędrek (co jest u niego rzadkością) dziś na basenie miał ochotę na wspólne zabawy z innymi dziećmi. Mimo tego, że prócz niego były na brodziku tylko dwie dziewczynki (jedna +/- w Jędrka wieku, druga sporo młodsza) to synowi najwidoczniej brakowało miejsca i musiał tak nurkować by zawsze wynurzyć się obok tych dziewczyn i im trochę poprzeszkadzać. Cóż, takie końskie zaloty to były   A potem ze starszą z tych dziewczyn, panią Magdą i mną dał się namówić na „Kółko graniaste cztero-kanciaste”, ze wspólnym traaach połączonym z nurkowaniem. -tata                A ja nie mam dziś najlepszego dnia, ciągnie mnie w dół. Czytałam dziś Piotrkowi „Kosmitę”. Książka terapeutyczna napisana dla rodzeństwa i rodzin z autyzmem. Bardzo atrakcyjnie napisana historia dla dzieci opisująca rodzinę, w której pojawił się kosmita (czyli dziecko z autyzmem). O tym, jak Ola uczyła się poznawać, kochać i akceptować swojego brata. A łatwe to nie było, bo Kacper miał masę trudnych zachowań, dużo sensorycznych zaburzeń. L., wejdź na link, zobacz, tam można zamówić za darmo egzemplarz. Myślę, że warto. Najpierw przeczytasz sama, później zdecydujesz się, czy przeczytasz to starszemu dziecku. Powiem szczerze, ja nie potrafię jeszcze czytać takich historii (nawet napisanych dla dzieci) i się nie rozklejać. Mój Piotrek znacznie lepiej zniósł lekturę, jak ja. Może dlatego, że on nie ma tej świadomości co ja, zauważa tylko to co jest teraz i to jest do zaakceptowania. Zachowania Jędrka nie są tak drastyczne, więc początkowo Piotrek miał uwagi typu: „Oni chyba przesadzają w tej książce, Jędrek tak nie robi.” Tak na dobra sprawę, to życie z Jędrkiem jeszcze Piotrkowi nie dopiekło, nie było takich sytuacji by się musiał za Jędrka wstydzić, by Jędrek mu mocno zakłócił jego życie. Potem czytałam, już tylko sobie, bloga Ani. Kamil to taki prawie dorosły już „kosmita”. Ania jest bardzo dzielna i ja mam nadzieję, że uda im się znaleźć taką szkołę, miejsce, gdzie Kamilowi będzie dobrze. Mnie jest strasznie przykro i smutno, że mamy wśród nas ludzi, którym nie potrafimy pomóc. Jestem pewna, że Kamil by lepiej funkcjonował, gdyby zapewnić mu odpowiednie zajęcia. Że on dużo więcej rozumie, niż się większości wokół wydaje. Tylko przeszkodą jest brak odpowiednich placówek. Czytając bloga Ani, myślałam sobie też, że to co się dobrego Kamilowi w życiu trafiło to rodzice, którzy go bardzo kochają i to widać i on to na pewno czuje. A tego, to nawet najlepsza terapia by nie była w stanie zastąpić.   Bo my, rodzice, bardzo kochamy naszych kosmitów. I choć jesteśmy ułomni i niedoskonali, to robimy dla nich to, co potrafimy. Ale w Święta, życzcie mi, żebym choć na kilka minut zapomniała, że jest coś takiego jak autyzm. A od nas w formie życzeń będzie       link do filmiku z rodziną Szumowskich w roli Elfów, który przysłała mi Asia T. kilka dni temu (doprowadzając mnie do płaczu z radości). Najbardziej mi sie podobają moje cieniutkie nóżki w rajstopkach, ech… 