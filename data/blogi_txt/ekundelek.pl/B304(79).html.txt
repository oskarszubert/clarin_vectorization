Może robię błąd, że sprzedaję ten pomysł za darmo... a może właśnie tak trzeba. Być może wcale nie jest on taki dobry jak mi się wydaje... sami oceńcie :)      Czym jest tradycyjny BookCrossing?  W Polsce owa idea bardziej znana jest być może pod pojęciem Uwalnianie książek.  Wedle Wikipedii, BookCrossing to:   Idea nieodpłatnego przekazywania książek najczęściej poprzez zostawianie ich w specjalnie oznaczonych miejscach, by ktoś mógł je zabrać, przeczytać i znów zostawić w tym samym lub innym wyznaczonym do tego miejscu.    zdjęcie na licencji Creative Commons, Wikipedia, Bookcrossing    Tutaj muszę was zawieść, bo niestety nie mogę się z wami podzielić osobistymi wrażeniami z korzystania z tej "usługi", gdyż niestety sam nigdy nie miałem okazji tego przetestować. Chyba powinienem spróbować...        Jak się ma "Uwalnianie Książek" do e-czytelnictwa?   E-bookami dzielić się nie można w tradycyjny sposób, gdyż oczywiście nie mają one swojej materialnej reprezentacji. E-booka można skopiować i udostępnić w internecie, ale to w większości przypadków oznacza naruszanie praw autorskich, czyli piractwo. Tego nie chcemy. Poza tym pozbawione jest elementu jakiejkolwiek przygody :)  Tak naprawdę, jednak wystarczy zastanowić się jak działa uwalnianie książek obecnie. Książką nazywamy treść, ale również i nośnik, jakim najczęściej jest zbiór kartek z okładką. Uwalnianie książek polega na uwalnianiu nośnika... a czy nie nośnikiem są nasze e-czytniki?            No ale przecież nie oddam swojego eKundelka za darmo... Oddać... oczywiście, że nie. Sam bym tego nie zrobił. Ale pożyczyć? A na dodatek znajomej osobie? To już nie wydaje się takie głupie.  W Polsce jest kilkadziesiąt tysięcy szczęśliwych posiadaczy e-czytników. Gwarantuję wam, że kilka razy więcej osób zastanawia się właśnie nad ich zakupem. Niestety, decyzja o wydaniu kilkuset złotych na czytnik nie jest decyzją łatwą.   A gdyby tak, te osoby, mogły go wypróbować przez kilka dni, zupełnie za darmo?             Z e-czytnika nie korzystamy codziennie... Ryzykowna teza... bo sam nie potrafię przypomnieć sobie za wiele takich dni, w których to nic z niego nie czytałem. Jednakże, prawda jest taka, że raz na jakiś czas coś takiego się zdarza.   A to pojedziemy do rodzinki w odwiedziny...., a to pojedziemy na wesele do znajomych (i weekend z głowy), a to po prostu musimy zająć się czymś innym, co absolutnie nie da nam możliwości czytania w między czasie... A czytnik leży gdzieś nieużywany...            Jak i komu pożyczać? Pytanie niby głupie, ale tak naprawdę nietrywialne, bo nie o to chodzi byśmy to my jako posiadacze czytników na siłe szukali kogoś, komu możemy go pożyczyć.  Sieci społecznościowe w teorii umożliwiają zapytanie o to wszystkich znajomych na raz. W praktyce może to jednak wyglądać, że albo się nim chwalimy przed wszystkimi albo robimy niepotrzebny bałagan pytając swoich znajomych po raz kolejny "no kto go weźmie?".  W praktyce, odpowiednie użycie np. Facebooka mogłoby załatwić sprawę. Mechanizm "polubionych" stron działa w ten sposób, że wśród osób które obdarzyły sympatią daną stronę, najpierw pokazywane są osoby, które mamy wśród swoich znajomych. Google+ i ich mechanizm +1 działa podobnie.  W teorii wystarczyło by stworzyć dwie strony... dla tych którzy chcą czytnik wypróbować i dla tych, którzy czytnik mają i mogą go udostępnić. Wówczas wystarczyło by spojrzeć kto z naszych znajomych należy do grupy przeciwnej w stosunku do tej, do której należymy. Proste? Chyba tak...            Rzeczywistość... ...ma miejsce wtedy, gdy wiele osób uwierzy wystarczająco mocno w dane marzenie. Ja dosłownie tak traktuje teraz ten pomysł. E-czytniki stały się dla mnie sposobem by w tym zagonionym świecie zawsze mieć przy sobie to co chciałbym przeczytać. Okazało się, że czytanie w stylu "10 minut tu... 20 minut tam..." wystarczyło, bym w krótkim czasie pochłonął wszystko to, co odkładałem przez wiele miesięcy, jeżeli nie lata. Jestem tym zafascynowany, więc nie mam żadnego powodu, by takie pomysły jak ten trzymać w swojej głowie.           Deklaracja    Czymże byłby cały ten tekst, gdybym nie dał przykładu? W przyszłym tygodniu będę miał trochę mniej czasu, z chęcią pożyczę swój czytnik komuś z Wrocławia kogo znam :) Kontaktować można się ze mną na wszelkie sposoby, wliczając komentarze pod artykułem.    Warunek: po tym czasie, z ową osobę poproszę o udzielenie krótkiego wywiadu (w formie pisemnej) co sądzi na temat tego czytnika. Myślę, że to będzie fair.    Edit: Pierwszy zgłosił się do mnie mój Kolega, Marcin. To on będzie się opiekował moim czytnikiem przez najbliższy tydzień. Obiecał po wszystkim podzielić się swoimi wrażeniami :) 