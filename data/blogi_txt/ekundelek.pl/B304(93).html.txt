Ten artykuł jest częścią serii pt. "Send To Kindle, czyli mini cykl o wysyłaniu rzeczy na Kindle".   Klip.me (zakładając, że klip jest od słowa clip) w wolnym tłumaczeniu można by przełożyć na "przytnij.mnie" lub "chwyć.mnie". Tłumaczenie to byłoby całkiem adekwatne, gdyż serwis ten potrafi chwycić najważniejszą treść ze strony internetowej, przyciąć wszystko odpowiednio (czyli wyrzucić zbędne reklamy), a na koniec wysłać na naszego Kindla, byśmy mogli całość czytać off-line. Zainteresowani? Strona ta, a raczej narzędzia udostępnione przez ten serwis umożliwiają szybką wysyłkę na Kindle wyekstrahowanych ze stron internetowych treści. Miało zabrzmieć skomplikowanie, lecz w praktyce chodzi o to, że już nie musimy czytać długich artykułów przed monitorem ;)  Dosłownie za pomocą jednego kliknięcia, możemy artykuł ze strony internetowej wysłać na czytnik. Podstawowa obsługa tego narzędzia jest naprawdę prosta. W tym artykule przedstawię instrukcję jak to wszystko na początku skonfigurować. Omówię też kilka specyficznych funkcjonalności, którymi wyróżnia się to rozwiązanie względem podobnych serwisów. Cały artykuł jest napisany w przeświadczeniu, że masz już zarejestrowanego Kindle'a w Amazon.com, oraz że posiadasz specjalny "Kindlowy adres". Jeżeli nie, nie martw się! Pisałem o tym tutaj, jak to wszystko zrobić.   Z jaką przeglądarką to działa?     Klip.me zostało w dużej mierze napisane w JavaScripcie, co w praktyce oznacza, że każda przeglądarka, która ma włączoną obsługę tego języka (a domyślnie chyba wszystkie mają), będzie ok.  Dla dwóch przeglądarek (Google Chrome oraz Safari) twórcy Klip.me przygotowali coś więcej, tj. specjalne wtyczki (rozszerzenia), mające odrobinę większe możliwości niż standardowa skryptozakładka.   Skryptozakładka - co to jest?  Z pewnością każdy z was korzystał kiedyś z zakładek, dodając w przeglądarce adresy do ulubionych czy po prostu najpotrzebniejszych witryn internetowych. Zwykła zakładka to odnośnik internetowy wraz ze stosownym (często nadanym przez użytkownika) tytułem. Po kliknięciu w taką zakładkę otwierany jest zapisany w zakładce adres internetowy. Nic nowego. Skryptozakładka różni się tym, że zamiast skojarzonego z tytułem adresu internetowego występuje malutki skrypt, czyli krótki programistyczny kod. Po kliknięciu w taką skryptozakładkę nie jest otwierana żadna witryna, lecz jest uruchamiany ów kod, który w zależności od przeznaczenia robi coś specjalnego ze stroną, która była otwarta w oknie przeglądarki w chwili gdy kliknięta została skryptozakładka.  W praktyce tego wszystkiego wiedzieć nie trzeba, bo twórcy takich skryptozakładek przygotowują je tak, by wszystko działało automagicznie :) Instalacja  Po pierwsze, należy wejść na stronę http://www.klip.me/sendtokindle/. Na dole tej strony znajdziemy czarny prostokącik z zaokrąglonymi rogami z napisem "SendToKindle".      Cały proces instalacji polega na tym, by przeciągnąć ten prostokącik na tzw. pasek zakładek. Poważnie, to tak proste :)     No dobra, było proste jeszcze jakiś czas temu, gdy wszystkie przeglądarki miały pasek zakładek na wierzchu. Ostatnio wśród producentów przeglądarek zapanował jednak trend na domyślne ukrywanie takiego paska.   Jak włączyć pasek zakładek?  Wybierz poniżej ikonkę przeglądarki jaką posiadasz, by przejść bezpośrednio do stosownej instrukcji. GoogleChrome Opera MozillaFirefox InternetExplorer Safari Google Chrome  Po kliknięciu w ikonkę ustawień, należy wybrać "Zakładki" a następnie "Pokaż pasek zakładek". Można też skorzystać ze skrótu Ctrl+Shift+B.      Opera   Z menu należy wybrać "Paski narzędzi", a później "Pasek zakładek" Mozilla Firefox   By w tej przeglądarce włączyć pasek zakładek, należy kliknąć prawym przyciskiem myszy na wolny obszar obok otwartych katy, a następnie z menu wybrać "Pasek zakładek". Internet Explorer   Klikamy prawym przyciskiem myszy na wolną przestrzeń nad lub obok otwartej karty. Z wyświetlonego menu wybieramy "Pasek ulubionych".       Safari  Ta przeglądarka domyślnie ma chyba pasek zakładek widoczny (przynajmniej u mnie miała), ale w razie czego włączyć go można wchodząc w ustawienia i klikając na pozycję "Pokaz pasek zakładek", ewentualnie można posłużyć się też skrótem klawiszowym Ctrl+Shift+B. Konfiguracja   W ustawienia wchodzi się m.in. poprzez kliknięcie w skryptozakładkę, podczas gdy jesteśmy na stronie www.klip.me/sendtokindle/.  Można założyć konto w klip.me (co daje kilka dodatkowych opcji). Zakładanie konta nie jest jednak wymagane. Minimalna konfiguracja wymaga zaledwie dwóch kroków: 1. Należy autoryzować adres kindle@klip.me na stronie Amazon.com (tutaj pisałem jak to się robi).  2. Należy podać swój specjalny kindlowy adres skojarzony z naszym czytnikiem. Robiąc to powinniśmy pamiętać jaka jest różnica pomiędzy adresem free.kindle.com a kindle.com by nie narazić się na koszty. Opcjonalnie możemy jeszcze pozmieniać ustawienia trzech opcji: 1-Click Send  Włączona opcja będzie powodowała, że artykuły będą wysyłane za pomocą jednego kliknięcia. Proponuję jednak na razie tego nie włączać. Pokaże wam co fajnego dzięki temu można zrobić :)  Keep Images (When page size is too large, only send text) Opcja ta jest domyślnie włączona (proponuje tak zostawić), chyba, że posiadacie Kindla z modułem 3G i podaliście adres @kindle.com. W takim przypadku opłaty są naliczane według wielkości przesyłanych dokumentów. Dokumenty bez obrazków są dużo, dużo, dużo mniejsze.  Increase Paragraphs Spacing Zwiększa odstęp pomiędzy akapitami tekstu. Podczas użytkowania sami stwierdzicie, czy większe odstępy są wam potrzebne.   Jak używać Klip.me?  Będąc na jakiejś stronie, wystarczy po prostu kliknąć w skryptozakładkę. W przykładzie użyłem artykułu [STK-1] Zakładanie konta w Amazon oraz rejestracja Kindle. Kliknięcie w skryptozakładkę powoduje wyświetlenie tego samego artykułu w nieco innej formie.     Jak widzimy, artykuł taki jest pozbawiony treści dodatkowych, takich jak ankieta, zdjęcie główne serwisu, czyli wszystkich rzeczy, które nie stanowiły integralnej części artykułu.  W tym momencie kliknięcie na pomarańczowy przycisk "Send", spowoduje wysłanie artykuły na czytnik. Jeżeli jednak rozmyślimy się, by wrócić do pierwotnej witryny należy albo odświeży stronę albo kliknąć na czarne pole z lewej bądź z prawej.  Dostarczenie artykułu na Kindla zajmuje zwykle nie dłużej niż minutę/dwie (może to zależeć od pory dnia, czy rozmiaru dokumentu). Oczywiście by odebrać wysłany artykuł, czytnik musi mieć włączone połączenie sieciowe (Turn Wireless On) oraz być w zasięgu sieci.   Edycja artykułu przed wysłaniem To jest moja ulubiona funkcja Klip.me. Inne popularne podobne serwisy nie mają czegoś takiego.  EKundelkowy artykuł, którego użyłem w przykładzie posiada nadany przeze mnie prefix [STK-1], mający dawać do zrozumienia, że jest to pierwszy z artykułów należący do serii SendToKindle.  Taką konwencję przyjąłem, niemniej załóżmy, że wysyłając to na czytnik wolałbyś tego nie widzieć. Co należy zrobić? Wystarczy zaznaczyć ten fragment i po prostu wyedytować jak zwykły dokument tekstowy (np. w Wordzie). Możemy wykasować niepotrzebne rzeczy i dopisać to co chcemy dodać.      Edytować można nie tylko tytuł, lecz cały artykuł włącznie z obrazkami. Jedyne czego nie można zrobić, to dodać własnych obrazków.   Wysyłanie fragmentów zamiast całych artykułów  W teorii, skoro artykuł przed wysłaniem można edytować, to wszystko co nie potrzebne można przed wysłaniem usunąć. Można zastosować lepszą i szybszą taktykę.  Załóżmy, że w artykule "Zapamiętaj to raz na zawsze, E-book ? PDF !", zainteresowała nas tylko historyjka.     Zaznaczamy interesujący nas tekst i dopiero w tym momencie naciskamy skryptozakładkę. Jak widzimy, Klip.me wydobyło ze strony tylko ten zaznaczony tekst. Jeżeli chcemy go też możemy wyedytować przed wysłaniem. Pozostałe funkcjonalności serwisu  Klip.me potrafi jeszcze dużo więcej. Użytkownik zyskuje kilka dodatkowych możliwości, gdy postanowi założyć w serwisie konto lub gdy posiada przeglądarkę Google Chrome lub Safari. W tym drugim przypadku możliwe jest skorzystanie ze specjalnie przygotowanych przez twórców serwisu rozszerzeń.  Rozszerzenia mogą być atrakcyjne jeszcze z jednego powodu. Nie zajmują one tyle miejsca w interfejsie przeglądarki, co wyjęty na wierzch pasek zakładek dla skryptozakładki.   Ciąg dalszy nastąpi  Temat nie został jeszcze wyczerpany, stąd w niedługim czasie możecie się spodziewać kolejnego artykułu o Klip.me, najpewniej opatrzonego symbolem [STK-3.1].  Wcześniej pojawi się jednak inny, również bardzo ciekawy artykuł o innym serwisie, eGazeciarz.pl :)  By nie przegapić żadnych nowych artykułów polecam polubić eKundelkową stronę na Facebooku, dodać do kręgów Google+ stronę eKundelka lub zasubskrybować kanał RSS. Od niedawna eKundelek posiada też własny profil na Blipie. 