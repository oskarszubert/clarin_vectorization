Jestem dopiero kilka dni aktywna „ telewizyjnie", bo jak wiecie przez ponad 3 miesiące miałam wakacje i odpoczywałam również od mediów. Zorientowałam się w nowych ramówkach, obejrzałam kilka programów i mniej więcej wiem co się dzieje ciekawego w mediach. Serial „ Licencja na wychowanie" gorąco polecam. Mimo, że to nie jest nowość, bo w poprzednim sezonie również był emitowany, to dopiero teraz go odkryłam. Bardzo fajne podejście do tematu wychowania dzieci i  kontaktów z rodzicami. Humor trochę w stylu mojego ulubionego serialu czyli „ Kasi i Tomka", czyli dobre i trafione, lekkie i odprężające.  Program „ Opowiedz nam swoją historię" gorąco odradzam. Pomimo udziału Michała Wiśniewskiego, Kazimiery Szczuki i wielu innych znanych twarzy, jest to słaba propozycja TVP. Ani to innowacyjne, ani dowcipne, ani inteligentne, ani zaskakujące, ani ciekawe. Taka nuda dla emerytów, którzy nie mają jak spędzać czasu, bo nie kupili działki.. lub nie chodzą na kółko różańcowe. Jednym słowem klapa. Szkoda Michała do takiego badziewia. Magazyn „ Niepokonani" Krzysztofa Ziemca to coś co wzrusza, prowokuje do myślenia, wywołuje niesamowite emocje. Jest to program potrzebny, mądry i oryginalny. Obejrzałam odcinek z Moniką Kuszyńską, która po wypadku potrafiła się podnieść i wrócić do życia oraz program z udziałem taty medalistki olimpijskiej Kamili Skolimowskiej. Bardzo wzruszające opowieści, szczere wyznania i problemy z którymi każdy z nas może się zetknąć. „ Top Model-Zostań modelką" jest bardzo profesjonalnie realizowaną produkcją TVN. Udział w jury Karoliny Korwin Piotrowskiej czy Marcina Tyszki jest na pewno dobrym pomysłem i jestem pewna, że nie skończy się na jednej edycji. „ Miłość nad rozlewiskiem" czyli kontynuacja „Domu nad rozlewiskiem" z Joanną Brodzik w roli głównej zupełnie się nie sprawdza. To taka dupa wołowa bez odrobiny polotu. Nie sądzę, żeby zyskał  sensowną oglądalność. Szkoda Joasi. Powinna wrócić do produkcji realizowanych w TVN. Wielkim wydarzeniem jest z pewnością udział Edzi Górniak w " Tańcu z gwiazdami ". W tym programie gwiazda tego formatu to coś co nie zdarza się często. Nie widziałam jej tańców, bo już mdli mnie na widok tego programu, ale na pewno jest jedną z faworytek i na pewno będzie z wdziękiem poruszać się na parkiecie. PS. Co do oddawania szpiku to zachęcam i popieram! Sama chętnie zgłoszę się by być dawcą. Muszę najpierw zorientować się gdzie to się rejestruje, co się robi i jak to wszystko wygląda, bo jestem w tym temacie na razie zielona. 