W ostatnim czasie zostałam zasypana mailami z prośbami o wypowiedzenie się na temat programów typu „ Tylko nas dwoje", „ You can Dance", „ Taniec z gwiazdami", „ Śpiewaj i walcz" . W zasadzie chodziło Wam o konkretne osoby zasiadające w jury. Postaram się więc w miarę krótko i zwięźle napisać swoje zdanie na ich temat. Ania Mucha w You can dance-  Bardzo dobry wybór. Ania nie zna się na tańcu,  ale ma obok siebie dwóch znawców tematu, więc spokojnie może zająć się robieniem zamieszania. Liczy się oglądalność i show. Ona  jest  temperamentną  i inteligentną dziewczyną, która doskonale sprawdza się w takim formacie. Nigdy nie byłam fanką Weroniki Marczuk Pazury, była spięta i  sztywna, bez żadnych podstaw ku temu by zasiadać w jury. Nie miała ani wiedzy ani charyzmy , więc porównując obie panie, nie mam wątpliwości, że jest to zmiana na lepsze.  Irena Santor w Tylko nas dwoje- Pomyłka, nieporozumienie, nietrafiony wybór. Pani Irena to kobieta z klasą, typ osoby wyrafinowanej i delikatnej, która nijak się ma do tego typu szopki. Kobieta z pozycją pani Santor nigdy nie powinna się zgodzić na zasiadanie obok Doroty Rabczewskiej. Cóż . Okazuje się, że pieniądz robi swoje. Niestety.  Doda w Tylko nas dwoje- Jako  showmenka jak najbardziej się sprawdza. Jako autorytet muzyczny, znawca, profesjonalny juror,  nie ma szans. Pajacowanie ma opanowane, gorzej z sensownymi wypowiedziami i ocenami. Edyta Górniak robiła szopki w Jak oni śpiewają, ale równolegle była profesjonalnym jurorem, posiadającym wiedzę na temat śpiewu. Doda niewiele wie, więc musi banana na głowę założyć, by błyszczeć. To taki jurorski klown.  Krystyna Prońko w Śpiewaj i walcz- Pani Krystyna wyżywa się na uczestnikach. To co robi nie ma nic wspólnego z fachową analizą wykonań. To wyżywanie się i poniżanie zakrawające o chamstwo. Przerywanie, dośpiewki, docinki,  niepotrzebne uwagi na tematy nieistotne, wredny ton nie pomagają Prońko. Dziwne to jej zachowanie. Gdy poznałam ją przy okazji wspólnego jurorowania na konkursach wokalnych, sprawiała wrażenie sensownej kobitki. W tym programie jednak sprawia wrażenie wrednej małpy, zupełnie niepotrzebnie. A nawiasem mówiąc drugi juror czyli głupkowato śmiejący się jak frajerzyna, nie majacy nic mądrego do powiedzenia  producent o wyglądzie bobra i zachowaniu kretyna, stanowi kropkę nad i . Program i jurorzy długo nie pociągną. Marek Kościkiewicz- Radzi sobie całkiem nieźle i jako jedyny z tej trójki drombo sprawia wrażenie osoby kompetentnej i obiektywnej. 