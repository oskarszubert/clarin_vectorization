Znakomita aktorka Joanna Szczepkowska i jej akcja „ GOŁA PUPA" wydawała się na początku świadomym, zamierzonym, przemyślanym, trafionym aktem odwagi i wyrazem artystycznego buntu przeciwko sytuacji jaka ma miejsce w państwowych teatrach. Byłam nawet skłonna poprzeć  ten „artystyczny performance". Czemu nie? Jeśli nie ma innej drogi by wywołać dyskusję, by zwrócić uwagę na problem to trzeba sięgnąć do skandalu . Jednak idea za którą kryje się ten desperacki akt Szczepkowskiej jest według mnie nie do zrealizowania i nie do zaakceptowania. To utopia. Mimo tego, że cenię  Szczepkowską muszę obiektywnie stwierdzić, że bardzo słabo wypadła w dyskusji z Kubą Wojewódzkim i Tomkiem Lisem. Zamiast wykorzystać czas antenowy na przedstawienie swoich postulatów, na  rozmowę o przyszłości teatru i  sposobie pojmowania roli aktora i reżysera, opowiadała o swojej pupie i o tym że przez słabe oświetlenie wygląda gorzej niż zwykle.Jeśli nie pasuje jej fakt, że pracuje przez 2 lata za marne grosze bądź nawet za darmo, to niech otworzy własny teatr  i produkuje własne sztuki w których to ona będzie decydować co, jak i za ile. Jestem za całkowitym sprywatyzowaniem teatrów, więc jej postulaty są mi obce. Nie zgadzam się, aby aktorzy teatralni byli utrzymywani z naszych podatków. To skostniałe  towarzystwo wzajemnej adoracji powinno w końcu skończyć swój rajski żywot w państwowych instytucjach. Obojętnie jaki poziom ma przedstawienie, obojętnie czy ludzie kupują bilety, teatr istnieje, bo ma dotacje z państwa. Bzdura. Ponad 20 lat temu kobieta ogłosiła, że skończył się w Polsce komunizm a nadal trzyma się kurczowo idei, które za sobą niósł. Dziwne. 