Jak wiecie z z wielką przyjemnością oglądałam serial  „ Rodzinka.pl ". W tym sezonie zamiast tego serialu pojawił się nowy „ Ja to mam szczęście" . Badziew to mało powiedziane. " Rodzinka.pl " oparta była o kanadyjską formułę „ Les parents" i trudno byłoby Polakom realizującym format cokolwiek zepsuć  w warstwie scenariusza. Niestety „ Ja to mam szczęście " poniósł produkcyjną klęskę. Aktorstwo marne jak marne są polskie drogi, dialogi i scenariusz to kompletne nieporozumienie i pomyłka, a muzyka brzmiąca jakby kupiona u początkującego kompozytora. Wychwalana od lat Kinga Preis  nawet przez minutę nie zagrała przekonująco. Gra jak totalna amatorka. Obrzydliwa i odpychająca kreacja to i tak dość wysublimowane słowa podsumowujące jej aktorstwo. Kiepsko gra i jeszcze kiepsko wygląda. Gorzej być więc nie może. Małgosia Kożuchowska i Tomasz Karolak grający w „ Rodzince.pl " to mistrzostwo gry aktorskiej w porównaniu z panią Preis i Braciakiem. Nikt nie wpadł na pomysł, że miło byłoby gdyby widz słyszał wyraźnie co mówią bohaterowie? A dzieci? Dzieci mało zabawne i nijakie. Ten serial nie jest ani śmieszny, ani dowcipny. Żałośnie nieudana próba skopiowania " Rodzinki " . Wydaje się, że komedia powinna doprowadzać do banana na twarzy. Tutaj można jedynie liczyć na bananowy song, o ile włączy się kasetę grupy Vox zamiast TVP2, do czego gorąco namawiam wszystkich, którzy nie chcą przeżyć wstrząsu intelektualnego. Chyba, że lubicie być zbesztani amatorszczyzną. Wtedy oglądajcie ten serial.  Gwarantowane flaki z olejem. Ale nie ma się co dziwić. Produkcją zajęło się przecież nasze kochane TVP. P.S Preis podobno jest dobrą aktorką. Ciekawe kto jej te nagrody daje? Pewnie tacy sami znawcy jak ona. Miernoty wychwalają miernoty i biznes się kręci. 