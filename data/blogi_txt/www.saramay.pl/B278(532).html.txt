Londyn 2012 , oczekiwania, przewidywania i medalowe kalkulacje. Od najmłodszych lat oglądam każde mistrzostwa świata i olimpiady. Od zawsze słyszę tę samą śpiewkę, że tym razem się nie udało, że zabrakło Polakom szczęścia, że zły system szkolenia, że za małe pieniądze, że nie te warunki pogodowe i tak dalej ... Przyzwyczaiłam się i już nie oczekuję wiele. Początek zaskakujący, Sylwia Bogacka wystrzelała srebro. A potem....Polski mix w badmintonie z Robertem Mateusiakiem  i Nadieżdą  Ziębą wystąpili w ćwierćfinale, przegrali z reprezentacją Chin, ale walczyli dzielnie. To wystarczyło, by uznać występ za udany. Agnieszka Radwańska, numer dwa światowego rankingu  przegrała w pierwszej rundzie z notowaną 22 miejsca niżej Niemką Julią Goerges. Wyglądała na mało zdeterminowaną na zwycięstwo. Rozczarowała nie tyle przegraną, ale stylem tej porażki. Wielu odniosło wrażenie, że jak nie ma kasy to nie ma chęci. Jej siostra Ula doszła dalej, bo do drugiej rundy i zdołała z Sereną ugrać parę gemów. Judoka Paweł Zagrodnik zachwycił , jednak przegrał medal przez sędziów dla których wyraźny ippon nie był widzialny. Cóż, może ippon nosi czapkę niewidkę;) Siatkarze imponują profesjonalizmem, dyscypliną, trzymaniem emocji na wodzy i racjonalizmem, dodatkowo podoba mi się ich nietypowa jak dla sportowców umiejętność wypowiadania się i  argumentowania. Florecistki dają ciała, żeglarze trzymają się w czołówce,  a lekkoatleci na razie czekają na swoje szanse. Mariusz Prudel i Grzegorz Fijałek zagrają o półfinał dopiero za kilka dni, jednak bez względu na wynik tego meczu, należy przyznać, że grali pięknie. Szkoda Grzegorza Polaczyka, który otarł się o brąz. Nie szkoda natomiast Otylii Jędrzejczak. Kobieta, która miała medale i wysoką pozycję w polskim sporcie nie potrafiła ze sceny zejść niepokonaną. Po swoim żenującym występie w półfinale olimpijskim popłakała się do kamery i oświadczyła, że to najprawdopodobniej koniec, choć stara się nie czuje. Cóż... pazerność nie zawsze popłaca, a w życiu wszystkiego mieć nie można. Niech się cieszy, że nie siedzi za kratkami, zamiast żalić się do kamer, że nie ma kolejnego złota. 