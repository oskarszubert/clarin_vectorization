Telewizja Polska wycofała się z udziału w tegorocznej Eurowizji. Wiadomość zaskakująca  i nieoczekiwana. Mnie osobiście to nie grzeje nie ziębi . Od lat mamy ten sam cyrk w postaci chorych zasad wyboru piosenek, amatorskiego jury i fatalnej promocji polskich artystów w Europie. Do tego marne perspektywy oraz małe szanse na zmiany i na rozsądne zarządzanie eliminacjami . Dziwię się mimo wszystko TVP.  Wcześniej zachowywali pozory. Teraz już nawet na to ich nie stać. Zamiast walczyć o naszych artystów, o zdrowe zasady wyboru reprezentanta, o fachowy PR  i o wyższe lokaty, chowają głowę w piasek i rezygnują z udziału. Z drugiej strony zaś jeśli zmiany się nie dokonały przez tyle lat i nic nie wskazuje na to, że ktoś w  końcu położy kres tej samowolce w postaci lekceważenia dobrych kompozycji zgłaszanych co roku na eliminacje w naszym kraju, to nie ma co się łudzić, że Polska będzie zajmować na Eurowizji wysokie miejsca.W tym roku decyzja TVP zaoszczędziła nam poczucia wstydu, kaszany, żenady i obciachu. Szkoda pieniędzy na Eurowizję. Szkoda pieniędzy na Eurowizję w Polsce w takiej formie jak do tej pory. Te pieniądze, które szły na udział w tym konkursie lepiej przeznaczyć na pomoc chorym dzieciom. Bo z udziału polskich artystów w Eurowizji od  lat pożytku nie ma żadnego. 