Nie byłam ostatnio na bieżąco z tym co pojawia się muzycznie na naszym rynku, ale powoli wracam do formy. Nowy singiel zespołu Afromental „ Rollin' with you " jest naprawdę dobry. To co charakteryzuje ten zespół to profesjonalizm i dopracowanie swoich produkcji w każdym calu. Nie każdy musi lubić typ muzyki jaki prezentują, ale nie da się ukryć, że mają pojęcie o muzyce i świetnie się czują w tym co robią. Niewiele polskich zespołów może pochwalić się tak dobrze zaśpiewanymi i wyprodukowanymi kawałkami. Zawsze uważałam, że jak na polskie warunki poziom tego co robi zespół Blue Cafe jest dość wysoki. Niestety zaskoczeniem jest dla mnie singiel „ Noheo " z płyty Dada. Coś fatalnego. Jakbym słyszała ledwo śpiewającą wokalistkę z niedorobionym wokalem. A sam kawałek ostro banalny. Dominika ma umiejętności wokalne, ale nie we wszystkim brzmi ciekawie. Tego typu muzyka śpiewana po polsku podkreśla jedynie jej niedoróbki głosowe. Jej słaba interpretacja w języku polskim jest wyraźnie słyszalna. Niewiele w tym logiki i emocji. Gosia Andrzejewicz zapadła się pod ziemię z dnia na dzień. Aż szkoda dziewczyny, bo to musi być dla niej skrajnie bolesne i niezrozumiałe. Najpierw szybka „ radiowa karierka" a potem jeszcze szybszy „ zjazd". Gosia jest jaka jest i każdy wie, że jej wielgaśny infantylizm i brak dystansu są największą przeszkodą. Nie będę jednak się nad nią pastwić, bo dziewczyna robi postępy i śpiewa poprawnie. Piosenka „ Contagious" którą już jakiś czas temu nagrała jest świetną produkcją. Niewiele gorszą od tego co nagrywa obecnie Britney. I mówię tu całkiem serio. Gosia była fajna dla radiów gdy nagrywała szity. Teraz gdy robi zwyczajnie niezłą robotę to radia omijają ją szerokim łukiem. Typowe w Polsce. 