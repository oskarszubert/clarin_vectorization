Kochani Jak spędzę święta? Pewnie podobnie jak każdy z Was.... tradycyjnie w gronie rodzinnym przy wigilijnym stole . Ale będą one smutniejsze niż kiedykolwiek. W ubiegłym roku pisałam o moich świętach tak;„A co znajdzie się w jej wigilijnym menu?Pierogi, barszcz, moja ulubiona ryba po grecku, śledzie, ale... nie karp!!! (Nie lubię karpia i mimo corocznych nalegań mojego dziadka, że przy wigilijnym stole nie wypada nie spróbować wszystkich potraw, to ja jednak za karpia dziękuję).- Święta spędzam tradycyjnie zawsze w gronie rodzinnym. Z rodzicami, braćmi i dziadkiem, który ma już 86 lat, ale co roku gorliwie pomaga przy pieczeniu ciast, robieniu sałatek czy drobnych zakupach. Dzięki niemu atmosfera jest niezapomniana. W dniu Wigilii już od rana jest elegancko ubrany, z fasonem, w garniturze, z muszką, w białej koszuli czeka na ten moment.- To on co roku po kolacji wigilijnej przychodzi ze śpiewnikiem z kolędami i organizuje wspólne kolędowanie. On oczywiście śpiewa najgłośniej (śmiech). Potem ja tradycyjnie siadam przy fortepianie i śpiewam najpiękniejszą piosenkę świąteczną, czyli "Mija Rok" Czerwonych Gitar. Łza w oku mi się kręci gdy ją śpiewam i nie potrafię się przy niej nie wzruszyć.- Święta kojarzą mi się z zapachem mandarynek i pomarańczy. Dziś to brzmi dość dziwnie, ale kiedyś jak byłam dzieckiem mandarynki były rarytasem" Tak było w ubiegłym roku. W tym roku niby wszystko podobnie, ale nic już nie będzie takie samo. Święta podobne, ale jakże inne, bo bez dziadka.  W dniu Wigilii zamiast krzątającego się od samego rana dziadka, uśmiechniętego, wesołego, wystrojonego w elegancki garnitur i muszkę, będzie pustka i żal, że nie ma go wśród nas. Zamiast kolęd z dziadkiem będą kolędy ...ale bez dziadka.. Po prostu ....  Życzę Wam wszystkiego najlepszego, dużo zdrowia, szczęścia i mnóstwa prezentów, zwłaszcza tych niematerialnych. Trzymajcie się ciepło. 