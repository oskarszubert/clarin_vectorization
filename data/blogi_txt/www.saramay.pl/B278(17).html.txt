Postanowiłam zastanowić się nad anonimowymi blogami i ogólnie anonimowością w internecie. Bycie anonimowym to tchórzostwo czy niezależność? Oczywiście, że tchórzostwo. Większość z Was nigdy nie napisałaby tych wszystkich bluzgów, opinii nie popartych żadną wiedzą i argumentami oraz oszałamiająco krnąbrnych komentarzy na forach gdyby nie anonimowość. To przywilej internetu czy raczej wada? Oczywiście zależy w jakich przypadkach, ale generalnie anonimowe wyrażanie poglądów mija się jak na razie w Polsce z celem. Bądźcie tacy odważni i zdecydowni w życiu! Bądźcie tacy przekonani o swoich racjach gdy podpisujecie się imieniem i nazwiskiem. Bądźcie tacy wszechwiedzący w pracy. Bądźcie odważni gdy szef się na Was wyżywa. Wtedy siedzicie jak trusie, co?. Życzyłabym sobie, żeby każdy człowiek umiał tak walczyć o swoje jak internauci walczą na forach anonimowo. Nic dziwnego. Wtedy dają upust swoim emocjom, wyżywają się  i pokazują swoją prawdziwą twarz. W pracy czy w domu grają. Grają role dobrego męża, dobrego pracownika, grzecznego ucznia. Ukrywają swoje zdanie, by nie stracić posady, by nie dostać jedynki w szkole, by utrzymać małżeństwo dla "dobra "dzieci .Dopiero w internecie widać jakie jest nasze społeczeństwo. Większość się ukrywa i zakłada maski. W internecie anonimowo z nikim nie muszą się liczyć i nie ponoszą żadnych konsekwencji. Nikt ich nie zwolni jak nazwą kogoś żydem, debilem czy chamem. Nie narobią sobie wrogów. Co innego w rzeczywistości pozawirtualnej, w której prawdziwe emocje są tłumione.Gdybyście Wy - "prymitywni forumowicze" jeszcze tą swoją zajadłość wykorzystywali w miarę mądrze to rozumiem. Ale Wy nie macie żadnej wizji funkcjonowania w internecie, nie potraficie wykorzystać siły jaką daje w demokratycznym państwie właśnie internet i możliwość dyskutowania. Nie potraficie tego, bo i  w życiu nie potraficie rozmawiać. Większość społeczeństwa przyzwyczajone jest do wykonywania poleceń. Nie myśli, nie analizuje, nie ma celu, poza rozmnażaniem oczywiście. Jak społeczeństwo głupie to i internauci nie lepsi. Szkoda. Bo internet jest wspaniałym medium, które daje tak wielką niezależność i wolność. Tylko trzeba umieć to wykorzystać !!!Według mnie to właśnie w internecie na forach wyłania się prawdziwy obraz społeczeństwa. Tak Polacy myślą naprawdę. Nie mogą znieść czyichś sukcesów, cieszą się z porażek, są zacofani i ograniczeni. Dlatego nie jest winą internetu, że przez możliwość anonimowości wyłania się taki a nie inny obraz głosu społecznego. To jest wina chorego społeczeństwa, które jak w lustrze odbija się na polskich forach internetowych. 90% społeczeństwa nie rozumie tego co czyta, jest pod wpływem rasistowskich poglądów, brakuje tolerancji a asem w rękawie są epitety typu jesteś żydem czy pedałem .Są oczywiście inteligentne dyskusje na forach, ale one giną w gąszczu bezowocnej i bezsensownej paplaniny polegającej na obrzucanie błotem bez żadnych argumentów, bez chęci zgłębienia tematu i bez jakiejkolwiek wiedzy . No i ilu pseudospecjalistów się pojawia z każdej niemal dziedziny.  Rosną jak grzyby po deszczu. W prawdziwym życiu ze świecą ich szukać, bo siedzą zakompleksieni jak mysz pod miotłą.(najczęściej niezadowoleni ze swojej pracy, życia i bez żadnych perspektyw).Jako anonimowi potrafią oceniać. Jako jednostki bez twarzy i bez nazwiska są mocni w gębie... To samo zresztą tyczy się pisania maili. Jak do mnie piszecie maila to też podpiszcie się z imienia i nazwiska. Od razu 90% negatywnych maili zniknie z mojego pola widzenia. A tak zaśmiecacie mi skrzynkę wiadomościami od ludzi, którzy nie potrafią mieć na tyle odwagi by się podpisać. Nie potraficie wziąć odpowiedzialności za swoje słowa, więc jesteście nikim !!! 