Dziś mija 30 rocznica śmierci niezwykle popularnej w latach 70 piosenkarki Anny Jantar. Zginęła w katastrofie lotniczej kilka kilometrów przed lądowaniem na Okęciu. Odeszła bardzo młodo, będąc na szczycie. Pomimo, że to „gwiazda" z czasów moich rodziców i dziadków to znam wszystkie jej przeboje. Od dziecka znałam historię jej wypadku, moja mama i dziadek wspominali ją jako bardzo lubianą i zawsze uśmiechniętą piosenkarkę. Podobno Jantar wygrywała naturalnością i optymizmem a dzięki niezwykle chwytliwym kompozycjom Jarosława Kukulskiego stała się bardzo znana i ceniona. Jej piosenki śpiewane są na wielu festiwalach, konkursach wokalnych czy weselach. „ Przetańczyć z tobą chcę całą noc", „ Tyle słońca w całym mieście", „ Zawsze gdzieś czeka ktoś"," Jambalaya"," Nic nie może wiecznie trwać"," Najtrudniejszy pierwszy krok", „ Żeby szczęśliwym być" to mega przeboje. Mam do nich duży sentyment . Niezwykle proste utwory, bez nadęcia, z lekkimi tekstami  są rzadkością na polskim rynku. Niektórzy mówią, że uwielbienie fanów Anny Jantar, zostało przelane na jej córkę Natalię Kukulską, która dzięki naprawdę dobrej dziecięcej płycie, stała się kontynuatorką tego co robiła jej matka. Coś w tym jest. Nawiasem mówiąc, do dnia dzisiejszego nie powstała lepsza płyta dla dzieci niż ta nagrana  ponad 20 lat temu przez Natalię. Repertuar dla dzieci jest niezwykle ubogi, z braku laku  maluchy śpiewają piosenki za trudne, z tekstami dla dorosłych, których nie rozumieją. To przykre, że przez tyle lat nikt nie wyprodukował  albumu, który byłby choć tak dobry jak ten stworzony przez Jarosława Kukulskiego dla Natalii. A Anna Jantar? Nie ma jej wśród nas, ale ... są jej piosenki. 