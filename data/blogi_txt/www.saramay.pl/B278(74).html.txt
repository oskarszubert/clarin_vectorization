Kochani  Żeby wszystko było jasne postanowiłam dopowiedzieć kilka słów do poprzedniego wpisu gdyż co poniektórzy nie zrozumieli mojej wypowiedzi zgodnie z przesłaniem. To pewnie mój błąd, bo mogliście rzeczywiście inaczej to odebrać. Otóż co do fałszowania Farny, Dody i innych artystów to wyjaśniam: fałsze zdarzają się każdemu artyście. Nie ma na świecie wokalisty, który zawsze idealnie trafia w dźwięki. Podczas wykonań na żywo nieczystości są wybaczalne. Zresztą wynikają one zazwyczaj z emocjonalnego podejścia do wykonania piosenki. Jedni fałszują rzadziej a inni częściej. Jeśli ktoś fałszuje non stop to znaczy, że nie ma muzycznego słuchu. Jeśli komuś się "zafałszuje" kilka razy podczas całego koncertu to zupełnie inna sprawa. Nawet Whitney Houston serwuje czasem fałsze a u Alici Keys są one słyszalne nawet w nagraniach studyjnych. Oczywiście im artysta rzadziej fałszuje tym lepiej. Musicie również wiedzieć, że czasem specjalnie zostawia się minimalne fałsze w nagraniach studyjnych, aby brzmiało bardziej naturalnie.  Jeśli już mowa o Ewie Farnej to zdecydowanie należy do tych rzadko fałszujących. Dlatego też napisałam, że Ewa fałszuje mniej niż chociażby Doda, która ostatnimi czasy (w Sopocie w TVN chociażby) poczęstowała słuchaczy całym zestawem fałszów. Fałsze mogą wynikać również z sytuacji gdy  artysta słabo się słyszy na scenie i gdy akustyk w tym czasie myśli o niebieskich migdałach. Ale gdy ktoś fałszuje na każdym koncercie, to nie możne winy zwalać na nagłośnienie.W Polsce niestety mamy mało artystów, którzy na żywo śpiewają czysto i którym tylko sporadycznie przydarzają się  fałsze. Flinta, Dąbrowska, Brodka, Doda, Kowalska, Stachursky należą do tych bardzo często fałszujących. Krawczyk, Piasek, Górniak, Szcześniak, Kukulska to Ci śpiewający bardzo czysto. Na świecie w zasadzie ktoś kto często fałszuje nie ma szans. U nas to niestety uchodzi a gdyby wdrożyć standardy światowe to takie Dąbrowskie i Brodki miałyby zakaz występowania na żywo a i zapewne również zakaz nagrywania płyt. I jeszcze jedno. czym innym jest fałsz o pół tonu czy ćwierć tonu a czym innym o sekundę wielką, lub tercję, !!! na ten temat najwięcej wie Mandaryna:) 