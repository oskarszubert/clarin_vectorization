Wczoraj w Wiadomościach w TVP został wyemitowany mrożący krew w żyłach materiał. Otóż chodziło o  chęć robienia programu w sejmie przez Janusza Rewińskiego. Na takie coś nie została wydana zgoda i nie wpuszczono ekipy z kamerami na teren sejmu. Oburzenie dziennikarzy i producentów było ponoć wielkie.  Swoją decyzję kancelaria sejmu tłumaczyła tak "Kancelaria Sejmu stoi na stanowisku, że sposób realizacji programu i prezentowane w nim treści naruszają powagę Sejmu..." Sama argumentacja wydaje się mało przekonująca, bo przecież  powagę sejmu narusza wiele sytuacji, które od lat wpisują się w jego charakterystykę i są tolerowane, jak na przykład wygłupy Palikota, czy akcje Leppera, albo żenujące przemówienia zdrowo trzepniętej Neli Rokity. Uważam  jednak, że to słuszna decyzja i nie powinno być zgody na takie rzeczy. Sejm powinien być miejscem pracy polityków a coraz częściej zamienia się w arenę udzielania wywiadów, lansu i słodkich minek przed kamerami. Wielu polityków pojawia się w sejmie tylko po to by  kontrowersyjnie coś skomentować  i znaleźć się w mediach. Czy niektórym nie przestawiło się w głowie? Z jakiej okazji politycy nagrywają w czasie pracy sejmowej swoje wypowiedzi dla programów rozrywkowych i występują przed kamerami zamiast pracować? Szkoda tylko, że zakazanie wejścia ekipie Rewińskiego było wyjątkiem. Powinien być odgórny, dotyczący wszystkich bez wyjątku  zakaz udzielania wywiadów  w trakcie pracy sejmu. Po pracy proszę bardzo. 