Od dłuższego czasu zauważyć można znaczą tabloidyzację wszelkich dzienników i mediów w ogóle. Każde wiadomości mają przewidziany czas na tematy społeczne, dołujące, wzruszające, bądź skandalizujące.  Kilka lat temu było nie do pomyślenia, aby w głównym wydaniu wiadomości bądź faktach wspominać o celebrytach, bądź zdarzeniach mało poważnych.Jak widać wszystko zmierza ku zyskaniu szerszego grona widzów i poszerzeniu targetu o osoby mniej wymagające i mniej rozwinięte intelektualnie.  Programy publicystyczne, kulturalne bądź polityczne nie są już skierowane do widza myślącego. Wszystko opiera się na słupkach oglądalności.  Może to jednak w dłuższej perspektywie okazać się dla nas zgubne. Jestem pewna, że media zdadzą sobie sprawę, że banalizacja tematów i zagadnień  jest szkodliwa, a część bardziej wymagającej widowni odwróci się na zawsze od tego co serwują nam obecnie wiodące stacje telewizyjne. Nie mówię, że przaśna rozrywka polegająca na obejrzeniu serialu jest zła. Wręcz przeciwnie... wszystko jest dla ludzi, jednak to co dotychczas trzymało poziom zaczyna diametralnie sięgać dna, a potem będzie już tylko pokazywanie w dziennikach na żywo umierających ludzi. Gonienie za widzem nie jest receptą dla mediów.  Trzeba znaleźć złoty środek, który na razie nie został odnaleziony. To co serwują nam w Faktach jest zbyt niskich lotów, by zdrowy na umyśle człowiek mógł dotrwać do końca programu, natomiast TVP1 zdaje się za bardzo naśladować konkurencję. Ostatni tydzień przyniósł newsy, które wstrząsnęły nawet mną.... Fotograf zamiast pomóc człowiekowi na torach, robi mu w tym czasie zdjęcie, które nota bene zostaje rzucone na pierwszą stronę poczytnej gazety.  Człowiek ginie, a fotograf biegnie do redakcji z sensacją. To zwykła padlina, nie człowiek! 13-miesięczny Bolek umiera na białaczkę, której 6 lekarzy nie było w stanie zdiagnozować. Niby jak mieli pomóc dziecku, skoro nie zrobili podstawowego badania krwi?  Pewnie nadal będą pracować i nadal będą czuć się bezkarni jak całe środowisko medyczne. A patałachów i amatorów należy nie tylko zwolnić w takiej sytuacji, ale i zamknąć do więzienia, bo to co powiedział ojciec dziecka nie było przesadzone. Morderstwem jest brak udzielenia pomocy umierającemu dziecku, a nasyłanie policji na ojca który z całych sił walczy o swojego syna można nazywać bezdusznością, chamstwem i brakiem empatii. Lekarz powinien leczyć w każdej sytuacji i zrobić wszystko co w jego mocy. Australijscy dziennikarze poszukujący sensacyjki zrobili świetny numer, dzwoniąc do pielęgniarki księżnej Kate i podając się za królową Elżbietę. Nie pomyśleli o ewentualnych skutkach jakie ta zabawa może przynieść. I stało się najgorsze... samobójstwo pielęgniarki  jest szokiem dla całego świata. A Julia - córka medalisty z Londynu  Bartłomieja Bonka do dziś nie odzyskała przytomności. Cóż... ordynator zamiast zdecydować się na cesarskie cięcie kazał matce rodzić siłami natury. Efekt? Niedotlenienie mózgu .Lekarze zostali odwołani ze stanowisk. Mam nadzieję, że Bartłomiej Bonk nie zostawi tej sprawy i starczy mu sił, by złożyć do prokuratury zawiadomienie o popełnieniu przestępstwa. Zdrowia dziecka nikt już nie zwróci, ale może kary wyciągane  w stosunku do lekarzy spowodują, że konowały zamiast brać łapówki zaczną myśleć . Inaczej  jak tak dalej pójdzie to ludzie będą w szpitalach umierać zamiast wychodzić zdrowi. I tu zgadzam się z opozycją iż pan minister Arłukowicz zamiast szczerzyć ząbki do kamer powinien złożyć rezygnację z pełnienia funkcji.  Prywatyzacja służby zdrowia jest jedynym wyjściem z tego ciemnego tunelu, a tym całym bałaganem powinie zarządzać ktoś z jajami. Niestety na próżno szukać  w polskiej polityce fachowców i niekarierowiczów. Doszło do tego, że jeśli Jurek Owsiak nie zbierze pieniędzy na respiratory dla niemowląt, a Pani Ewa Błaszczyk sama nie weźmie w swoje ręce sprawy budowy kliniki Budzik, to nic w Polsce nie będzie działało na miarę oczekiwań Polaków.  Co za świat ... 