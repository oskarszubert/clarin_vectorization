Natasza Urbańska stworzyła własną kolekcję ubrań i całkiem niedawno odbył się pokaz. Polała się pod jej adresem fala krytyki i szczerze powiedziawszy uważam, że zdecydowanie jest ona przesadzona i niesprawiedliwa.  Fakt, że postanowiła zrealizować swoje pomysły i zrobić w życiu kolejny krok powinien być odebrany pozytywnie. Ambicja i chęć rozwoju nie są w Polsce doceniane. Tutaj napięcie i napuszenie przekracza jakiekolwiek granice. Nie mieści się w głowach „ krytykujących  z branży modowej", że dziewczyna może zrobić co chce i to co wykreowała jest jej indywidualną sprawą. Widziałam znacznie bardziej żałosne stroje naszych „ wielkich" i „ uznanych" projektantów, których jednak nikt nie odważy się „ zjechać" z różnych powodów o których nie będę się rozpisywać. Ci co siedzą w tej branży doskonale wiedzą co i jak i dlaczego.Nie uważam Nataszy za wyjątkową postać polskiego show biznesu, ale grubą przesadą jest tak wielka krytyka jej pokazu. A już zdziwienie niektórych dziennikarzy, że wyceniła swoje stroje aż na 1500zł, powaliło mnie całkowicie z nóg. Każdy wycenia na ile uważa, a sztuka ma to do siebie, że nie można jej tak zwyczajnie wycenić według tabelki. Uważam, że powinna za jedną kreację krzyknąć 20.000 zł, wtedy Ci najbardziej próżni zainteresowaliby się i chętniej zakupili. Przecież nie od dziś wiadomo, że niektórzy nie mają na co forsy wydawać , więc kupując coś z metką, lub za kosmiczną cenę, czują się lepsi i bardziej wyjątkowi. A z jakością często nie ma to nic wspólnego, nie mówiąc o guście. 