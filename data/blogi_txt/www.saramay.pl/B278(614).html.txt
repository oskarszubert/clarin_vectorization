Nie chodzi o to by ratować dzieci przed edukacją i rozwojem. Chodzi o to by ratować dziecko przed szkołą i obecnym systemem nauczania, który z kreatywnością i  zgłębianiem wiedzy nie ma wiele wspólnego. Szkoła otumania, produkuje masowych idiotów i bezmyślne tabuny klepiących na pamięć regułki  kujonów. Źle wykształceni nauczyciele, którzy wybierają ten zawód z przypadku, bo zwyczajnie nigdzie indziej nie zostali przyjęci na studia. Nauczycielami w podstawówkach zostają zwykle ludzie, którym nie udało się  zostać naukowcem, matematykiem, pisarzem, muzykiem, czy sportowcem. Czyli jednym słowem odpadki i nieudacznicy. Zakompleksione panie nauczycielki ogarnięte manią wielkości z powodu możliwości postawienia jedynki lub wypisania w dzienniczku skargi na ucznia, który szalał po korytarzu z kolegą zamiast siedzieć jak mysz pod miotłą, mają pozornie władzę. Dziecko więcej nauczy się oglądając National Geographic niż słuchając wykładu w szkole nauczyciela z geografii, który zaliczył  jedyny zagraniczny wypad w życiu podczas podróży poślubnej do Egiptu...Dziecko powinno jak najdłużej pozostawać w domu pod opieką rodziców, lub jeśli kogoś stać fachowej guwernantki(jak dawniej bywało). Powinno móc jak najdłużej indywidualnie się rozwijać i mieć pasje. Szkoła zabija naturalną cechę każdego dziecka jaką jest ciekawość świata. Im dłużej dziecko tkwi w systemie, tym bardziej zatraca skłonność do jego poznawania . Dopasowywania dziecka do standardów, brak wspierania tego w czym przejawia uzdolnienia i wrzucanie wszystkich do jednego worka to zagrożenia przed jakimi najdłużej powinno się izolować dzieci. Destrukcja intelektu murowana... jeśli poważnie traktuje się szkołę i nauczycieli.Wkładanie wszystkich uczniów do jednego worka jest destrukcyjne, wypacza się psychikę i zniekształca się prawidłowe widzenie samego siebie. Porównywanie dzieci i wtłaczanie ich w wyścig szczurów nie jest ani mądre, ani potrzebne.Im szybciej zapędzimy dziecko w ten kierat , im szybciej założymy mu na grzbiet lejce, tym szybciej dziecko stanie się bezmyślnym typem nie radzącym sobie z życiem.Nota bene – priorytetem powinno być stworzenie ludzkich standardów jeśli chodzi o wyposażenie sal. Niewygodne ławki, niewyprofilowane odpowiednio, źle wpływające na kręgosłup krzesła, sterty niepotrzebnych książek wciskanych uczniom pod wpływem umów z wydawnictwami .... I jeszcze prace domowe czyli coś co kompletnie mija się z celem – to szkoła przez kilka godzin dziennie ma być miejscem, gdzie dziecko teoretycznie powinno skutecznie zdobyć wiedzę i poświęcać czas na naukę. Po szkole powinna być rozrywka, zgłębianie swoich zainteresowań i sport. Dzieci zamiast wracać do domu i kolejne godziny przesiadywać przy biurku powinny odświeżać umysły, być na świeżym powietrzu i cieszyć się życiem. A mamy kompletne odwrócenie ról.  W szkole dzieciaki siedzą jak na skazaniu, nic nie rozumieją, boją się odezwać, wyjść na idiotów, nauczyciele odwalają chałturę, potem zaś w domu rodzice próbują nauczyć dzieciaków tego za co nauczyciele dostają pieniądze. Do tego dochodzą lekcje prywatne i tak w kółko... Recepta? Do szkoły powinno się mieć dystans. Do systemu ocen, który jest największym złem powinno się mieć jeszcze większy dystans, a największy dystans powinno się mieć do życia. Taka społeczna sraczka i padaczka na szkołę dla dzieci jest wręcz antyrozwojowa. Więzi między dzieckiem i rodzicami są coraz mniejsze, bo rodzice witający dzieci notorycznie pytaniem jak w szkole, tracą autorytet. Co to za rodzic, który ma tylko czas na gadanie o szkole, ocenach i klasówkach, a nie interesuje się tym co dzieco czuje, czego pragnie i jakie ma problemy pozaszkolne. Kontakty rodzic-dziecko są powierzchowne i ograniczone do tego, by dziecko przynosiło określone papierki i pozytywnie przechodziło przez kolejne etapy systemowej drabinki.  A przecież przyniesienie piątki nie jest równoznaczne z posiadaniem wiedzy. Jestem za zgłębianiem wiedzy, za edukacją, ale nie za systemem szkolnym. Mnożenie nic nie wiedzących magistrów jest szkodliwe. Jestem przeciwna referendum w sprawie posyłania 6 latków do szkół! Dlaczego? A to dlatego, że nie wierzę w mądrość rodziców. Większości będzie pasowało wypuszczenie malucha do szkoły wcześniej, ponieważ ułatwi to im samym funkcjonowanie  w pracy i zmniejszy koszty wynajęcia niani, opłat za przedszkole itp. Im dziecko szybciej zostanie posłane do szkoły, tym szybciej rodzice będą mieli je z głowy. Przykre, ale prawdziwe.   „Jeśli mój syn ma zostać wybitnym wynalazcą to najwyżej będzie robił swoje wynalazki o rok później."  napisała jedna z forumowiczek. Sama prawda. P.S Byłam bardzo dobrą uczennicą, co roku miałam świadectwo z czerwonym paskiem zarówno w szkole normalnej jak i muzycznej. W 7- ej klasie byłam strasznie zła, bo zamiast średniej 5,6 ostatecznie skończyło się na 5,5.  Chodziłam do szkoły grzecznie i pokornie, po lekcjach do nocy uczyłam się do klasówek lub ćwiczyłam na fortepianie, uprawiałam sport. Jednak z perspektywy czasu widzę, że ani piątki ani szóstki, ani poważne traktowanie szkoły nie powinno być aż takim kieratem. Dzieciństwo i dojrzewanie to nie tylko szkoła. To jest  zbyt  duży wysiłek by zaimponować rodzicom i otoczeniu. A dyplomu magistra nawet nie odebrałam, nadal leży w dziekanacie. Taki z tego morał. 