Janusz Palikot postanowił wziąć sprawy w swoje ręce i zorganizował wczoraj Kongres RPP Nowoczesna Polska. Czy człowiek ten wnosi do polskiego życia publicznego jedynie „sztuczne penisy, świńskie ryje i marnej jakości wódkę" czy też ma jakąś interesującą wizję Polski i poglądy?Nie wszystkie jego postulaty popieram i co oczywiste nie ze wszystkim co mówi Palikot się zgadzam (ataki na Lecha Kaczyńskiego były żenujące), ale wiele z jego myśli jest mi bliskich takich jak  rozdział państwa od kościoła, bezpłatna antykoncepcja, koniec z subwencjonowaniem kościoła, refundowanie in vitro, rejestracją związków partnerskich homo i heteroseksualnych, ograniczenie  albo zlikwidowanie subwencjonowania partii politycznych, powrót religii do sfery sacrum, powszechny dostęp do internetu za darmo, ograniczenie liczby posłów i zniesienie immunitetów. Dosyć racjonalne postulaty, choć trochę dla naiwnych. Wiadomo jednak, że żadna rządząca partia nie odważyłaby się wprowadzić ich w życie, ponieważ  dla większości wyborców w Polsce, gdzie rządzi zaściankowość i radio Maryja,  są one nie do zaakceptowania. Żeby program Palikota miał sensowniejszy wymiar proponowałabym położyć nacisk na walkę z korupcją w każdej dziedzinie, począwszy od korupcji w urzędach, skończywszy na mediach. Zdaję sobie jednak sprawę, że w dużej mierze są to tylko mrzonki.Można dyskutować  o Palikocie, jego sposobie bycia i wyrażania opinii, ale po co? Jednym pasuje to ostre, bezkompromisowe, niezależne i  bezczelne „polityczne indywiduum" a inni wolą kluchy, pokorę, szkolną grzeczność i  poprawność. Polsce potrzebny jest wstrząs. Czy ten wstrząc zapewni Palikot? Nie wiadomo. Jedno jest pewne- wokół Palikota zjednoczą się ludzie nowocześnie myślący, inteligentni, wolni  i pragnący zdrowych zasad w każdej sferze naszego życia. Możliwe, że jest to tylko bajka, ale czy nie fajnie jest czasem uwierzyć i walczyć o ideały, które w wielu nowoczesnych krajach mają rację bytu? 