To co dzieje się obecnie w Polsce naprawdę przeraża. Tylu ludzi zostało bez dachu nad głową, tyle zalanych miasteczek i wsi. Naprawdę współczuję wszystkim poszkodowanym powodzianom, bo walka z takim żywiołem jest wyjątkowo ciężka. Niektórzy zalani zostali po raz drugi w czasie kilku tygodni. Nie zdążyli się jeszcze pozbierać  a tu kolejne podtopienia.Okazuje się że nawet stolica nie może się czuć bezpiecznie, bo we wtorek ma nadejść kolejna fala kulminacyjna na Wiśle, niewiele mniejsza od tej majowej. Współczucie współczuciem, tragedia tragedią, ale nasuwa się podstawowe pytanie....  Kto jest taki głupi że buduje osiedla, domy, szkoły i szpitale na terenie zalewowym? Dlaczego do dziś nie ma wybudowanych wałów przeciwpowodziowych na terenach najbardziej zagrożonych? Z jakiej okazji politycy jeżdżą na miejsca tragedii, udzielają wywiadów i uprawiają tani lans zamiast w końcu zrobić porządek i podjąć sensowne decyzje, które uchronią nas w przyszłości od tak wielkiej powodzi. Politycy nie są od chodzenia w gumiakach po wodzie tylko od myślenia i uchwalania ważnych ustaw.Okazuje się, że nic nie nauczyła nas powódź z 1997 roku. Nie uczymy się na błędach. W pewien sposób sami sobie jesteśmy winni. Niestety. 