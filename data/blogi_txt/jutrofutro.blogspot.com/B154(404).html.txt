Najpierw Wam powiem, że jesteście bezbłędni i śmiejemy się wraz z Pitem nad Waszymi sklerotycznymi opowiastkami z komentarzy.  W poniedziałek wybiorę tę, która mnie urzekła (urzekła mnie Twoja historia). Takoż w poniedziałek kończy się ankieta, z tego co pamiętam, więc jeśli ktoś jeszcze miałby wolne dwie minuty, zapraszam.  Zastanawiałam się trochę, czy się tutaj chwalić, bo jest tam moje nazwisko i w ogóle jakoś tak... Uznałam jednak, że skoro jutro(futro) napiszę ten bestseller, to i tak dowiecie się w końcu jak się nazywam. Wysokie obcasy wyróżniły mój tekst. Tekst znany moim czytelnikom. Szkoda że dowiedziałam się o tym dopiero w dniu publikacji i to z ich strony internetowej i że nie podali adresu bloga (choć w zasadzie to chyba lepiej, patrząc na to co dzieje się czasem na popularniejszych blogach), ale jest tutaj. Można czytać, lajkować, pisać do naczelnej, że powinnam mieć stały felieton (hehehe), dzielić się.  A teraz tekst właściwy.  Przyznam Wam się do czegoś, co mam chyba od urodzenia, a co uświadomiłam sobie w wieku lat ośmiu. Wywieram wpływ na ludzi. Robię to intuicyjnie, automatycznie, niejako przy okazji. Odkąd jestem dorosła i w pełni świadoma, staram się tego wystrzegać i nie używam do swoich celów, ale i tak się czasem ktoś czymś zarazi. Fajnie, bo od iluś tam lat, jeśli wywieram wpływ, to z reguły chodzi o zarażanie jakimiś pomysłami, ideami, które mnie kręcą. I cieszę się, że choć wiem, co mogłabym zrobić, by coś zyskać, umiem stać z boku. Mam wrażenie, że po prostu dojrzałam. Że to, że życie dało mi w kość, wyszło mi na dobre. Bardzo cenię wolność jednostki. Chciałabym, żeby każdy mógł żyć w swoim tempie, w zgodzie ze sobą i swoimi przekonaniami. Samodzielnie podejmować decyzje, póki nie krzywdzi tych, którzy mogą odczuwać ból. Może dlatego tak bardzo nie rozumiem dążenia niektórych ludzi do narzucania innym swoich poglądów. Tego wszechobecnego "moja jest tylko racja i to święta racja" (mówiłam już, że kocham "Dzień świra"?).  Co się stało, gdy miałam lat osiem? Najpierw Was muszę wprowadzić w sytuację. Zawsze byłam bliżej z jedną z moich babć. Do niej jeździłam co lato na całe wakacje i jej dom sprawił, że nadal, w wieku lat trzydziestu trzech, marzę o wiejskim domu z czerwonej cegły. Babci nigdy się nie przelewało. Ma wiele wnuków i prawnuków (wtedy tylko wnuków). Nigdy nie jeździłam do niej z myślą o pieniądzach, czy prezentach, które mogę dostać. Liczyła się sama babcia i całe jej otoczenie. Z drugą z babć widywałam się jakieś dwa razy do roku i nigdy nie byłyśmy sobie specjalnie bliskie. Kochałam ją, bo to babcia, ale tak naprawdę nigdy się nie znałyśmy. Starała się nadrabiać prezentami i kieszonkowym, ale jak wiadomo, nie tak buduje się bliskość. (Dlatego też nie trafiają do mnie argumenty ludzi, którzy pracują po kilkanaście godzin dziennie, upychając dzieci po rodzinie i opiekunkach, tylko po to, by żyć na jak najwyższym poziomie i mówią, że robią to dla dzieci. By dzieci miały to, co najlepsze. Ok, będą miały najlepsze szkoły i najlepsze sprzęty, ale nie to buduje bliskość i rodzinę. Rozumiem, gdy to kwestia przeżycia, ale już nie bardzo, gdy to kwestia prestiżu. Może im trzeba tego do szczęścia, nie oceniam, choć nie do końca rozumiem. Dla mnie najcenniejszy jest czas. Nie kupię go za najwyższą pensję świata.) Kiedyś więc przyjechała do nas ta druga babcia. Pod koniec wizyty, jak zwykle, sięgnęła do portfela. I co wtedy powiedziałam? "Nie, babciu. Nie musisz mi dawać pieniędzy. Niedawno była druga babcia  i mi dała." -co było kompletną ściemą, bo po pierwsze, pieniądze chciałam dostać, po drugie, tamta babcia mi żadnych pieniędzy nie dała i to my jeździliśmy do niej, bo ona doglądała gospodarstwa. W babci obudził się duch rywalizacji -no bo jak to, ta druga, biedniejsza, daje dziecku pieniądze. "a ile ci dała?" - zapytała. Wtedy ja wymieniłam jakąś sporą sumę i... dostałam od babci dwa razy tyle. Cel osiągnięty, ja niewinna, bo przecież nie chciałam pieniędzy, babcia zadowolona, bo stawkę przebiła. Boszzz byłam dość koszmarnym dzieckiem.  Wieczne "gumowe ucho". gdy tylko przychodzili goście, snułam się powoli do kuchni w tę i z powrotem, żeby tylko wyłapać jak najwięcej plotek. Interesował mnie świat dorosłych, ich uczucia, mechanizmy tym rządzące. Tak, chyba tak się moje zainteresowanie psychologią zaczęło.  Jednak, kiedy dorosłam, sięgałam po lektury takie jak Cialdini nie po to, by się uczyć manipulacji, ale by się jej wystrzegać. Interesował mnie marketing, reklama, ale z tej drugiej strony. Bardzo chciałam nie dać się złapać. I o tym miała być ta notka, ale ponieważ minęła czwarta nad ranem, a ja poszłam w dygresje, to może umówmy się tak: ja ten temat rozwinę w następnej, a Wy pod tą, dla równowagi, napiszecie jakimi Wy byliście koszmarnymi dziećmi. Może być? :)     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 