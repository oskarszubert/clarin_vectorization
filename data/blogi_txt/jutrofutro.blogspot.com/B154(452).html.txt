... najgorzej jest iść na imprezę z nastawieniem, że to będzie super zabawa. Wiadomo przecież, że najlepiej się człowiek bawi, gdy idzie bez przekonania. Niestety, nastawiłam się, że teksty satyryczne mają bawić. Myślę, że ta książka po prostu się zestarzała. Jest jak niedzisiejszy wujek, który zaraz po opowiedzeniu dowcipu, dokładnie tłumaczy co było w nim zabawnego.  Przez całe lata wiedziałam, że Samozwaniec była satyryczką, ale tak naprawdę znałam i lubiłam tylko jej "Marię i Magdalenę" (pasjami i prawie na pamięć pod koniec podstawówki) i "Zalotnicę Niebieską" (już w liceum na etapie fascynacji Pawlikowską-Jasnorzewską) i trzeba było na tym poprzestać. Ale nie, musiałam zacząć badać życiorysy i powoli tracić sympatię do obu sióstr. A potem jeszcze musiałam wziąć się za teksty satyryczne.  Książka jest przepięknie wydana. Dostałam ją w prezencie urodzinowym i bardzo się ucieszyłam. Po przeczytaniu nadal się cieszę, bo to jednak kawałek historii literatury i bogate źródło obserwacji na temat ówczesnych relacji społecznych, typów charakterologicznych i chyba tylko tak należy te teksty współcześnie czytać. Także jako zapis czegoś, co kiedyś bawiło tłuszczę, bo przecież autorka zjeździła Polskę wzdłuż i wszerz ze swoimi monologami satyrycznymi i były one dla niej źródłem utrzymania na całkiem przyzwoitym poziomie.  Nie wiem jednak, czy gdybym żyła w latach pięćdziesiątych, powiedzmy, uważałabym te utwory za coś tak trafnego, że warto kłaść się ze śmiechu. Na obwolucie jest napisane: Hołduje głoszonej przez siebie zasadzie, że "tylko prawda jest śmieszna".  Wiem, że satyra ma przerysowywać niektóre cechy i generalnie nie ma dla niej rzeczy świętych i godzę się na to, ba, niejednokrotnie śmieję w głos z tekstów "niezbyt poprawnych", ale diabelnie prawdziwych. Tyle że przy lekturze Samozwaniec odnoszę wrażenie, że autorka spotyka na swojej drodze same kretynki, najpierw polujące na mężczyznę, potem na nim uwieszone, marudne, nieustająco pragnące się odmładzać... Panom jakoś mało się w tych tekstach "dostaje". Kiedy się pokopie w pozostawionych wspomnieniach, można uznać, że autorka śmieje się z samej siebie i bliskich sobie kobiet. Bez tego założenia można by uznać, że Samozwaniec nie tylko kobiet nie lubi, ale też pisze z pozycji wyższości, a tego typu twórczość satyryczną czyta się mało przyjemnie.  Czyli podsumowując: Przybywam w pokoju. Nie mam złych zamiarów, a wy wszyscy zginiecie. Znaczy, przepraszam, podsumowując: żeby cieszyć się tą lekturą trzeba założyć, że to dokument swego czasu oraz że autorka ma dużo dystansu do siebie, w związku z czym właśnie siebie i kobiety sobie bliskie i podobne uczyniła głównymi celami złośliwości. Nie należy się też spodziewać nieoczywistego humoru, wszystko zostanie nam z wdziękiem wyłożone łopatą i wyjaśnione do końca. Ja jednak nie tracę nadziei, mam jeszcze do przeczytania "Na ustach grzechu", podobno najlepsze dzieło satyryczne autorki.  Magdalena Samozwaniec Piękna pani i brzydki pan.  WAB   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 