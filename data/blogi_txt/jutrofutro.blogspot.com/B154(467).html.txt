Mam nieustające wyrzuty sumienia. Ciągle, po prostu ciągle, wydaje mi się, że jestem wyrodną matką, bo powinnam to, powinnam tamto, a najlepiej jeszcze śmo. Kiedy pracowałam i nie było mnie w domu po 12h, dzieci były młodsze i pierwszym słowem małej, zaraz po "miau" było "tata", bo matkę widywała rzadko, miałam wyrzuty sumienia. Nie dlatego, że dzieciom było źle, tylko dlatego, że jako matka powinnam. Dawno temu, gdy jeszcze nie wiedziałam że jestem w pierwszej ciąży, dyskutowałam gorąco ze znajomym, że ja się nigdy nie zdecyduję na dzieci, bo nie ma we mnie gotowości na rezygnację z siebie. Że wolność, niezależność, że nie chcę tego utracić. Dwa tygodnie później zrobiłam test i moja wolność pod rękę z niezależnością poszły się w krzaki ... I nie wiem, po prostu nie wiem jak to możliwe, ale teraz po dziesięciu latach bycia matką, nadal nie umiem się pogodzić z utratą wolności. Z tym, że już zawsze muszę być odpowiedzialna. Za kogoś. Dla kogoś. Chwilowo siedzę w domu i znów mam wyrzuty sumienia, że jestem nie dość... odpowiednia. Zamiast leżeć z książką, albo latać po mieście z aparatem, zamiast studiować, muszę chodzić na nudne wyprawy w kierunku socjalizowania Młodej. Muszę znosić inne matki wokół, które w 90% mnie drażnią samą obecnością.  I teraz zamiast wypić kawę i przeczytać gazetę, ubiorę się i pójdę na plac zabaw. Bo trzeba wyjść na dwór, bo ładna pogoda, bo kontakt z dziećmi. Bardzo kocham moje dzieci, ale to pieprzone poczucie obowiązku mnie dobija.  Same powinności. Powinnam więcej ćwiczyć, powinnam schudnąć, powinnam rzucić palenie, powinnam powinnam powinnam. Czasem pieprznęłabym to wszystko i pojechała w jakieś miłe miejsce przypomnieć sobie jak to jest być sobą. Wolnym człowiekiem, który niczego nie musi.  (a teraz wolny człowiek ubierze się i pójdzie na plac zabaw, a jakże! a ta notka też bardzo bardzo moja jest. wyjęta mi z ust.)    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 