Od lat, żeby nie zwariować, muszę pielęgnować w sobie postawę tego dziecka, które dostaje piękne pudełko z kokardą, a w środku gówno; jestem więc mistrzem w wołaniu z zachwytem "konik tu był!", nawet jeśli wewnętrznie chce mi się wyć. Mam wyrzuty sumienia i jestem wściekła na siebie, za to, że w życiu wiecznie kierowałam się porywami serca. A bo kogoś kocham, to zapomnę o własnych planach, a to zamiast zacisnąć zęby, bo liczy się głównie kasa, nie umiałam pracować na dłuższą metę z szefem debilem, a to zmartwiona losem zwierza, chciałam mu dać trochę ciepła i pełną michę, nie myśląc o tym, że bez samochodu i kasy na hotel dla zwierząt będę potem w czarnej dupie. Gdybym miała inne podejście, szła jak taran, może byłoby mnie stać na zapewnienie dzieciom fajnych wakacji z atrakcjami, obawiam się jednak, że ta nieumiejętność wyciągania kasy z tego, co się robi, to jakaś cecha wrodzona. Moje potrzeby spycham skutecznie, tak skutecznie, że czasem już nie umiem ich nazwać. Trudno, zepchnę i tym razem. Dziewczyna, która miała zajmować się psami, napisała mi że jest chora i nie wie czy za tydzień będzie w stanie się stawić i czy nie moglibyśmy przełożyć wyjazdu. Nie możemy. Najpierw powiedziała, że popyta znajomych, czy któryś by jej nie zastąpił, ale nikt się ostatecznie nie zgodził, bo stawka za niska. No cóż, na więcej mnie nie stać. Wiem, że skoro młodzi mogą zarobić więcej, idą tam, gdzie zarobią, ale myślę sobie, że taką stawkę dzienną miałam zapierdzielając ponad siły w markecie... tu jest głównie kwestia bycia na miejscu, więc rozumiem, że płaci się za czas i za wprawę w opiece. Trudno. Nie stać mnie. Nim dostałam kolejną wiadomość, że może to nie jest aż tak straszna choroba i że może jednak będzie można, podjęliśmy decyzję o rezygnacji. Niech się dziewczyna spokojnie wyleczy, a potem znajdzie coś za mniej charytatywną stawkę. To jest sposób zarabiania na życie, a nie sentymenty, więc głupio bym się czuła nalegając. To tylko kolejny rok bez urlopu, naprawdę przeżyję. Oczywiście, że przeryczałam pół nocy z żalu, ale tę kasę wydamy na komody do dzieci i kupimy łóżko dla Toli w końcu. Pit właśnie pojechał po komody, bo takie fajne z surowego drewna są w promocji akurat. Chcę by dzieciaki miały atrakcyjniejszy pokój, nie siedziały ciągle u nas. Potem przychodzą do Młodego kumple i też siedzą u nas, a ja nie mam się gdzie podziać. Za mały metraż, ale można im jakoś umilić ich pokój, dodać przestrzeni i uatrakcyjnić. Poza tym zaraz trzeba będzie im pokupować buty, podręczniki i resztę. Ważniejsze to niż moje pływanie w jeziorze. Nawet jeśli od ponad dekady nie miałam prawdziwych wakacji. Muszę tylko znów samą siebie przekonać, że to fajne, że konik tu był.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 