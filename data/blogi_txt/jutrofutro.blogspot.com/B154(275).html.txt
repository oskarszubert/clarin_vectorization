Onet wysłał mi zaproszenie do zgłoszenia bloga do konkursu. Jak sądzę, wszyscy którzy kiedyś startowali, dostali. Zwykle śledziłam konkurs na bloga roku, teraz się jakoś zagapiłam. Śledziłam, bo czasem udawało się wśród startujących w eliminacjach odnaleźć jakąś perełkę, na którą wcześniej nie trafiłam. Tak dotarłam do bloga chustki, na przykład. I tak poznałam preclową stronę.  Ale mam problem z tym konkursem.  Nie mogę sobie przypomnieć jak to było w pierwszej edycji, ale coś mi kołacze po glowie, że rola jurorów była większa i nie głosowało się przez smsy. Ze "starych" blogowiczów ktoś pamięta? W tej chwili przydałoby się, by ktoś wszystkie startujące blogi przejrzał wstępnie i dał im odznakę, jak kiedyś czerski "tego bloga da się czytać". Dopiero wśród tak odznaczonych powinno się wybierać dalej.  Przeglądam startujące blogi i widzę w kategorii "ja i moje życie" kwiatki w stylu: "blog o mojej walce z trądzikiem" albo "ja i moja stulejka". W zeszłym roku startowała dziewczyna, która miała jedną (!) notkę, a w niej: "dopiero zaczynam prowadzić tego bloga, ale obiecuję, ze gdy dostanę nagrodę dla bloga roku, to się postaram".    Druga sprawa to design. Ja wiem, że każdy ma inne wyczucie estetyki, ale migające granatowo-zielone tła z brokatem i mnóstwem innych "interesujących" dodatków (i to na blogach dorosłych ludzi!) naprawdę nie ułatwiają lektury. Co więcej, mam wrażenie, że, choć w regulaminie stoi jak byk, że oceniana będzie zarówno treść jak i wygląd bloga, dotąd nie przeszkadzało to za bardzo jurorom w przyznawaniu nagród. Znalazłby się co najmniej jeden nagrodzony blog o fatalnym wyglądzie.  Inna sprawa, że system blog.onet.pl jest sam w sobie mało czytelny, choć rozumiem sentyment tych, co tam zaczynali lub piszą od lat.    Zastanawia mnie też jak siebie opisują blogerzy. Sto lat temu, gdy pisałam o naszej-klasie i wiadomościach, jakie tam dostawałam (założyłam konto na samym początku i szybko skasowałam), perdo napisała mi, że to nie jest dziwne, że ktoś umie siebie określić jednym słowem. Że to może oznaczać, że się odnalazł w życiu. I może rzeczywiście tak być. Z tym że ja nadal podejrzliwie patrzę na osoby, które postrzegają siebie tylko przez jedną rolę życiową. Nie mogłabym napisać tylko: kobieta. Albo matka, czy żona, czy ktokolwiek inny. Mogłabym napisać najwyżej: "człowiek", to jedyne w czym by się mnogość moich życiowych ról mogła pomieścić.    I naprawdę jestem po ludzku zdziwiona, że inni umieją. Blog geja. Blog matki. Blog schizofrenika. Blog chorego na cośtam.    Rozumiem motywację niektórych startujących. Wyobrażam sobie, że chcą zostać zauważeni. Bo na przykład zawsze chcieli pisać. Wydać książkę, nagłośnić sprawę, o którą walczą. Popularność jest im potrzebna do realizacji planów. Część pewnie liczy na popularność dla samej popularności. Albo chcą zwiększyć ilość odwiedzających - na przykład by zwrócić uwagę na to, że chorują i potrzebna im pomoc. Zrobimy wszystko, by wyzdrowieć lub by zyskać pomoc dla naszych dzieci. To naprawdę zrozumiałe, ale to konkurs na blog roku, na bogów!    Jeśli blog ma przyjemny wygląd, zawiera interesujące treści i jego autor umie pisać, mógłby pisać o czymkolwiek i zostać doceniony. Wtedy nie ważne czy pisze o chorobie, czy psach, a może swoim widzeniu rzeczywistości. Ale tylko wtedy.    O ile jestem w stanie zrozumieć, że ludzie ślą smsy kierując się litością (choć sama glosowałam w zeszłym roku na chustkę wcale nie z litości, tylko dlatego że kobieta ma jaja, dobrze pisze i ten blog cholernie mi się podobał, a teraz czekam na przelew, by wpłacić na jej konto fundacyjne) - choć może lepiej by było, by wpłacali jakąś kwotę na konto fundacji, do której przynależy bohater bloga, zamiast robić z konkursu w jakiejś mierze "dla twórców" nie wiadomo co - o tyle obawiam się, że jurorzy też nie byli wolni od takich naleciałości. Cholernie trudno być obiektywnym widząc ludzkie nieszczęście, ale trzeba pamiętać, do czego nas powołano, prawda?  Poza chustką i preclową stroną (czy matką anioła) pewnie istnieją inne fajnie pisane, interesujące blogi, których bohaterowie mieli pecha zachorować, ale ile procentowo w tych startujących? Pewnie jak wśród pozostałych. Mówię Wam, krzywa Gaussa się kłania.    I dalej idzie tak: z kilku setek zgłoszonych w danej kategorii blogów do dziesiątki ocenianej przez jurora wejdą ci, którzy mają wystarczającą ilość znajomych z telefonami, wystarczającą ilość czynnych komentatorów, którzy lubią się bawić w konkursy, lub umiejętnie zagrają na uczuciach zaglądających.  Patrząc na zgłoszone blogi "niedoszłych samobójców", powinnam opisać kombajn jako: "blog ubogiej wieśniaczki zbierającej chrust, grubej i do tego od wielu lat chorującej na depresję". No co? W zasadzie się zgadza :) Mogłabym jeszcze dodać coś o tym, że przez lata chciałam umrzeć. To też się zgadza.  Tyle że nie postrzegam swojego życia jako dodatku do depresji. Choroba to choroba, życie to życie.    Jest jeszcze kwestia wyboru kategorii. Notatki z działu "nie stać mnie" podobno spokojnie mogłyby startować w kategorii społeczeństwo, ale to nie jest blog wyspecjalizowany jednak. Mogłabym w literackich, ale chyba za mało poetycka jestem.  Siłą rzeczy zostaje mi kategoria, w której jest największa konkurencja, czyli "ja i moje życie".  Obiecywałam sobie w zeszłym roku, że już nie będę starować, ale w sumie, dlaczego nie.  W zeszłym roku złotówki z smsów szły na turnusy rehabilitacyjne, w tym nie wiem.  Jeszcze się waham, ale chyba się zgłoszę. Bo też zawsze chciałam pisać, a do tego potrzeba zainteresowanych czytelników.  Niniejszym bardzo Wam dziękuję, że jesteście i czytacie.  :)        A tak bez związku z tematem, to muszę to wyznać. Uwielbiam Trójkę. A dzisiejsza audycja (skończyła się przed 19.) prowadzona przez Kubę Strzyczkowskiego i Artura Andrusa oraz redaktora z USA wprowadziła nas w świetny humor. Rewelacyjni są!     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 