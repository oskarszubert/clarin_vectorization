Dziś rozczulił mnie pan z małego sklepiku. Pan prowadzi z żoną sklep ogólnospożywczy niedaleko mojego domu. Czekałam właśnie, aż poda mi masło, gdy Pan spojrzał gdzieś poza mnie i powiedział: "Oho, przyszła. Teraz muszę do niej iść, bo mi nie da spokoju." Odwróciłam się i u progu sklepu ujrzałam starszą grubawą bokserkę. Siedziała na wycieraczce, przebierając w miejscu przednimi łapami i śliniąc się jak pies Pawłowa. "Ona mnie odwiedza. Tak się nauczyła." - powiedział sprzedawca, wziął garść ścinków wędlin i ruszył do drzwi częstować gościa. "No. I teraz muszę jej powiedzieć, żeby poszła do pana. Bo jej pan poszedł do kiosku. Ona tu od dawna przychodzi". Pies zjadł wędliny, sprawdził pieczołowicie, czy nie zostały jakieś okruszki i na polecenie sprzedawcy, udał się szukać właściciela. Słodkie to było. Dorosły facet przerwał pracę, żeby podjąć wędliną zaprzyjaźnionego psa :)   *  Staram się podążać za czytelniczymi sugestiami. Niektórym się blog rozjeżdżał, więc zwęziłam szpalty i zmniejszyłam zdjęcia. Wspominaliście też, że lubicie zdjęcia, ale długie ciągi spacerowników bywały męczące, uznałam więc, że będę Wam pokazywać pojedyncze fotografie i zainteresowanych odsyłać na fotobloga, którego właśnie otworzyłam. (tam też przeniosłam spacerownik. wrzucę tam jeszcze kilka starszych zdjęć futer, które pojawiały się na kombajnie, ale to za jakiś czas - link na marginesie po prawej) Przeniosłam też link do komentarzy na kombajnie tak, by znajdował się bezpośrednio pod tytułem notki, co usprawni sprawdzanie jak się dyskusja rozwija, a równocześnie pozwoli uniknąć rozwijanych notek, których nie chcecie.  * Właśnie zamówiłam większość podręczników. Większość, znaczy że nie wszystkie, a już mi rachunek opiewa na prawie cztery stówy. Jak sobie pomyślę o tych opłatach szkolnych wrześniowych jeszcze... Rodzice powinni dostawać jakąś premię od ZUS-u we wrześniu. Niechby się zakład dołożył na kształcenie przyszłych podatników.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 