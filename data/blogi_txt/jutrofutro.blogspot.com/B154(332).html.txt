To prosta historia. Krótka, licząca niewiele ponad sto stron, opowieść o mieszkańcach okolic jednego podwórka, na którym niespodziewanie późną jesienią zjawia się kotka z kociętami. Opis trudów egzystencji miejskiego dzikiego kota, ale także galeria ludzkich charakterów. Ciepła, nieco dydaktyczna opowieść, w której ludzie jednoczą się przez wspólny cel, a pomoc słabszym uwydatnia cechy, o które wcale dziś nie tak łatwo. Pokazane podwórko nie jest jednak odciętą od realiów wyspą, na której żyją sami ludzie dobrej woli. To nie bajka dla dzieci, ale gdyby nie kilka niezbyt odpowiednich dla dziesięciolatka zwrotów,  dałabym ją do czytania naszemu synowi. Nie dlatego, że wszystko idzie w  tej historii świetnie, ale dlatego, że książka Nowakowskiego ma w sobie potencjał kształtowania odpowiednich postaw, zwłaszcza u młodszych czytelników.  Jest w tej książce nieco o potrzebie sterylizacji bezdomnych kotów, o właściwym stosunku do zwierząt, ale nie w formie nachalnej dydaktyki. O wiele więcej miejsca zajmują opisy kocich zachowań i historie mieszkańców kamienicy. Myślę, że spodoba się kociarzom, ale dla tych, co kotów nie mają, może być równie przyjemną lekturą.    Marek Nowakowski Domek trzech kotów. Świat Książki Warszawa 2011    *** U nas zaś zima. A tak się cieszyłam na wiosnę, o ja naiwna. Tola idzie jutro po raz pierwszy do kina. Mieliśmy iść wszyscy, ale film, na który ja ewentualnie mogłabym iść, Młody już w kinie widział, zaś ten, którego nie widział, nie bardzo mnie interesuje, więc w czasie gdy rodzina będzie się oddawać rozrywkom kulturalnym, udam się zaspokajać swoje dzikie żądze do księgarni, pooglądać chociaż coś nowego. Poza tym, nuda, panie. Kupiłam bodymax plus z żeń- szeniem licząc, że doda mi energii, ale w spektakularny efekt nie wierzę. Zresztą, tu nie o brak składników mineralnych chodzi, ale mój głupi charakter, który każe mi być szczęśliwą, gdy latam z jęzorem na brodzie, gdy non stop coś się dzieje, gdy oglądam miasto, włóczę się i mam ciągle nowe wyzwania, a pod wpływem stagnacji wpadać w rozpacz. I nie chodzi o życie osobiste. Tu lubię moją spokojną rodzinną przystań. Ja się po prostu powinnam w cyrku objazdowym zatrudnić! Żeby ciągle coś się działo i mogłabym doświadczać NOWEGO.  Za niespełna miesiąc piąte urodziny Małej. Pięć lat, dacie wiarę?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 