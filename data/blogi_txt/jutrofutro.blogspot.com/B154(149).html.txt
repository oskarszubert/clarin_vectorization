Wiem, że teraz jest moda na delektowanie się gotowaniem i rozumiem, to może być przyjemne. Najprzyjemniej jednak jest, zaraz po tym jak naszła nas ochota, zrobić ciasto w 10 minut, wsadzić do piekarnika i oddać się lekturze lub innym nałogom. Albo przypuśćmy, że zadzwoniła do Was ciocia (albo teściowa), która przypadkowo znalazła się w okolicy i będzie najpóźniej za godzinę, a Wy chcecie podać jej coś pysznego i błysnąć przy tym. A może po prostu nie umiecie piec i potrzebujecie czegoś co Wam wyjdzie.  Możliwe też, że macie niecierpliwe dzieci (mamo, kiedy będzie to ciasto?), samym Wam brak cierpliwości i jesteście leniwe, ale nie chcecie, by zaproszeni goście o tym wiedzieli. Podam Wam przepisy, bazujące na bardzo podobnym kruchym cieście, które robi się błyskawicznie i które zawsze wychodzą. Naprawdę, piekę je od dekady i nigdy nie było nieprzyjemnych niespodzianek.  Gotując notorycznie łamię wszystkie podawane w przepisach zasady. Drożdżowe nie lubi przeciągów! Owoce wykładać tylko na podpieczone ciasto. Budyń musi być całkiem zimny! Jednym uchem wpuszczam, drugim wypuszczam i robię swoje. Rodzina nie narzeka ;)  Ciasto z budyniem i owocami.       Ciasto: Kilka żółtek (ile chcecie: 3-5), masło (śmietankowe lub na przykład małe roślinne, generalnie 200-250g  tłuszczu musi być), czubata łyżeczka  proszku do pieczenia, 3/4 szklanki cukru, odrobina soli (pół łyżeczki kamiennej), ze 3  szklanki mąki, ale tak naprawdę zależy ile się Wam tej mąki "wrobi". Zagniatamy na jedną kulkę. Ma  wyjść kruche.  Większość  ciasta (4/5 albo 3/4) układacie na papierze na blaszce. Równo rozpłaszczacie, to będzie spód. Nie bawicie się w żadne podpiekanie, bez przesady. Pozostałą część ciasta wsadzacie do lodówki. Nie musicie do zamrażalnika.   W międzyczasie gotujecie dwa budynie śmietankowe lub waniliowe w pomniejszonej ilości mleka. Dajmy na to, że z paczki na pół litra mleka odejmujecie z pół szklanki płynu. Normalne słodkie białe budynie mają być, odrobinę gęstsze niż normalnie. Zostawiacie do ostygnięcia. I znowu, nie bawcie się w przykrywane folią, żeby nie było "kożucha", nie czekacie aż będzie lodowaty. Komu by się chciało aż tyle czekać. Wystarczy jak trochę przestygnie. Jeśli dalibyście go czterolatkowi do jedzenia i ten nie poparzyłby sobie japy - temperatura idealna. (a nawet więcej niż idealna, ja zwykle nie czekam aż tak długo) Na ciasto (surowe) wykładacie budyń, a na budyń owoce. Mogą być truskawki, ale genialnie sprawdzają się wiśnia lub jakieś bardziej kwasne owoce - afrest lub porzeczki. To wszystko posypujecie resztą ciasta z lodówki. Normalnie skubiecie małe kawałki i rzucacie.  Całość zajmuje mi jakieś 15 minut, ale ja to robię od lat i budyń gotuję na samym początku. Wsadzacie do piekarnika 180 stopni i obserwujecie. Musi się lekko przypiec. Szarlotka.      Jedno założenie. Warto zamknąć sobie w litrowe słoiki  mus jabłkowy, żeby był na awaryjne sytuacje. W przeciwnym wypadku czas przygotowania się wydłuży o obieranie i podduszenie 2 kilogramów jabłek - jeśli już obieramy, to nie żałujmy. Najlepsze będą takie chropowate, niewyględne jabłka, które szybko miękną pod wpływem temperatury. Obrać, pokroić, dodać cukier (próbować! nie wiem, szklankę?), można dodać cynamon, poddusić pod przykryciem - chodzi głównie o pozbycie się nadmiaru soku, żeby Wam ciasto nie płynęło. Sok sobie odlejecie do wypicia. Ja wykładam jabłka na durszlak i czekam aż trochę obciekną.  Ciasto robicie identycznie, tyle że żółtek trzeba dać 5-6, a białka będą potrzebne na potem.  Znów 1/4 ciasta się chłodzi, reszta robi za surowy spód. Na ciasto wykładacie jabłka. Słoik lub dwa, zależy ile jabłek na szarlotce lubicie. Jeśli dusiliście jabłka dopiero teraz, odczekajcie, żeby nie były bardzo gorące. Jeśli jesteście w stanie jeść je łyżką ze środka garnka bez dmuchania, można nakładać. Teraz ubijacie białka, pod koniec dodając 1/3 szklanki cukru i budyń śmietankowy/wanliowy na sucho, łyżką z torebki. Z tymi białkami to przyznam się, że są świetnie ubite, gdy proszę o to męża. Kiedy ja ubijam... gdy są białe i gęstawe, ale jeszcze im nieco brak do idealnej sztywności, zwykle uznaję, że wystarczy. Na blaszce macie więc już papier do pieczenia, surowe ciasto, jabłka, a teraz wykładacie białko. Na koniec skubiecie na wierzch resztę ciasta z lodówki.  Piekarnik, 180 stopni, do zabrązowienia. Najlepsze na ciepło, ale dopiero gdy wystygnie daje się ładnie kroić. Wcześniej można jeść łyżką. Czasem praktykujemy ;)   Jedna uwaga. Naprawdę można coś smacznego zrobić w kwadrans, ale używajcie dobrych produktów. Prawdziwego masła, dobrych jajek...   Jeśli jednak często się Wam zdarzają sytuacje podbramkowe, przyda Wam się margaryna roślinna, którą przeważnie mam w lodówce. Jej podstawową zaletą jest zawartość oleju słonecznikowego - co najmniej 30%. Kupuję ją w tesco, ale nie w każdym jest.  Ona w zasadzie od razu po wyjęciu z lodówki nadaje się do wyrabiania ciasta. Jest mięciutka i wydajna. To nie jest post sponsorowany, nawet nie wiem kto tę margarynę produkuje, ale w podbramkowych sytuacjach jest idealna. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 