Przy którejś starszej edycji konkursu na 'blog roku' wbiło mi się w pamięć stwierdzenie jednej z blogerek... (poszperałam i już widzę, której. To u Szefowej było.) "na nasze wspólne szczęście blog nie przeszedł do trzeciej tury, dzięki  czemu Wy nie nadwerężycie kieszeni i kciuków wysyłaniem esów, a ja już nie muszę się spinać żeby pisać lekko i dowcipnie."  Od lat obserwowałam ten konkurs i rzeczywiście widać spinanie się. Głosowanie sms? Więc mnóstwo tekstów, interakcji, trzeba pokazać, że warto. Potem Jury czyta, więc znów trzeba często i mądrze, dowcipnie, "jakoś tam" pisać, żeby zasłużyć. Sama przez chwilę odczuwałam takie parcie, ale wybaczcie, nie będę produkować notek dla stworzenia lepszego wrażenia. Koń jaki jest, każdy widzi. (Ale nadal Was uwielbiam, żeby nie było:)) Leniwie przeżuwam lektury, czytając równocześnie Ficowskiego, Słonimskiego i Zadie Smith, którą mi dziś pożyczono. Obmyślam teksty, szukam cytatów, by po kilku dniach stwierdzić, że zgubiłam myśl przewodnią, więc trzeba czekać aż mi się wyklaruje. Niedzielę kończącą urlop Pita i ferie Młodego spędziliśmy na spacerowaniu po Grochowie i wizycie u kobiety pełnej dobrej energii - mam nawet zdjęcie piękne, ale nie mam zgody na publikację, póki co. Po drodze Pit zaprowadził dzieci na rurki z kremem do cukierenki na Grochowskiej, w której kupował już ponad 30 lat temu. Podobno rurki nadal pyszne. A co u Was? :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 