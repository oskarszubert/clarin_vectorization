Mam gdzieś modę, ale ciekawią mnie ludzie. Ta część mody, którą można przy odrobinie dobrej woli uznać za formę sztuki, nawet mnie interesuje. Albo produkty, za którymi stoi coś więcej niż umiłowanie pieniądza, takie jak ubrania projektowane i szyte przez Luizę Jacob. Ubrania w autorskim stylu, szyte z ekologicznych materiałów z testami na zawartość szkodliwych substancji(brak) w barwnikach, a to wszystko osobiście doglądane przez autorkę. Fajne, kolorowe i wcale nie takie drogie. (Co nie znaczy, że stać mnie na letnie spodnie za 200-300 złotych. Może bym uzbierała, ale naprawdę szkoda mi takiej kasy na ubrania – książki to co innego ;))  Lubię też przyglądać się ciekawie ubranym ludziom, podoba mi się to jak często nieszablonowość myślenia przejawia się w stroju. Natomiast nadmierne interesowanie się tym, co w danym sezonie proponuje ta czy inna sieciówka, organizowanie swojego życia wokół tego, uważam za żałosną stratę czasu. Robienie z tego wielkiej sprawy jest naprawdę zabawne. Ludzie, to tylko ciuchy! Ja wiem, że jakoś trzeba zarabiać na życie, ale nie zbawiacie świata, ani nie kreujecie jakiejś innej rzeczywistości przez kupowanie, noszenie i trąbienie na ten temat. Każdy może iść, kupić, zrobić sobie zdjęcie i nic z tego nie wynika. Zwłaszcza teraz, gdy większość z tego, to rzeczy opracowane na jeden sezon, szyte i wymyślane tak, by rozpadły się po kilku praniach i zmuszały do częstego wydawania kasy na nowe, które za moment rozpadną się jak poprzedniczki.  Nie lubię sieci (butików, kawiarń, kin). Kupując coś, lubię wiedzieć kto za tym stoi. Nie lubię dużych firm. Jest jednak jeden wyjątek. Mam w szafie taką rzecz, która nie została wyprodukowana po to, by się rozlecieć i nabić kasę producentowi. Może dlatego, że została stworzona w czasach, gdy to, co zepsute, opłacało się jeszcze naprawiać. Vansy. Kupiłam je (uwaga!) szesnaście lat temu. Zaczęłam myśleć o ich historii pewnego smutnego dnia, gdy w moim życiu nic nie szło dobrze. Była zima, dochodziła szósta rano, było ciemno, a ja szłam do pracy w markecie. Myślałam o tym jak bardzo moje życie odbiega od wizji, jaką miałam wiele lat temu. Myślałam o przerwanych studiach psychologicznych i walczyłam z własną dumą, która wówczas mówiła mi, że stać mnie na więcej. Byłam zmęczona, niewyspana, zbierało mi się na płacz. Wtedy spojrzałam na swoje buty i pomyślałam, że one towarzyszą mi od tylu lat, że w jakiś sposób są jedynym świadkiem tego jak zmieniało się moje życie. Ludzie, których uważałam za przyjaciół, poodchodzili, tylko te buty mi zostały ze starych czasów. (To był naprawdę paskudny dzień i byłam bardzo rozżalona. Nastrój melodramatyczny.) Są ze mną dłużej niż mój mąż!  Kupiłam je w połowie liceum, gdy wierzyłam w to, że zawojuję świat i wszystkie drzwi stoją przede mną otworem.  To jedyne zdjęcie, które znalazłam, zrobione w 1998 lub 1999 roku.      Na nogach mam ukochane vansy, wówczas już kilkuletnie. W tych butach przez rok przebiegałam codziennie trasę trzech kilometrów. Były ze mną w czasie kolejnych związków.  Były, gdy zaczynałam pierwsze studia, były gdy te studia rzucałam. Były, gdy zaczynałam nowy kierunek. Były w czasie ogromnej ulewy. Były, gdy rodziłam pierwsze dziecko. Były, gdy rodziłam drugie. Były w każdym z kolejnych sześciu mieszkań i czterech miast, w których w tym czasie mieszkałam. (Swoją drogą, niezły pomysł na reklamę. Świat się zmienia, ja się zmieniam, moje życie się zmienia, ale vansy trwają)  Gdy pracowałam w księgarni i potrzebowałam butów, które byłyby wygodne, przyjazne stopom i sprawiały, że dwanaście godzin chodzenia non stop było komfortem – znów sprawdzały się idealnie. Ponieważ jednak czas płynie, a one wyglądały coraz gorzej, zdradzałam je, jak starzejącą się żonę. Zdradzałam je z młodymi, modnymi i tańszymi, które zawsze ostatecznie przegrywały w tej konkurencji. Nie ma co się dziwić, powstawały w czasach, gdy wszystko ma działać tylko przez chwilę.  Teraz zakładam je już tylko sporadycznie. Czas ich świetności przeminął. Zabawne jest to, że one po prostu kiepsko wyglądają, ale nadal się nie rozpadły, podeszwy nie są przetarte i tak naprawdę większość kupowanych przeze mnie przez ostatnie lata butów po roku wyglądała gorzej, niż vansy po szesnastu latach. Zapytacie: „kto normalny trzyma jedne buty przez kilkanaście lat??”. Cóż, nigdy nie twierdziłam, że jestem normalna. Są dla mnie symbolem pewnej epoki. No i tyle ze mną przeszły... Wiecie jaki mam stosunek do rzeczy, pisałam w jednej z poprzednich notatek. Czuję się teraz jak podczas oglądania tej reklamy z lampą IKEA.    Szkoda mi ich, ale wiem, że czas się pożegnać. Przez te lata nauczyłam się (poza wieloma istotnymi rzeczami z innych dziedzin), że zdrada nie popłaca. Wszystkie buty innych firm, podobnego typu, które kupiłam w trakcie tych szesnastu lat, były w stanie wytrzymać jeden sezon, góra rok. Paradoksalnie, chcąc wydać mniej, traciłam. Teraz wiem, że to, że nie mam zbyt wielu pieniędzy oznacza, że nie stać mnie na buty, które są tańsze. Zbieram kasę na nowe vansy. Mam nadzieję, że te stare nie uznają tego za zdradę, a nowe mnie nie zawiodą. Muszę się tylko dowiedzieć jak jest z tą ich produkcją poza USA (od 1994) i, z czystej ciekawości, sprawdzić jaki model przez te lata nosiłam.   p.s. Nikt mi za ten tekst nie dał złamanego grosza. To nie jest tekst sponsorowany. Napisałam, bo mnie naszło, po przeglądzie szafki. No i ten tekst łaził mi po głowie od kilku lat.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 