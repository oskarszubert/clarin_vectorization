Myślę ostatnio sporo o internecie. O możliwościach sieci, reklamie, przedsiębiorstwach... Niezmiennie zadziwia mnie jak wiele osób nie docenia siły tego medium. Dla niektórych sieć to tylko plotki na portalach społecznościowych, albo miejsce, w którym można znaleźć towarzystwo na wieczór. O ile nie dziwi mnie stosunek mojego ojca do internetu - wyobrażam sobie, że dla niego to tylko głupia zabaweczka(tak sobie wymyślił), miejsce gdzie ludzie siedzą na pełnych zboczeńców czatach(tak wyłapał z rozmowy ze szwagrem zza granicy dekadę temu), ewentualnie jakiś ogromny serwis plotkarski. Wkurza mnie, że dorosły człowiek może się nabijać z czegoś, o czym nie ma pojęcia, wkurza mnie, że robi to ktoś z mojej rodziny. Ale on internetu nie ogarnie. Nie dlatego, że nie jest w stanie, ale dlatego, że nie chce. Jest człowiekiem z gatunku tych, co to ich racja jest zawsze "najmojsza i najświętsza". Szkoda, bo mógłby tu znaleźć wiele ciekawych rzeczy.  O wiele bardziej jednak dziwi mnie, że firmy i ludzie zajmujący się biznesem, tak często nie doceniają miejsca jakim jest internet. Tak, według mnie sieć jest miejscem i argumenty Rusinka wynikały z tego, ze nie rozumie tematu - choć sama od "witam" wolę używać "cześć" lub "szanowna pani". Przyznaję, że nie mieści mi się w głowie, że książce "współczesny marketing" napisanej przez, jak głosi notatka na okładce, praktyka z dużym doświadczeniem w zarządzaniu przedsiębiorstwami i wieloletniego eksperta UE, znajdziemy szczegółową instrukcję jak drukować ulotki, ale ani słowa o internecie. To nie jest publikacja z lat siedemdziesiątych, to książka z 2006 roku, na bogów!     Niektóre firmy już zrozumiały, że warto zaistnieć w sieci, tyle że nadal jakoś nie do końca wiedzą jak to ma wyglądać. Wiele z nich ma na przykład strony fanowskie na facebooku i nawet sporą rzeszę fanów, ale ich posty brzmią fatalnie. "Lubicie ogórki kiszone?""Jaki jest wasz sposób na upał?" - i bach fotka lodów. A to nie firma spożywcza, tylko na przykład księgarska. Z tych, które obserwuję, chyba press ma najlepiej prowadzony profil na fb. Zabawnie, z dobrą częstotliwością publikowania treści, trochę nowości z zagadnień związanych z charakterem pisma, trochę z życia redakcji. Widać, że po pierwsze, komuś się chce, a po drugie, z tych postów przebija inteligencja i abstrakcyjne poczucie humoru osoby, która się  fanpejdżem zajmuje. Dla mnie to ważne.  Niedawno w portalu natemat.pl trafiłam na wywiad, w którym Iwo Zaniewski mówił dlaczego polskie reklamy są nudne. Wywiad nie był dla mnie jakiś powalający, bo niczego nowego się nie dowiedziałam, ale myślę, że dla kogoś mógł być jakimś tam źródłem informacji/podstawą do kształtowania opinii. Zwróciłam uwagę na komentarze pod tekstem, z których niektóre brzmiały jakoś tak "no naprawdę tu nie trzeba artystów. czy musi być artysta, żeby stworzyć reklamę proszku do prania? to tylko proszek!" Niestety słuchając radia (tv nie mam chyba czwarty rok, więc nie wiem, może przez ten czas reklamy tam pokazywane wzbiły się ponad poziomy - z chęcią posłucham co Was w reklamach tv wkurza, a co się podoba) dochodzę do wniosku, że klienci agencji reklamowych myślą dokładnie tak jak osoba od tego komentarza. Żadnego myślenia długofalowego, bo trzeba teraz zrobić wynik kwartalny, więc niech ten to-tylko-proszek się sprzeda TERAZ. I potem słucham koszmarnej piosenki o tym, że "kiedy jestem cała wzdęta...lalala". Litości!   Obawiam się, że nie chodzi o to, że w agencjach reklamowych siedzą jacyś kosmici, wygląda to pewnie tak, że walczą o przetrwanie, a więc o to, by klient nie odszedł i jeszcze zapłacił, w związku z czym godzą się na tworzenie takich gówien. Klient zaś dba o doraźną sprzedaż, a każdy zwierzchnik kolejnego szczebla o swój prywatny awans, a nie o zbudowanie marki - chce sprzedać ten konkretny proszek i uważa, że zrobi to, gdy zrobi głośną reklamę dla półgłówków. Cóż, widać nie ceni swoich klientów, albo chce dostarczać swój produkt tylko półgłówkom, właśnie. Zastanawiam się tylko czy taka walka o przetrwanie agencji, nie zaniża jej wartości, także rynkowej. Jeśli będzie się liczyć tylko zysk i szefowie będą się godzić na kuriozalne pomysły, tylko dlatego, by utrzymać się na powierzchni, to czy nie będzie wstyd się pod taką kampanią podpisać? Klient agencji (firma) nie zawsze wie, co jest dobre, często nie ma bladego pojęcia - gdyby miał wiedzę i umiejętności, zrobiłby sobie kampanię sam. Skoro zwraca się do firmy, powinien pozwolić jej działać. Problem chyba również w tym, że agencja rzadko ma stały kontakt z szefem firmy zlecającej, a jej projekty muszą być zatwierdzone przez wszystkich w firmie-kliencie po kolei. Demokracja nie zawsze jest dobra. I to, co jest do zaakceptowania przez wszystkich, najczęściej jest mdłym gniotem, albo horrorkiem. Tyle że jeśli nawet jakaś agencja, mająca poczucie obciachu, jakimś cudem zrezygnuje z klienta, zawsze się znajdzie ktoś, kto za kasę zrobi wszystko. Nie wiem czy jest sposób, by naprawić to błędne koło. Jeśli nadal będzie się sądzić, że to tylko reklama i to tylko proszek (choć w rzeczywistości to tylko proszek przecież, ale powiązany z jakąś wizją, która powinna charakteryzować produkującą go firmę), poziom reklam będzie tak fatalny, jak dotąd. Ale to mój punkt widzenia, bo ja wolałabym wrócić do marketu, niż podpisywać się pod czymś poniżej mojego poziomu. Według mnie lepsza jest ciężka fizyczna praca, niż tworzenie bubli i wstyd za to, co się musiało robić. Kopanie rowów nie hańbi, sygnowanie swoim nazwiskiem jakiejś totalnej kupy, już tak.  Co do firm szukających możliwości reklamy w internecie, część z nich zdaje się zauważać wzrost znaczenia blogerów. To, że ktoś ma stałe grono czytelników, a niektóre blogi gromadzą swoistych wyznawców wokół blogera-guru, robi się dla firm atrakcyjne.  Polecam CaseBook stworzony przez Natalię Hatalską. Chuda tam wspomina, że są firmy, które chciałyby długi tekst okraszony zdjęciami rodziny blogera i pean pochwalny, a to wszystko za kilkadziesiąt złotych. Ludzie! Sama słyszałam historię z pierwszej ręki o firmie, która chciała wysłać blogerowi kilka swoich produktów spożywczych (nie, nie roczny zapas. po małej paczuszce kilku produktów), a w zamian życzyła sobie naprawdę długiego tekstu, precyzowała ilość zdjęć, które powinny zostać załączone i dokładnie podawała, co powinno się w takim tekście znaleźć - same pochwały oczywiście. Bloger umarł ze śmiechu, a gdy zmartwychwstał, odmówił. Ale niedługo potem na innym blogu zobaczył gigantyczną notatkę ze zdjęciami, dokładnie trzymającą się przedstawionej mu rozpiski. To tylko potwierdza moją teorię. Sami sobie psujemy rynek i nie dziwmy się potem, że reklama i współpraca z firmami ma w rezultacie tak żałosny poziom.  Gdy pracowałam w księgarni, wdałam się kiedyś w dyskusję na temat książek Nory Roberts. Wyszło mi, że choć to książki kompletnie spoza mojego kręgu zainteresowań, autorka jest dobrym rzemieślnikiem i doskonale wie co robi. Kobiety przychodziły z długaśnymi listami posiadanych pozycji i próbowały kompletować całą kolekcję. W ramach eksperymentu przeczytałam pierwsze strony we wszystkich kilkudziesięciu tytułach tej autorki, jakie były w naszej księgarni. Każda z nich była sprawnie napisana i prowokowała do dalszej lektury. Nie czytałam dalej, bo nie znoszę romansów i szkoda mi czasu na takie książki, ale rozumiem ten fenomen sprzedażowy. Za to jak dziewczyny mi się przyznały, że każda z nich ma za sobą jakąś lekturę, którą woli się nie chwalić, uznałam, że dwa harlequiny, które przeczytałam w 1992 roku to za mało i chciałam przeczytać coś M. Kalicińskiej, niestety nie dało się. Wymiękłam po dziesięciu stronach. Tego fenomenu widać nie zrozumiem ;) Ale do czego zmierzam. Do "najpopularniejszego polskiego blogera", o którego istnieniu nie miałam pojęcia, aż do momentu, gdy usłyszałam to określenie przy okazji nagłaśniania kontraktu z Burger Kingiem - wówczas wygooglałam i już wiem. Nigdy nie będę odbiorcą jego tekstów i nie chce mi się nawet rozpisywać nad seksizmem czy procentem truizmów, które zawierają. Chcę powiedzieć, że przeanalizowałam i kominek jest według mnie jak Nora Roberts. Wymyślił sobie, że taki swój wizerunek i formułę bloga dobrze sprzeda i jest konsekwentny. Ma rzeszę wiernych czytelników, ma kontrakty, utrzymuje się pisząc bloga. Można mu wiele zarzucić, ale przedsiębiorcą okazał się świetnym.  Ja bym się pod takimi tekstami nie podpisała, ale może właśnie dlatego nie mam tysięcy czytelników i nikt mi nie sponsoruje wyjazdów za ocean.  Zupełnie inny przykład to Dorota Zawadzka. Interesującą rozmowę z nią na temat jej działań w internecie przeprowadził mediafun. Oczywiście wielki udział w budowaniu popularności tej marki, bo Zawadzka jest już marką, miała telewizja. Niesamowite jest jednak jak dużą lojalną społeczność zbudowała sobie pani Dorota na facebooku. Widać, że ją to działanie bawi, że ma z tego dużo radości, że zwyczajnie lubi to, co robi. Wkłada w ten swój profil dużo pracy i intuicyjnie wie, jak "pozostać na fali". Bardzo lubię wywiady z nią, zwłaszcza gdy nie skupiają się tylko na problemach dzieci i z dziećmi. Wydaje się sensowną osobą, ale znów, nie wyobrażam sobie posiadania takiej rzeszy fanek, także z tego względu, że połowa komentujących działania pani Doroty Zawadzkiej na fb pisze tak rzygawiczne komentarze, że ciężko to znieść. Dlatego też nie lajknęłam tego profilu (z tego, co pamiętam, a jeśli lajknęłam to zaznaczyłam, by treści nie pojawiały mi się w aktualnościach), tak duża grupa kobiet, które zamiast w macicy nosiły dzieciątka (bo nie dzieci przecież) pod sercem, przerasta moją psychiczną wytrzymałość. Zastanawiałam się czy ja, jako bloger, potrafiłabym iść na współpracę z jakąś firmą. Pamiętam, że kiedy pojawiła się możliwość recenzowania książek otrzymywanych od merlina, pierwsze co mnie interesowało to, czy muszę chwalić te lektury. Gdyby tak było, nie podjęłabym się. Podjęłam się, bo lubię czytać, już wcześniej pisywałam o książkach i to istotna część mojego życia. No i mogę pozostać sobą, pisać subiektywnie, a czasem nawet się pastwić nad lekturami i żaden szef mnie za to nie zwolni.  Nie potępiam nikogo, kto chce zarabiać prowadząc bloga. Nie oszukujmy się, to fajne zajęcie, ale i kupa pracy (jak skończę tę notatkę wezmę się za ciąg dalszy roboty zarobkowej - a do tej notki, by kompletnie nie bredzić, musiałam przeczytać sporo stron i obejrzeć kilkadziesiąt filmików), więc jeśli ktoś może pisać o tym, co lubi i przy okazji zarabiać, uważam że to świetnie. Ważne tylko, żeby pozostał wierny sobie i nie traktował czytelników jak stada, które łyknie każdy kit i któremu można serwować teksty sponsorowane.  Myślę, że w przyszłości mogłabym współpracować z jakąś firmą, ale warunki byłyby ostre. Tu podoba mi się forma, w której firma chcąca podjąć współpracę zadała sobie odrobinę trudu, by poznać blogera, jego bloga i czytelników. Gdzieś tam w dyskusji blogerów padło takie stwierdzenie, że za jakiś czas będzie to wyglądać w ten sposób, że firma będzie dawać blogerowi, na przykład sprzęt i samo to, że on z niego korzysta (bo ma grono silnie związanych z nim czytelników i często kształtuje opinie - pamiętacie jak wspominałam w notce o tym, że większość ludzi tylko kopiuje treści, a ci, którzy je tworzą, to niewielka część użytkowników internetu. Skoro więc tworzą i jeszcze skupiają przy sobie ludzi, są bardzo wartościowi) będzie dla firmy wartością. Bloger, jako marka uwiarygadniająca produkt swoim stylem życia. Wierzę, że tak będzie, bo na świecie to już się dzieje. Ważne jednak, by przy takiej współpracy korzystały trzy strony: bloger, firma, ale przede wszystkim czytelnicy. To bloger skupia czytelników, ale to czytelnicy tworzą klimat. Mogłabym na przykład współpracować z producentem sprzętu fotograficznego. Ale nie na zasadzie "co tydzień pisz jaki to cudowny sprzęt, dawaj linka do naszej strony itd itp". Robiłabym po prostu coraz lepsze zdjęcia, uczyła się, rozwijała, dzięki produktowi tej firmy. Przecież do diabła, nie mam dobrego aparatu. Nikona pożyczyłam od Svemira. Jeśli połączyć to z upominkami dla czytelników, w ogóle byłoby super. Albo na przykład... nie wiem, nie potrzebuję, bo Pit zrobił świetne, ale gdybym potrzebowała, mogłabym przyjąć i testować półki/regały na książki. Wiadomo, że często pokazuję fotki z domu i zawsze w tle te półki są. To chyba najlepsza reklama. Ale gdyby ktoś mi wysłał półeczkę i kazał ja przedstawić w pięciu stylizacjach, a potem napisać jaka to fajna firma mi to wysłała, obśmiałabym się strasznie. Wyobrażacie sobie, że nagle ni z gruszki, ni z pietruszki daję tu mega-notkę z jakimś przedmiotem w różnych ujęciach i z różnymi dodatkami, a potem piszę tekst reklamowy? Przecież umarlibyście ze śmiechu, a ja ze wstydu.  Dobra kończę, bo za pisanie bloga nikt mi nie płaci, czas się brać za robotę ;) Ciekawi mnie co sądzicie o reklamie na blogach, czy moglibyście współpracować z reklamodawcami? Jeśli jakieś reklamy, na przykład w tv, Was śmieszą, albo kompletnie odrzucają, chętnie poczytam - zwłaszcza, że od lat żadnej reklamy w tv nie widziałam, a i w radiu mogło mi coś umknąć. p.s. Ale ten plan na przyszłość, o którym pisałam niedawno, nie polega na życiu z reklam na blogu, gdyby ktoś miał wątpliwości :) To coś zupełnie innego.  p.s.2. Wczoraj po opublikowaniu tej notatki połaziłam jeszcze po sieci i trafiłam na artykuł z poważnego czasopisma na temat współpracy firm z blogerami. Zbiega się nieco z moim myśleniem na ten temat.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 