Zauważam, że coraz gorzej znoszę połączenie konieczności siedzenia w domu(naprzemienne zarazy atakujące nas wszystkich. i to wszystko wirusowe gówienka, ale upierdliwe), paskudnej pogody i nieprzyjemnych zachowań Małej. Dziś o poranku przywitała mnie godzinną histerią, bo śmiałam w nocy zabrać z łóżka budowle z klocków lego, z którymi położyła się spać i odczepiłam jej flamastry, którymi obwiesiła dekolt bluzki. Fakt, że jedno i drugie leżało na stole, nie miał znaczenia. Zła matka "zabrałaś!!!" i koniec. Żeby nie wyskoczyć z balkonu, w jakimś dzikim szale i akompaniamencie wycia pościeliłam łóżko, poodkurzałam, wysprzątałam kuwetę i nawet umyłam naczynia, a na końcu swoją głowę. Posiadanie dzieci jest jednak czasem tak cholernie niewdzięcznym stanem...  Teraz czytam mądre książki, opracowuję sobie co ważniejsze zagadnienia i zastanawiam się, czy Młoda da się wyciągnąć na krótki spacer z psami za jakiś czas. Nie mam wyboru. Psy wyjść muszą, Młody po lekcjach idzie do kumpla, Pit wraca wieczorem, samej jej nie zostawię. Obawiam się, że okupimy to znów godzinnym darciem japy. Czy nie było jakichś łatwiejszych do wychowania dzieci, żeby mi przydzielić? Czy to złośliwość losu jakaś? Przecież los też powinien wiedzieć, że dla mnie najgorszą torturą (poza bólem fizycznym) jest hałas. Od razu robię się cała mokra, zaczyna mnie boleć w klatce piersiowej - to z hamowania emocji, gdybym nie hamowała, mogłabym ten dom roznieść na strzępy w takich chwilach, tymczasem spokojnie przemawiam i tłumaczę, a w środku mi serce szaleje.  Całe te okoliczności sprawiają, że siedzenie w domu wcale nie jest takie przyjemne. Na szczęście to już nie jest frustracja. To tylko zmęczenie. Jakoś przetrwać trzeba, nie? Tyle u mnie. Stan na godzinę 12:12. A u Was?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 