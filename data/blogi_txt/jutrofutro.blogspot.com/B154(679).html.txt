Ostatnimi czasy podobają mi się nasze weekendy. Choć odkąd temperatury na minusie, unikam wychodzenia z domu. Potwornie mi w tym roku zimno, nie wiem czemu, zapewne ze starości. Poza tym ledwo zipię. Jeszcze dziś po południu mówiłam Kamie, że czuję się jakby mnie coś brało, a wieczorem się rozłożyłam na amen z bólem mięśni i drgawkami z zimna włącznie. Właśnie wstałam (jest północ) z zamiarem nadgonienia pracy przed poniedziałkiem. Zwykle tak robię, żeby w tygodniu mieć mniej, ale chyba nie dam rady. Siedzę w trzech warstwach ubrań, obwiązana kocem i nadal zamarzam. Jeśli gorąca herbata nie pomoże, pójdę do łóżka z Londonem. Wyleczyć, nie wyleczy, ale uprzyjemnię sobie chorowanie.     Zresztą, jakie chorowanie. Nie pamiętam, bym odkąd zostałam matką, mogła jak człowiek poleżeć w łóżku i zająć się leczeniem siebie. Mam dziwne wrażenie, że matki muszą mieć zdrowie jak koń, tylko nikt mi tego wcześniej nie powiedział. Jutro więc, podpierając się nosem, będę wykonywać normalnie wszystkie obowiązki, choć szczerze mówiąc, czuję się tak, że płakać mi się chce. Pit jednak wieczorem wróci z pracy i jeśli go nie zaraziłam, przynajmniej psy wyprowadzi i co tam będzie pilne, zrobi. Jak chorują samotne matki małoletnich, posiadające zwierzaki? Chyba nie chcę sobie wyobrażać. Podziwiam.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 