„Czasem chciałabym znów być dzieckiem. Bez tych wszystkich problemów i   obowiązków. Leżałabym na kanapie, jadła lody i czytała książki.” Brzmi   znajomo? W życiu każdej z nas zdarzają się chwile, w których najchętniej   załamałybyśmy ręce, siadły w kąciku i rzewnie zapłakały.  Jeśli masz na to ochotę i marzysz, by ktoś się tobą zaopiekował,   rozwiązał twoje problemy i wyprostował życiowe ścieżki, siadaj i płacz.   Może ktoś cię adoptuje. Pamiętaj tylko, że dzieci muszą chodzić wcześnie spać, słuchać nauczycieli i mają bezwzględny zakaz spożywania alkoholu. Jeśli zaś, po rozważeniu wszystkich „za” i „przeciw”, wybierasz bycie kobietą, zmień podejście do rzeczywistości. przyjaciel, który nigdy nie zawodzi  Pewnie powiesz, że nie ma kogoś takiego. W tym właśnie tkwi problem. Tym przyjacielem powinnaś być dla siebie ty sama. Przypomnij sobie sytuację z przeszłości, w której sobie nie radziłaś. A   jednak żyjesz, prawda? To nie był koniec świata. Człowiek jest   silniejszy, niż się wydaje. Wyobraź sobie, że ty, teraźniejsza, dojrzalsza i bardziej doświadczona,   stajesz za samą sobą w tamtej przeszłej, trudnej sytuacji. Wyobraź   sobie, że mówisz, że będzie jakaś przyszłość. Że z czasem wszystko sobie poukładasz, bo przecież jesteś mądrą, silniejszą niż ci się zdaje,   kobietą. A przecież „wszystko mija. Nawet najdłuższa żmija.” (S.J. Lec   „Myśli nieuczesane”) Czy w tamtej sytuacji byłabyś silniejsza, wiedząc że masz takie wsparcie?  Bądź więc tym wsparciem teraz. Nie oskarżaj sama siebie, nie kop, nie pogrążaj. Patrzysz na najlepszą przyjaciółkę. Pomóż jej zebrać myśli,   ułożyć plan, pozwól się wypłakać, a potem zmobilizuj do działania.  sama sobie sterem...  Zastanawiałaś się czasem dlaczego niektórzy ludzie są skuteczniejsi od   innych? Skąd bierze się ich siła i determinacja? Bardzo często chodzi o poczucie umiejscowienia kontroli. O ludziach, którzy biorą pełną odpowiedzialność za własne życie i   uważają, że sami są kowalami swojego losu, mówi się, że mają wewnętrzne   poczucie kontroli.  Ci zaś, którzy uważają, że za ich sukcesami stoi fuks, zrządzenie losu, czy decyzja bogów, mają zewnętrzne poczucie kontroli. Oczywiście, wewnętrzne poczucie kontroli, jak wszystko, ma swoje minusy –   gdy plan się nie powiedzie, nie ma na kogo zrzucić odpowiedzialności  za  porażkę. Nie oznacza to jednak, że należy ją rozpamiętywać. Ucz się na błędach i idź dalej. Póki nie uświadomisz sobie, że ty sama   wpływasz na kształt swojego życia, nie poczujesz się silna.  Odwaga bycia sobą  Francis Bacon, cytując Senekę, stwierdził: „Tęsknimy za dobrymi rzeczami   związanymi z dobrobytem, lecz podziwiamy te dobre rzeczy, które   związane są z pokonywaniem przeciwności”. Nie bez powodu uwielbiamy filmowe metamorfozy; te chwile gdy ktoś, mimo   ogromnych trudności i niesprzyjających warunków osiąga zamierzony cel.   Uwielbiamy patrzeć na „męczarnie” uwieńczone brawami i ogólnym  podziwem.   Jeśli poprosisz znajomego, by wskazał postać, którą podziwia, zwykle   będzie to określony tym człowieka. Wskaże osobę odważną, która obstawała przy swoich poglądach i nie ulegała w obliczu trudności. To rzadkie cechy, ale wiele można wypracować. Trzeba zacząć od zaufania sobie, reszta będzie naturalnym następstwem.  Jesteś dorosła. Nie bój się postępować  zgodnie z własnymi przekonaniami, nawet gdy oznaczałoby to chwilowe poczucie osamotnienia,   czy niezrozumienia. Odpowiadasz za siebie. Nigdy nie zadowolisz   wszystkich; ale czy w ogóle powinno ci na tym zależeć? Wierz w to, co robisz i działaj z pasją. I pamiętaj, że cel jest   istotny, ale życie to to, co po drodze, a nie finisz w wielkim stylu.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 