Czuję wiosnę. W zasadzie czuję się już chwilami jak w tym początkowym etapie zakochania, gdy jeszcze się z obiektem uczuć nie spotykamy, a już nie możemy spać (jeść niestety możemy, ale nie wiemy na co mamy ochotę), budzimy się przed budzikiem i jacyś tacy rozedrgani jesteśmy.  A więc zaraz wiosna. Nim jednak wybuchnie, każe mi przysypiać wieczorami, leczyć dziwny ból gardła i często funkcjonować w trybie zombie. Pomiędzy momentami rozedrgania. Myślę, że w końcu oszaleję, albo coś. Zwłaszcza albo coś.    Niektórzy z Was pytają w mailach dlaczego nie piszę. Chciałam napisać, że nie piszę, bo nie czytam, ale to nie do końca prawda. Czytam bardzo dużo prasy :) Przeczytałam Masłowską i "Szczęśliwą ziemię" Orbitowskiego, czytam "Śpiewaj ogrody" Pawła Huellego (Długo już je czytam, bo po kilka stron wieczorami. Wstyd że tak długo, zwłaszcza że lektura pożyczona) i kryminał jeden, bo kryminały mi jakoś zawsze najlepiej wieczorami wchodziły - czysta rozrywka. Nie jest to urobek imponujący, ale w czasie wolnym bardzo chcę i lubię robić coś z dzieciakami i Pitem. W związku z powyższym istnieje obawa, że przez chwilę kombajn będzie raczej fotoblogiem, ale to przejściowe.  Powtarzam sobie, że przyjdzie wiosna, więcej ruchu, więcej energii. Mam kilka pomysłów w związku z blogiem i za moment je wprowadzę. Ale dziś po intensywnym dniu mam zamiar udawać, że mam urlop i kawałek nocy poświęcić na maraton filmowy.  Z kinowych to mam wielką ochotę na "Tajemnicę Filomeny". Byliście? Powinnam zwalczać tę ochotę?  Zaś z książek, w najbliższym czasie bardzo chcę dorwać: Beksińscy. Portret podwójny Grzebałkowskiej Pułapki myślenia Kahnemana no i oczywiście Janion. Transe - traumy - transgresje. 2: Prof. Misia W bibliotece nazamawiałam kryminałów (Connellego i Robinsona) i już od ponad miesiąca czekam na Drugi Dziennik Pilcha (bo pierwszy mi się podobał. i bo to Pilch i dziennik), Ostatnie rozdanie Mysliwskiego (bo chcę przeczytać wszystko z listy Z NAJWYŻSZEJ PÓŁKI) i Ziarno prawdy Miłoszewskiego. Czy ludzie muszą tak przetrzymywać te egzemplarze?  Jeśli w ostatnim czasie ukazało się coś świetnego, co Was porwało, podzielcie się ze mną, będę sobie powoli wpisywać na listę.  Skoro wspominałam o fotoblogu, nie będę gołosłowna. Trzymajcie się! Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 