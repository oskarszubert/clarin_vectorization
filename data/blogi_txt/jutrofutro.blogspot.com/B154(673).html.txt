Dziwnie to zabrzmi, ale jeśli chodzi o robienie zakupów, wolę małe miasteczko. Wiem do którego sklepiku wejść, żeby znaleźć to, czego szukam. Tu wokół mam same galerie handlowe i markety, nawet ulubiony papierniczy nam wynieśli do centrum. Sądzę, że chodzi też o moje podejście do kupowania. Gdy mam kupować ubrania czy buty, dostaję nerwowej wysypki - taka strata czasu i pieniędzy, tyle książek można by za to mieć. Idealne zakupy? Wchodzę (i doskonale wiem gdzie mam wejść), podchodzę do określonego działu, biorę i kupuję. Najlepiej bez przymierzania :)  To, co lubię kupować to książki, artykuły papiernicze (zeszyty! notatniki! papeterie! długopisy! kurczę chyba wszystko z tego działu :D) i jedzenie, głównie ziarna, owoce, warzywa - najlepiej na bazarze, choć nasz mały warzywniak pod domem też jest ok. Tu łaziłam po empikach i marketach i nie mogłam znaleźć zwykłych prostych kolorowych kopert z trójkątnym zamknięciem. Nie takich do korespondencji biurowej i nie z jakimiś ozdóbkami (choć nawet z ozdóbkami nie było) oraz nie bąbelkowych. Zwykłych. Kolorowych. Na listy. Oczywiście, gdy tylko dotarłam do małego miasteczka, poszłam tam, gdzie dziesięć lat temu były. Były i teraz, więc mam. Siostra się ze mnie śmiała, że jestem jak nasza babcia. Babcia dobiega 90-tki i nie ma już siły na dalekie wyprawy, w związku z czym pojechała przed świętami do pobliskiej miejscowości, gdzie są raptem ze dwa sklepy wielobranżowe i bez problemu w jednym z nich kupiła prezenty dla całej licznej rodziny.  Ale wróćmy do kopert. Kupiłam kilka fajnych w energetycznych kolorach, za grosze. Przywiozłam sobie tu i dotarło do mnie, że nie jestem pewna czy ten etap przypadkiem nie minął. I zrobiło mi się trochę przykro. Nie z powodu tego, że jestem dinozaurem, ale dlatego, że chyba nie ma już powrotu.  W czasach liceum i pierwszych lat studiów pisałam i dostawałam mnóstwo listów. Tak naprawdę zaczęło się już w podstawówce i nie chodzi mi o te, pisane do dzieci z ZSRR na rosyjskim :) Ciągnęło mnie do ludzi i razem z koleżanką mieszkającą po sąsiedzku, ogłosiłyśmy się w jakimś kąciku korespondencyjnym w "Filipince". Odpowiedziało sporo osób, ale przez dłuższy czas korespondowałam tylko z jednym, starszym o dwa lata chłopakiem. Mieszkał stosunkowo daleko. Spotkaliśmy się potem, gdy byłam już pod koniec liceum, a on studiował w mieście wojewódzkim niedaleko. Chyba się trochę wtedy zakochałam, choć miałam wówczas chłopaka. Dobra, dobra, koniec tych dygresji.  Z tą koleżanką od ogłoszenia w ogóle byłyśmy rąbnięte, bo dzwoniłyśmy też domofonem tam, gdzie według nas mieszkali ludzie w naszym wieku (znani z widzenia) i ogłaszałyśmy radośnie, że przyszłyśmy "się zapoznać". Raz nawet udało nam się skrzyknąć grupę nastolatków z bloku, z którymi wcześniej w ogóle nie miałyśmy żadnych relacji, na wspólne wyjście do kina. Wyświetlali  Bodyguard z Costnerem i Houston :D No i znów zboczyłam z tematu! A miało być o tym, że chyba nie ma już powrotu do jaskiń.  Po pierwsze, jak tu czekać tydzień na list, jeśli można mieć odpowiedź mailem w minutę. Nie wiem jak Wy, ale ja już nie ufam poczcie. Dawniej to się nie zdarzało, ale w ostatnich latach kilkakrotnie nie dotarło coś wysłanego do mnie lub przeze mnie zwykłym listem. Raz nawet zginęła i się nie odnalazła paczka, którą wysłała Ade jako prezent powitalny dla Toli. (swoją drogą, gdzie jest Ade? na blogu cisza)  Żeby mieć choć hipotetyczną pewność, trzeba by słać polecone. To, poza staniem w kolejce, by nadać, ma ten minus, że potem ktoś musi taką przesyłkę odebrać, albo latać z awizo i znów stać w kolejkach. Jeśli ktoś kiedykolwiek miał problemy finansowe, na dzwonek listonosza i wieść: "polecony do pani", reaguje drgawkami i zimnym potem - ja mam tak do dziś i nie wiem ile czasu upłynie, nim mi przejdzie. A strasznie tęsknię do listów. No i szkoda by było, by się koperty zmarnowały. Mam jeszcze kilka pudeł po butach wypełnionych listami sprzed lat - jedno nawet tu, w Warszawie.  Przed chwilą mnie olśniło. Był taki rok, gdy korespondowałam z kilkunastoma osobami, a że do każdej z nich pisałam przynajmniej raz na dwa tygodnie, miałam wrażenie że strasznie się powtarzam. Marzyłam wtedy o napisaniu takiego zbiorczego listu pt "co u mnie ostatnio", żeby każdy zainteresowany mógł sobie przeczytać.  Piętnaście lat później piszę taki zbiorczy list. Nazywa się kombajn zakurzonej :)  Ale co z kopertami to nie wiem. Szkoda.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 