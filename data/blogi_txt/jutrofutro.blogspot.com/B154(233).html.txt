Któregoś dnia skontaktował się ze mną Nieoceniony Pan Marek (może ja w ogóle skrót zrobię NPM, bo przewiduję, że nie ostatni raz tu wspominam? Ten skrót to prawie jak Najświętsza Maria Panna mi wyszedł.) i poinformował, że miałby dla mnie listy Kossaka, jeśli byłabym zainteresowana. 1600 stron korespondencji w dwóch tomach po przystępnej cenie. Czy byłam zainteresowana? No ba!  Myślę sobie, że ja to mam fajnie. Jestem informowana, gdy pojawia się coś fajnego z kręgu moich zainteresowań. Tymczasem okazuje się, że mam jeszcze fajniej, bo Czytelniczka tego bloga, kontaktując się z NPM w sprawie książek (a z tego, co zrozumiałam, do kontaktu przyczyniła się moja notatka o antykwariacie), poprosiła o przekazanie mi jednej z nich w prezencie. I podobno mówiła miłe rzeczy o tym blogu i o mnie. Nie znamy się, ale bardzo Ci dziękuję, Katarzyno :) Chwilowo zrobiłam sobie odpoczynek od tej tematyki, ale wrócę niebawem, bo ten temat się ode mnie nie odklei nigdy. Ani ja od niego. Spotkałam się też z Basią. Robię to z czystego egoizmu, bo bardzo ją lubię i nawet krótki kontakt napełnia mnie radością. Być może Basia mi coś po prostu do herbaty dosypuje, co byłoby jakimś wytłumaczeniem tego, jak się czuję, rozstając się z nią. Przy samym wejściu do antykwariatu rzucił się na mnie "Alfabet wspomnień" i błagał bym go wzięła za kilka złotych, więc wzięłam. Słonimskiemu się nie  odmawia.    Jako że wdałam się ostatnio w dyskusję m.in. na temat Conrada, którego przeczytać dawno temu nie byłam w stanie, szukałam dziś "Jądra ciemności". Lord Jim był jedyną lekturą, której nie byłam w stanie przeczytać w czasach liceum. Potem jednak wielokrotnie, w tym w "Książkach i ludziach"trafiałam na wypowiedzi mądrych ludzi, którzy bardzo Conrada chwalili i mówili, że był dla nich w jakimś okresie życia ważny. Pożyczyłam więc dość dawno z domu rodzinnego "Nostromo" i... nadal do niego nie zajrzałam, bo nie mam odwagi zacząć. Dziś znalazłam dwie inne książki. Tak, z premedytacją wzięłam najcieńsze. Zacznę od małych dawek. Może kilkanaście lat temu byłam za młoda na Conrada. Zobaczymy. Wczorajszy wieczór zaś umilałam sobie bardzo nietypową (i dość wiekową) lekturą, o której już za chwilę, bo, wbrew zamierzeniom autora, przyniosła mi wiele radości.    p.s. Codziennie mnie zadziwia, jak fajnych ludzi spotykam na swojej drodze. Gęba mi się cieszy, gdy o tym myślę.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 