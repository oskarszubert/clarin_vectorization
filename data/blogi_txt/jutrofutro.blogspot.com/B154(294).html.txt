Dziwna z nas rodzina. Od zeszłego tygodnia chorujemy całą czwórką - dzieci oczywiście lżej niż my, przez co mają siłę nas dręczyć kłótniami i skargami. Pit już dziś w pracy, ale nie jakoś specjalnie zdrowy. Po tym jak chłopcy wrócili od optyka (Młody zmieniał szkła na mocniejsze, Pit całe okulary), Mała poczuła się wykluczona, musiałam więc wyjąć szkła z moich starszych okularów i udostępniłam jej oprawki. Wygląda naprawdę słodko. Pokazałabym, gdyby nie to, że staram się nie umieszczać w sieci wyraźnych zdjęć dzieci en face. Musicie więc uwierzyć na słowo. I tak sobie chorowaliśmy. Czterech okularników. Któregoś dnia z kolei, rzuciłam okiem na pokój i stwierdziłam: "Pit, zobacz, po co nam w ogóle coś więcej niż jednoizbowa chata? Od kilku dni wszystkie cztery osoby i cztery futra siedzą non stop w jednym pokoju. Czytają, oglądają filmy, gadają, grają i drzemią." Naprawdę, wiecznie na kupie. Nie wiem co to jest? Jakiś atawizm? Kwestia stadnego bezpieczeństwa? Bo chyba nie tylko zwykła sympatia. Albo gdy kładę się z książką i natychmiast wszystkie cztery futra obkładają mnie z każdej strony. Nie ma szans na zmianę początkowo przyjętej pozycji, a i z wydostaniem się z takiego układu jest trudno.  Fotel jednak chyba powinien być nieco większy:            P.s. Przeczytałam właśnie "Moje noce z mężczyznami". Niedługo o tym napiszę. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 