Dawno temu, gdy obie z siostrą mieszkałyśmy jeszcze w domu rodzinnym i byłyśmy bardzo wrażliwymi dziewczętami, nocami oglądałyśmy sporo filmów. Tak naprawdę w tamtych czasach oglądało się jak leci, wybór był niewielki. Kiedyś trafiłyśmy na taki film, którego tytułu nie pamiętam. Główny bohater miał naście lat i pomagał w prowadzeniu gospodarstwa. Zakochały się w nim dwie siostry mieszkające po sąsiedzku (możliwe, że wymyślam trochę), przy czym jedna z nich była jeszcze kompletnym dzieciakiem. Film kończy się tak, że koleś jedzie sobie traktorem, próbuje sięgnąć po kapelusz wiszący z tyłu i... spada z ciągnika,  skutkiem czego sam siebie bronuje czy orze, czy co on tam robił. Umiera w każdym razie. Pamiętam, że wówczas obie z siostrą zamilkłyśmy. Słychać było tylko jak pociągamy nosami, bardzo poruszone i zapłakane. I wtedy z tyłu dobiegł nas głos ojca, niczym głos pana z kroniki filmowej: "najwięcej śmiertelnych wypadków zdarza się w rolnictwie". I tu z siostrą umarłyśmy ze śmiechu. Czy ktoś kojarzy co to był za film? Poniżej są filmy i seriale, część z tych, które pamiętam z lat 80. i 90. i które w jakiś sposób na mnie wpłynęły, choć o części nie pamiętałam przez lata. Trochę z potrzeby powspominania, a trochę dlatego, że rodzi mi się pomysł na tekst, chciałam Was prosić o pomoc. Co oglądaliście w tych latach i co jakoś się na Was odcisnęło? Wpłynęło na Wasze nastoletnie (lub nie nastoletnie) postrzeganie świata? Może coś wówczas przegapiłam, a może po prostu nie pamiętam.  Zaczęłam znów oglądać Twin Peaks, a nie obejrzałam całości od, bodajże, 1992. Coś czuję, że to będzie lato wspomnień :)           Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 