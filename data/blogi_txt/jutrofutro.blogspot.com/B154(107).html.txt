Ostatnie trzy dni upłynęły mi na porządkach. Uznałam, że skoro chcę przeorganizować swoje życie, powinnam też całkiem namacalnie odzyskać przestrzeń do działania. Pozbyć się rzeczy, których od dawna miałam się pozbyć, tylko nie miałam siły się za to zabrać. Drugiego dnia, tkwiąc nadal pośród worków przyniesionych z piwnicy, zrozumiałam dlaczego dotąd się do tej roboty nie garnęłam. Końca nie widać ;) Padam na nos ze zmęczenia, ale jestem dość zadowolona. 10 worków z rzeczami zabrał w piątek pan dla jakiejś rodziny na Białorusi. Potem przebierałam ubrania, które stały w workach piwnicy (i sądziłam, że już je dawno oddałam). Wyjęłam czapeczkę. Jedyną, którą kupiliśmy nową dla Młodego, gdy był malutki. Najtrudniejszy okres naszego wspólnego życia. Nie mieliśmy kasy nawet na podstawowe rzeczy. Dużo emocji się z tą czapeczką wiąże, ale pomyśleliśmy, że nie ma co robić z niej relikwii. Może przyda się komuś, kogo też nie będzie stać na czapkę. Spakowałam więc kolejne worki i teraz czekam na odpowiedź z domu samotnej matki. Jak mi jutro znaku, czy potrzebują, nie dadzą, zadzwonię do  ośrodka opieki społecznej. Może ktoś potrzebujący się znajdzie.    Porządkowałam też pokój dzieci. To dopiero było wyzwanie. Nie mogę już patrzeć na tę podłogę u nich. Choć nie znoszę tej roboty, umieszczania aukcji, opisów, zdjęć, a potem wysyłania, postanowiłam część ubrań po dzieciakach po prostu sprzedać na allegro. Może uzbieram z tego kawałek podłogi albo stolik, bo też by się im przydał. Przy okazji sprzedam może sławetne różowe łóżko. Zwierzęta się zmartwią ;)  Syn mi się wciągnął w lekturę Harrego Pottera. Na długi weekend zamierza przynieść z biblioteki kolejne tomy. Zamęcza mnie też zaklęciami i innymi faktami z książki, a przecież ja też wszystkie tomy czytałam. Litości ;)  Córka zaś pośród ubrań od kuzynki odkryła suknię Kopciuszka, od wczoraj chodzi tylko w niej i  bardzo jest z siebie zadowolona.  Sami widzicie. Nie pisałam, bo jestem nudna i zamiast imprezować, usuwałam złogi z mieszkania. Do tego jeszcze nie skończyłam i nie wiem ile to potrwa. Ale zamierzam zaraz otworzyć piwo (a zdarza mi się normalnie z raz na pół roku butelka), włączyć jakiś film i odpocząć.  O Bronce pewnie czytaliście na fb, ale i tak wstawię to zdjęcie tutaj ;) Sprzątam trzeci dzień, wywalam niepotrzebne przedmioty (i końca nie widać) - Synku, opróżniamy biurko, żebyś miał więcej miejsca na szkolne rzeczy. Kilka minut później: - Mamo! Czy Bronkę możemy zaliczyć do rzeczy szkolnych?  Potem zaś czyściłam monitor i zauważyłam na nim odciski małych usteczek.  - Córko, co to są za usteczka? To twoje? - Aaa tak, całowałam Luciena. Żeby zaś nie było za wesoło, Rudzia znów ma takie sobie wyniki, więc wracamy do drogiej leczniczej karmy już chyba dożywotnio. Następna notka będzie o książkach, obiecuję.  Oho, to piwo to sama wypiję, bo mąż mi zasnął właśnie nad książką. No to idę z psami teraz, skoro tak.  A! Zapomniałam napisać o najważniejszym.  Przez ponad dekadę byłam pełna lęku o przyszłość i starałam się przed snem zmęczyć maksymalnie, a potem czytać do ostatniej sekundy, byle by nie być sam na sam z myślami. Każda, nawet z pozoru niewinna myśl, po chwili zmieniała się w potwora. Większości chwil, w których nic nie robiłam, towarzyszył potworny lęk. I nagle, WTEM, kilka dni temu zaczęłam gasić światło wcześniej i rozmyślać. Pierwszy raz od lat nie dając się lękom i wierząc, że niektóre plany powinno się udać zrealizować. Idą zmiany, Drodzy Państwo. I dobrze. Choć dużo dużo roboty przede mną.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 