Był takie rysunek, bodajże Niesterowicz. Dwie osoby na balkonie i dialog następujący: - to komercja - która płaci rachunki Bardzo bym chciała móc żyć z pisania. Doszłam do tego w wieku ośmiu lat, zaraz po tym gdy zrezygnowałam z kariery piosenkarki. Uwielbiałam  czytać, ale na wymyślanie zawiłych historii nie starczało mi   wyobraźni, robiłam więc "treściowe kolaże". Polegało to na tym, że   zżynałam bezczelnie historie od Montgomery, Chmielewskiej, Ożogowskiej i   innych, wówczas ulubionych, zmieniałam nieco imiona i realia,  tasowałam  sceny i oto arcydzieło gotowe. Proste, nie?  Znacie Martina Edena Londona? Przeczytałam  to po raz pierwszy kilkanaście lat temu i odtąd wracam do  ulubionych  fragmentów co kilka miesięcy. Podobno to jedna z najbardziej   autobiograficznych powieści Jacka Londona. Z drugiej strony, on wiele,   jeśli nie wszystkie swoje utwory opierał na tym, co przeżył, nie mi więc   oceniać ile tam wątków z jego biografii. Martin Eden to  opowieść o samokształceniu, pragnieniu awansu  społecznego, pisarstwie, miłości, albo o tym co się za miłość uznaje...  zawsze mi się to wszystko nieco z Lalką Prusa kojarzyło, choć przecież i bohaterowie i ich koleje losu odmienne. Nie  będę streszczać całości, chcecie to przeczytajcie, w końcu klasyka.   Moim zdaniem warto, ale ja mam fioła na punkcie biografii pisarzy, więc   nie jestem obiektywna. Do czego zmierzam tym przydługim wstępem? Nie  wdając się w tryb życia i historie Edena... W pewnym momencie   zrozumiał on, że recepta na to, by czasopisma nie odrzucały jego   powiastek jest prosta. Trzeba korzystać ze znanego i powtarzającego się   schematu. Szkielet jest zawsze ten sam, realia i imiona ulegają zmianie   (prawda, że mądrą byłam ośmiolatką?).  "...taka  powiastka nigdy nie powinna być tragiczna, nie może kończyć się   nieszczęśliwie i musi jak najstaranniej unikać pięknego wysłowienia,   subtelniejszych myśli i prawdziwej delikatności uczuć. Sentyment jest konieczny, w dużym nawet wymiarze, ale musi być czysty, szlachetny i   trącić melodramatem według recepty "Za Boga, ojczyznę i cara" lub też   "Biedny jestem chłopak, lecz uczciwy" (...) Zalecony model składał się z   trzech części: w pierwszej - rozłączenie pary kochanków; w drugiej -   dzięki jakiemuś czynowi lub zdarzeniu rozdzieleni znowu się jednoczą; w trzeciej - dzwony weselne. Część trzecia stanowiła składnik niezmienny,   lecz część pierwsza i druga ulegać mogły niezliczonym ilościom zmian." (Jack London Martin Eden Książka i Wiedza. Warszawa, 1988)  Miałam napisać dlaczego się waham. To będzie dłuższy wywód.    Od  dawna to podejrzewałam, ale potrzebowałam kilku innych  dowodów, o   których może kiedyś, bym uwierzyła: mam problem z zasadami. Problemem   jest fakt, że stosuję się tylko do tych, które w moim  rozumieniu są sensowne. Nigdy nie zostanę żołnierzem czy policjantką. Debilnego   rozkazu nie wykonam. Kropka.   No  i jeszcze ostatni gwóźdź do zawodowej trumny - nawet w sensownej  pracy  nie wytrzymam długo mając zwierzchnika kretyna. Szef musi być  mądry i  zbudzać mój szacunek. Jakie są na to szanse? (hehehe) Jestem niepokorna. Choć pracowita i skuteczna. Dobrze dogaduję się z ludźmi i  , co mnie zawsze zadziwia, jestem lubiana, ale trudny charakter  i  problemy ze zginaniem karku to moje przekleństwo. Wierzcie  mi, próbowałam z tym walczyć. Prosiłam sama siebie i groziłam.   Zaklinałam. Tłumaczyłam, że dorosły człowiek czasem musi iść na   kompromis. Wywalczyłam tyle, że gdy naprawdę trzeba jestem w stanie się   wcisnąć w sztywne ramki (jestem w stanie nawet nosić skrzynki w  markecie  słuchając jak Pani Dyrektor mówi, że "tam pisze" i "wziąść"),  albo  podlegać debilowi, ale wytrzymam tylko tyle, ile to naprawdę  konieczne. Ani minuty dłużej. Przy tym będę skrajnie nieszczęśliwa,  będę płakać po  drodze z pracy, miotać przekleństwa pod nosem w robocie.  Będę wstawać z  "kurwą" na ustach i warczeć na domowników. I to będzie  narastać do  momentu, gdy rzucę taką robotę w cholerę.  Stoję pod ścianą.  Aaaaby  zarabiać na pisaniu już dziś, musiałabym brać teksty o  czekoladzie.  Nie ma w tym niczego złego, pod warunkiem że nie będzie to  wymagać takiego obniżenia lotów, bym wstydziła się pod tym podpisać. Jeśli  olać czekoladę i nadal chcieć zarabiać piórem jak najszybciej,  trzeba  by korzystać z dzisiejszego szablonu powieści, o którym  wspominała  kiedyś Mignona. Notatka jest gdzieś w archiwum, a sama Mignona fruwa gdzieś po świecie,  ale mam  nadzieję, że się nie obrazi, że o tym wspominam. To nie będzie  dokładny  cytat, ale brzmiało to mniej więcej tak: Och, jestem taka biedna,  zerwałam z chłopakiem i muszę się wyprowadzić,  do tego straciłam  pracę. Na szczęście mogę zamieszkać z moim  przyjacielem gejem, założymy  razem firmę i będziemy projektować ubrania.  To będzie wielki sukces.  Do tego okaże się, że przyjaciel ma  przystojnego i bogatego brata heteryka, który się we mnie zakocha z  wzajemnością...   Korona z głowy nie spada, a ta komercja opłaci rachunki, ale we mnie się wszystko buntuje. Oczywiście  można uznać, że jestem skrajnie niedojrzała i wymyślam sobie  problemy.  Może jestem też kompletnie niedzisiejsza, ale dla mnie  przekonania są ważne, ideały są ważne, to co myślę się liczy; co  podpowiada sumienie  też.  (mam problem z przecinkami ostatnio i w ogóle strasznie się zaniedbałam  jeśli o język idzie, ale przeczytam kilka  słowników i się poprawię,  obiecuję ;))  W tej chwili wygląda to tak, że tam, gdzie więcej płacą - zwariuję, a pisaniem nie  zarobię na utrzymanie (no chyba, że będziecie mi płacić,  zapraszam  hehehe). Co mi pozostaje? Zatrudnić się w miejscu, które nie  angażuje za bardzo głowy, zapewnia  stałą pensję, z której choć  rachunki popłacę; ale też w miejscu, z którego nie będzie mi szkoda  odejść, jeśli zwierzchnik okaże się bucem  nie do zniesienia. W  takim układzie będę mogła pisać tak, jak chcę, nie brać każdego   zlecenia i próbować doprowadzić do sytuacji, w której pisanie będzie   mogło stać się moim głównym zajęciem zawodowym. Pisać z podejściem "podoba wam się - płaćcie i bierzcie, ale to moja krwawica i pewnych   rzeczy nie odpuszczę".  Chyba tylko w ten sposób będę mogła żyć w zgodzie ze sobą. Tylko co jeśli nikt pisania nie kupi, a ja zostanę w jakimś spożywczaku do emerytury? Pomyślę o tym jutro. W Tarze ;) Na szczęście, mimo całego mojego popieprzenia, jestem elastyczna.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 