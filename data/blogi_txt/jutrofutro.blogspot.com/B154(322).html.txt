Jak wiadomo wieloletnim czytelnikom (a piszę w sieci od 2004 roku) przepracowałam w sobie wiele rzeczy. Przepracowałam nawet podejście do życia - zamiast spodziewać się najgorszego, postanowiłam osiągać i sięgać po jak najlepsze. Przerobiłam tryb życia. Z marudzącej jęczybuły oczekującej pozytywnego zrządzenia losu i tego, że ktoś mi coś zaproponuje, wskoczyłam w buty kogoś, kto robi sobie sam. Jakimś cudem nawet bez leków, które chwilami brać musiałam, wylazłam z dziesięcioletniego piekła depresji.  Mała dygresja. Kiedy słyszę, że koleżanki trafiają na facetów, którzy im organizują niesamowite eskapady, loty szybowcem i śniadania na trawie, zastanawiam się jak to możliwe, że jedne trafiają na samych gości z ikrą, gdy tymczasem inne nie trafiają nigdy. W życiu nie miałam faceta, który zasypywałby mnie świetnymi propozycjami. (Pit ma wiele niesamowitych pasji i na wielu, naprawdę wielu, rzeczach się zna, ale wymyślanie z własnej woli ciekawych aktywności dla rodziny bardzo kuleje. Kwestia inicjatywy?) Tak wiem, po prostu nie dość że nie jestem typem mimozy, to nawet nie umiem udawać, że jest inaczej. Nigdy nie byłam biednym kurczątkiem. Nawet w depresji byłam zwykle sfrustrowaną babą pełną nienawiści do świata, a nie misiem, któremu trzeba coś załatwiać. Co gorsza, życie dowalając mi tu i tam jeszcze pogłębiło moje racjonalne podejście do problemów. Czasem jęczę dla samego jęczenia, ale nienawidzę, gdy mi ktoś radzi i wskazuje rozwiązania, gdy nie proszę (a zwykle nie proszę). Wiem, że rozwiązanie znajdę sama. Jak już otrząsnę się z pierwszego szoku po kopniaku i przestanę jęczeć na życiowa niesprawiedliwość. No bo, nie oszukujmy się, czasem bym chciała po prostu dostać od losu prezent i czasem zazdroszczę ludziom. Nie na zasadzie "dlaczego on to ma??" Raczej :  "ja też tak chcę!" I tak na przykład po latach i obietnicach, które padały, gdy mieszkaliśmy w innym mieście (tyle ci będę pokazywał! takie fajne miejsca! zlazłem Warszawę pieszo wzdłuż i wszerz), olałam złudzenia i czekanie nie wiem na co. Przed weekendami siadam z google maps i planuję trasy. Błogosławię street view, które daje mi możliwość planowania tras tak, by kończyć spacery w parkach lub fajnych placach zabaw - bachory też muszą mieć coś z życia. (Na opiekuńczą babcię na miejscu też już nie liczę. Brak złudzeń jest dobry. Zmusza do działania.) I tak przez ostatnie miesiące zobaczyłam, dzięki sobie, więcej Warszawy, niż przez kilka ostatnich lat. Koniec dygresji ;)  Wymyśliłam więc sobie, czego chcę od życia. Co chcę zrobić ze sobą i swoim czasem/przyszłością. Bardzo powoli i małymi krokami idę tą drogą, myśląc o celu. Po doświadczeniach i przemyśleniu wielu spraw doszłam do tego, że nie nadaję się do statycznej, uporządkowanej i obwarowanej regulaminami pracy. Oczywiście, jeśli będzie konieczność jestem w stanie  pracować nawet w markecie, co już udowodniłam, ale póki nie muszę... Co więcej, nie bardzo nadaję się na podwładnego. Wszędzie widzę  coś, co można by naprawić, zrobić lepiej i gdy nie można tego wdrożyć w życie (bo na przykład wszędzie wokół beton), frustracja mnie zabija. Toteż mam zamiar to obejść i zrobić sobie raj ;)  Od trzech tygodni pracuję nad sylwetką. Długa droga przede mną, oj długa, ale zaczęłam. I trwam w postanowieniu. Dotarło do mnie, że poza milionem innych spraw, które chcę rozwiązać i rzeczy, które chciałabym zrobić, chcę się nauczyć malować i chodzić na obcasach. I że bardzo podobają mi się rzeczy w tym stylu: (ta niebieska ze strony:http://www.weddingwire.com/wedding- forums/would-this-be-crazy-for-bridesmaids- dress/aed8b224e4d55cca.html)  I kupię sobie takie czarno-białe szpilki w stylu mafioso. I czerwone klasyczne.  A Was chciałabym poprosić o radę w innej kwestii*.  Powiedzcie mi, Kochane (mężczyźni chyba nie bardzo wiedzą, ale może się mylę?) jakie podstawowe rzeczy do makijażu powinnam mieć. Dziś zdałam sobie sprawę, że systematycznie wywalałam to, co się przeterminowało i nagle zostałam z maskarą i podkładem. W zasadzie nic dziwnego, bo nic więcej nie maluję, ale do tych sukienek, co ich nie mam hehe, czasem bym chciała. Powiecie? Polecicie? I jakiś lakier do paznokci też. Takie absolutne minimum. I co się u Was sprawdziło. No i powiedzmy sobie szczerze, nie wydam pięciu dych na kredkę do oczu, więc niższa półka. (Póki co ;)) Za jakiś czas będę się uczyć malować i chodzić na obcasach, zrozumiem jeśli znajomi będą udawać, że nie znają tej dziwnie pomalowanej chwiejącej się kobiety po drugiej stronie ulicy. To pewnie niewidoma pijaczka.  *oczywiście komentarze nie o kosmetykach też mile widziane :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 