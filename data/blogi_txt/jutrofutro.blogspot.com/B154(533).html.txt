Są takie chwile, gdy człowiek niby nie jest głodny, ale chodzi po domu, szukając nie wiadomo czego, szpera w szafkach i co pół godziny otwiera lodówkę, po to tylko, by ją po minucie zamknąć i stwierdzić, że w sumie to nie wie, czy coś by zjadł. Tak właśnie mam ostatnio z życiem. Poszłabym do pracy na mieście, do ludzi. Tyle że ludzie mnie męczą, a dostępne oferty pracy wcale mnie nie porywają, ani nawet nie interesują. Więc jednak nie, trzeba brnąć dalej, realizować plan, zwłaszcza że brak przedszkola i niani. Marzy mi się stara kamienica w przyjemnej dzielnicy. Marzy mi się dom na wsi, na odludziu. Ale jednak nie na odludziu, bo szkoły przecież. Pojechałabym w Bieszczady, choć może jakiś rejs na Mazurach? Albo morze, tak w końcu morze. W zasadzie jak się przez dekadę nie było na urlopie, wystarczy namiot pod blokiem.  O już tak długie włosy udało mi się wyhodować... to może by tak maszynką irokeza? Wyciągam z szafy letnie buty na niebotycznej platformie (zakup sprzed trzech lat bodajże, nieużywany) , ale jednak nie, potrzebuję trampek. Rano pójdę biegać z psami, a potem wyciągnę dzieciaki i ruszymy w miasto. Tyle że spodnie nie skrócone i gorąco. W zasadzie to umyję podłogi i umywalkę i zaciągnę rolety, bo słońce. I tak ze wszystkim. Czy ktoś mnie może walnąć?            Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 