Dobre dziesięć lat temu marzyłam o napisaniu głośnej książki. Powinnam napisać „nadal marzyłam”, bo ta myśl towarzyszyła mi od wczesnego dzieciństwa. Gdy inne dzieci latały na tańce, czy harcerskie zbiórki, ja czytałam i pisałam. Codziennie.  Teraz będzie dygresja.  Oprócz tego marzyłam, by mnie wreszcie ktoś pokochał (od pierwszej klasy podstawówki w zasadzie). Chyba nie czułam się zbyt kochana na co dzień. Myślę też, że miałam całkiem spore szanse być fajną, pewną siebie dziewczyną (Dobrze szła mi nauka, byłam oczytana, zawsze miałam sporą grupę znajomych, a gdy podrosłam i schudłam – codzienne bieganie pięknie kształtuje sylwetkę – nie narzekałam na powodzenie. Zawsze byłam ładna, tylko nie bardzo tego świadoma.), gdyby tylko tak umiejętnie codziennie nie podcinano mi skrzydeł. Nie słyszałam bowiem tego, co sama z wiarą mówię moim mądrym i ładnym dzieciom: „możesz mieć wszystko, o czym zamarzysz. Może będzie cię to kosztować dużo pracy i cierpliwości, ale pamiętaj: nic cię nie ogranicza.”. Ponieważ zawsze było we mnie mnóstwo energii i pomysłów, w domu słyszałam głównie, że robię z siebie idiotkę. Żebym spuściła z tonu, zeszła na ziemię, nie była śmieszna ze swoimi marzeniami. Myślę, że rodzice serwowali mi te teksty przygnieceni codziennością.   Wczoraj w filmie „Moje życie beze mnie”(przetłumaczonym przez jakiegoś geniusza jako „moje nowe życie”) z ust głównej bohaterki usłyszałam tekst dotyczący jej matki. Brzmiało to mniej więcej tak, zaraz po stwierdzeniu, że matka wszystkich nienawidzi: „Ona nie jest złym człowiekiem. Po prostu żadne z jej marzeń się nie spełniło.” Cóż, myślę że podobnie było u mnie w domu.  Teraz ja jestem przygnieciona codziennością, tak potężnie, że już rano chce mi się płakać przy myciu zębów. Bardzo się jednak pilnuję, żeby moje poczucie porażki, nie rzutowało na dzieci. Żeby im nie odbierać wiary. Marzeń. Pewności siebie.  Koniec przydługiej dygresji.  Kilkanaście lat temu nie było inaczej.  Nadal marzyłam o wydaniu książki. Wtedy trafiłam w Wysokich Obcasach na wywiad z taką jedną rudą z Wejherowa. Wiecie, tą co potem Nike dostała za kolejną książkę ;) Jest młodsza ode mnie. Pomyślałam: oho, ubiegła mnie. Nie mam szans w tej konkurencji. Teraz, ponad dekadę później znów jest dość głośno o lasce z Wejherowa. Znów młodszej ode mnie. O rok, ale jednak. Może to będzie blogowe odkrycie roku? Jest świetna. Znów pomyślałam: oho, od kilku dni codziennie przybywa jej setka lubiących na facebooku. Znów nie mam szans.  Wybrałam dość trudną drogę. Nie piszę o dupach, nie tykam nośnych tematów. Nie obracam wszystkiego w żart. Dość bliskie jest mi to, co powiedział Eustachy Rylski ostatnim „Książkom”: „W literaturze nudzi mnie to, co dziś przez krytyków cenione jest najwyżej – sarkazm, ironia, łatwa kpina, szczególnie jeśli są daniem głównym. Nie mówię, że nie wymagają inteligencji i talentu, ale mam nieodparte wrażenie, że ta para idzie w gwizdek. Życie jest nonsensem, ale potraktowane z sarkazmem i ironią nie staje się inne. Utwierdza się tylko w przekonaniu, że wybrało dobrą drogę. Jeśli chcemy wprowadzić życie w zakłopotanie – a kto by nie chciał – to przeciwstawmy mu to, co stoi w absolutnej sprzeczności z jego naturą. Na przykład sens.”  Postawiłam na mądrych czytelników. Na jakość. Mając nadzieję, że po jakimś czasie przyjdzie za tym ilość. I oto mam zawrotną ilość 215 lubiących ten blog na facebooku. HEHEHE Popularność tego bloga wzrasta, ale ten wzrost jest dość powolny. W dziesięć miesięcy „czytalność” skoczyła pięciokrotnie, ale startowała z niewysokiego poziomu 100-200 wejść dziennie.  Kilka dni temu miałam straszny kryzys. Oczywiście, gdyby moja codzienność nie wiązała się z tyloma problemami, byłoby inaczej. Ale nie jest. Materialnie wciąż ledwo unosimy się nad dnem, a to cholernie odbiera wiarę i pewność siebie.  Miałam więc kryzys i zrobiłam biednemu Pitowi straszne przedstawienie z zanoszeniem się od płaczu nad tym, że „mi się nic nie udaje i powinnam iść kopać rowy, a nie marzyć o pisaniu.” Myślałam nad zlikwidowaniem tego bloga. Chciałam dać sobie spokój. Ale nie umiem. Pisanie jest we mnie.  Na jednym z blogów trafiłam na rozmowę z blogerką z blog.pl. Zniesmaczona znajoma pokazała mi kiedyś  jej notki publikowane na natemat.pl. Oniemiałam. Nie rozumiem fenomenu. Do tego sądziłam, że ta blogerka jest z dychę starsza ode mnie, a teraz dotarło do mnie, że może być nawet dychę młodsza. Jej notatki są teraz promowane przez blog.pl, z którego po zmianach uciekła większość fajnych blogerów. Bardzo jej wzrasta popularność. Przypomniałam sobie, że kiedyś miałam fotobloga na blog.pl (poza innymi blogami) i moje fotograficzne notatki też lądowały co jakiś czas na stronie głównej. Co by nie mówić, takie platformy blogowe pomagają się wybić. Promują swoich. Chyba jednak nie mam aż takiego parcia na popularność, by tam wracać – zwłaszcza odkąd Onet przejął cały interes.  Chodziłam po sieci coraz bardziej załamana tym, co „się sprzedaje”. Że musi być o pierdołach, krótko i z dużą ilością zdjęć autorki bloga w różnych pozach. Notatki w stylu „dziś byłam w Spa” i pięć fotek, a potem „naprawdę odpoczęłam” i koniec. Albo „Kupiłam nową torebkę. Jest piękna. Ma różowe cekinki” – trzy zdjęcia torebki i koniec notatki. Kilka/kilkanaście tysięcy lubiących bloga na fb. JEŻU KOLCZASTY! Ludzie znani z tego, że mają kasę na szablonowe ubrania. Popularność idąca w tysiące. Umiałabym tak, gdybym miała kasę, ale chyba bym się porzygała publikując codziennie takie notatki. Nie mówię tu o dziewczynach, które szyją sobie oryginalne rzeczy, albo wybierają i przerabiają naprawdę fajne zestawy i oprócz tego mają coś do powiedzenia. Mówię o tych, co idą do Zary, kupują, ktoś im pstryka trzy fotki na Starówce i już. Blog gotowy. Czy to jest twórcze? Na czym polega ten fenomen? Rozumowo umiem to sobie wytłumaczyć, ale realnie we łbie mi się nie mieści. Serio. Tak jak i nie zrozumiem tego, że jakaś kibicka, która zajmuje się niczym, o której w artykule mówi się, że ona nic specjalnie nie mówi, bo jest od tego, żeby ładnie wyglądać (nie mogę znaleźć tego artykułu, cholera) – ta taka z silikonowymi cyckami i rybimi ustami (poza tym ładna i zgrabna) dostaje 5 tysięcy za reklamę doczepianych włosów.       W opozycji do tego matkasanepid (ta druga z Wejherowa) i to, co zrobili chłopaki z brand24, jest naprawdę niezłe i daje nadzieję na to, że „sprzedaje się” nie tylko odtwórcza kiła. Nawiasem mówiąc, chłopaki są super i można kupić koszulki inspirowane ich kawałkiem.  Oglądałam dziś wywiad Kurasińskiego z Tomczykiem. Kiedy Tomczyk wcześniej wspominał, że chce odnieść sukces, chce zarabiać na książkach i że Nowy Jork go pociąga, życzyłam mu jak najlepiej. Sama przez lata chciałam być bezdzietną singielką, mieszkać w Nowym Jorku i żyć z pisania (jak się okazuje, to dość oklepane marzenie hehe) – wiele dróg jest dla mnie bezpowrotnie zamkniętych, niech więc inni zdeterminowani odnoszą sukcesy, a co. Choć to trochę irytujące, gdy ktoś inny spełnia twoje marzenia. W tym wywiadzie zaś Tomczyk mówi wprost, że chce zarabiać miliony dolarów. I od razu włącza mi się takie typowe, żeby nie sięgać za daleko. Że to nie jest realne. (witajcie „mądrości” wpojone mi w dzieciństwie) Potem jednak coś mi w głowie przeskakuje. Że właśnie dobrze jest sięgać jak najwyżej. Nawet jeśli brzmi to śmiesznie. Im wyżej chcesz dotrzeć, tym ciężej będziesz pracował i nawet jeśli nie dojdziesz na sam szczyt, nigdy nie będziesz dryfował przy dnie. To nie jest złe podejście.  Masłowska (ta pierwsza w Wejherowa) podobno twierdzi, że świat ocalą kompleksy. Że ludzie, którzy uważają, że są zajebiści, prowadzą ten świat na manowce. I ja się z nią częściowo zgadzam. Zgadzam się, że często wybija się beznadziejność i odtwórczość pod płaszczykiem nowości i wspaniałości. I tu by się niektórym osobom przydało nieco kompleksów, bo zęby bolą, gdy się to obserwuje. ALE równocześnie jest spora grupa sensownych ludzi, którzy we własnym mniemaniu nie ociekają zajebistością i tych kompleksy mordują.  Na jednym z blogów trafiam na pean na temat książki innego blogera. Nie czytałam, bardzo możliwe, że książka jest rzeczywiście dobra, ale jako bardzo odkrywczy fragment blogerka zamieszcza porównanie internetowej rzeczywistości do jaskini Platona. Dla mnie to mało odkrywcze zestawienie. Już w czasach liceum uważałabym, że jest średnie.  Później czytam niezły tekst Tkaczyka, którego cenię, ale muszę omijać fragmenty dokładnego opisu eksperymentu Milgrama. Tyle razy to wałkowałam w czasie studiów, tyle razy sama cytowałam w pracach pisanych na zaliczenia… trochę mnie to męczy, a równocześnie wiem, że nie wystarczyłoby tylko na takiej prezentacji wspomnieć „tu się nasuwa porównanie do tego, co zrobił Milgram”, bo spora ilość ludzi nie będzie wiedzieć o co chodzi.  Często mi się to zdarza. Coraz częściej na przykład w artykułach w prasie dostrzegam ich odtwórczość. Kupuję „Książki” licząc na rozmowę z Masłowską i zamiast tego dostaję artykuł będący kompilacją wywiadów prasowych i treści ogólnodostępnych. Naprawdę sama bym mogła sobie taki skompilować. Nawet zdjęcia były już wcześniej publikowane. Tak jak fotka Peszek z okładki Polityki, która pojawiła się przy okazji wywiadu promującego poprzednią płytę artystki.  Szukam czegoś nowego. Czegoś choć odrobinę odkrywczego. Własnych wniosków, przemyśleń autora. Naprawdę o to trudno. I wtedy sobie myślę, że, choć im więcej wiem, tym mniej mądra się czuję, to wcale nie jestem przeciętna. Jestem mądra i twórcza, a to cholernie dużo. I nie zatonę. Zamierzam na każde: „ale nie możesz tego zrobić. To się nie uda”, odpowiadać: „więc, obserwuj mnie”.   Ale tak naprawdę chciałam Wam pokazać moją najnowszą stylizację w trakcie spaceru po najmodniejszym balkonie w stolicy. Za mną megahipsterski rower, który czeka na zmianę koła po wypadku.  Na stylizację składają się: - oryginalna bluza ferrari (lumpeks 5PLN) - oryginalna koszulka po siostrze, która miała trafić na śmietnik - oryginalne spodnie pseudowojskowe (lumpeks 10PLN) - skarpety ukradzione synowi ze sznurka. Oryginalne kupione na sali w markecie. - oryginalne buty jakieś tam, które kupiłam sobie do roboty. Męskie, więc za duże o co najmniej jeden rozmiar. Ale damskie były … no damskie. Nadawałyby się na stylizację do innego bloga, wolałam więc te. Fotografię zrobił mój nieoceniony mąż, który ma tę niesamowita zdolność, że na jego zdjęciach wyglądam na trzy razy grubszą i brzydszą niż jestem w rzeczywistości. Wspaniale również obcina mi nogi, w zamian oferując fotkę poglądową rolet balkonowych, które sam szył. Oryginalnie.      Buziaczki. Jutro zrobię sobie fotki w sieciowej kawiarni. Będzie stylowo, że hej!    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 