(tekst wyróżniony przez redakcję w konkursie "Stwórz z nami Wysokie Obcasy")   Osoby, które wirtualnie darzę sporą dozą sympatii, opisały dziś na fanpejdżu jednej z firm sytuację, w której się znalazły ostatnio. Mianowicie, wielki banner na dachu obwieszczał promocję na coś, a w lokalu okazało się, że promocja skończyła się tydzień temu, ale pracownicy lokalu mają problem ze zdjęciem banneru. Firma, o której mowa, jest tą której stanowczo unikam, jak kilku innych molochów. Nie lubię i już. Nie o firmę mi chodzi. Owych niezadowolonych klientów nieco poniosło i niektórzy zaczęli brzmieć naprawdę agresywnie. Zdziwiło mnie to, bo po pierwsze chodziło o pierdołę - mały gratis (albo o zasadę wprowadzania w błąd, no nie?), po drugie dlatego, że nie jestem specjalnie roszczeniowa i staram się jednak sprawy załatwiać inaczej, ale przede wszystkim się zadumałam...    Zaczęłam się zastanawiać, czy mój stosunek do innych, pracujących w usługach, bądź mających po prostu to "szczęście" mieć bezpośredni kontakt z klientem, wynika z tego, że swoje przeżyłam i doskonale wiem, jak to wygląda z drugiej strony? Że może ci, najbardziej roszczeniowi, zwyczajnie nie wiedzą jak działa ten rynkowy mechanizm i nie dociera do nich w kogo uderzy ich agresja?    Jakiś czas temu któraś blogerka chwaliła się, że wkurzona zadzwoniła na jakąś infolinię i choć wiedziała, że nijak to nie zmieni sytuacji, nawrzeszczała na osobę, z którą się połączyła, by, jak to ujęła "przynajmniej się wyżyć". Brawo. Naprawdę brawo.  Takie przykłady można by mnożyć w nieskończoność, więc może Wam coś, Drodzy Czytelnicy, opowiem. Swego czasu, gdy przymieraliśmy głodem, miałam w domu małe dziecko, zawieszone na kołku studia i zero perspektyw, zatrudniłam się w telemarketingu. To była firma koszmarek. Otwarta przez dwóch młodych ludzi, z których przynajmniej jednemu sodówka uderzyła do głowy, wspaniale korzystająca z tego, że w mieście nie było pracy. Chłopcy zatrudniali ludzi na umowę-zlecenie i płacili prowizje od podpisanych umów. Żeby było weselej, nie wystarczyło namówić klienta na podpisanie umowy. Nie starczyło, by wysłał zgodę faksem. Aby dostać wypłatę w całości (jakieś zawrotne 700zł za miesiąc pracy), konkretna ilość umów musiała wrócić w wyznaczonym terminie, podpisana, pocztą. Jeśli jedna ci nie wróciła, bo klient zapomniał i woził ją w samochodzie dwa dni, albo cokolwiek, okazywało się, że zamiast za sześćset złotych, pracowałeś w tym miesiącu za 150. Sto pięćdziesiąt złotych. Za miesiąc pracy. Za wiszenie godzinami na telefonie, przekonywanie, za nerwowy płacz w kiblu. Często ludzie po studiach, którym się zwyczajnie nie udało. Ludzie z rodzinami na utrzymaniu. Oczywiście właściciele za te podpisane umowy zgarniali megagiga prowizję, niezależnie kiedy wróciły, ale tobie, miały wrócić do ostatniego dnia miesiąca. Sądzę, że mając takie możliwości i praktycznie zero wydatków, przez ostatnie lata uczynili już z tej firmy potęgę. Kto jednak zbierał cały opierdol od klientów? Oczywiście, że skazańcy na słuchawkach. Skazańcy, którzy nie mieli żadnego wpływu na to, jak to, co sprzedają działa dalej. Cała ta firemka bowiem była przecież tylko podwykonawcą. Miała generować zysk i sprawiać, by było kogo opierdolić.  Cudnie było, naprawdę.  Chodziłam wtedy do pracy pieszo, bo nie było mnie stać na bilet. Na szczęście to tylko ok 30 minut marszu. Czasem jadłam rano tylko ryż z wody z resztką dżemu. Od marszu i gównianego jedzenia, które nie zapewniało podstawowych składników mineralnych, w tym żelaza, bolały mnie potwornie kości. Pamiętam, że dobrze mi szło, miałam jechać na szkolenie zewnętrzne i zająć się dużymi firmami i wtedy bezpośredni zwierzchnik zwolnił mnie, gdy nie było właściciela (tego, co mu sodówka nie uderzyła, a z którym kontaktowałam się w sprawach firmy, bo z kierownikiem bezpośrednim dogadać się nie szło). Miał takie prawo. Choć szef po powrocie bluzgał na niego, mnie przepraszał i chciał żebym wróciła, za dużo nerwów mnie to kosztowało. Pamiętam, że miałam odebrać jeszcze jakieś 45 złotych za jedną umowę, co wróciła po terminie. Umawiałam się z tym od sodówki. Znał termin moje przyjścia po kasę kilka dni wcześniej. Byłam wtedy cholernie głodna, znów przyszłam pieszo, a ten bogaty gówniarz zapytał, czy nie może mi jednak zrobić przelewu, bo nie ma drobnych. I na dowód wyjął z kieszeni gruby zwitek dwusetek. Musiałam mieć jakąś desperację w oczach, bo poleciał rozmienić kasę, ale kurwa mać.    Ludzi takich jak ja w tamtym czasie, często opierdalacie przez słuchawkę.  Ludzi, którzy są tam po to, by frustraci mieli się na kim wyżyć. Ludzi, którzy nie mają wyboru. Śmiało, dzwońcie!    Później Pit zatrudnił się w firmie "okołobudowlanej". Poprawiło nam się finansowo, ale widywaliśmy się raz na dwa tygodnie przez dwa dni. Do tego Pit zasuwał jak dziki, nocował w hotelach robotniczych, gdzie wszyscy po pracy zachlewali się na umór. Poza innymi wadami, ta firma miała zasadniczą, płaciła nieterminowo i w ratach - jak akurat wypadło. Była na przykład taka sytuacja: Pit miał odebrać wypłatę w weekend, ale oczywiście pieniędzy na czas nie było, zostawił nas więc (mnie i młodego) i pojechał w kolejne miejsce zakładać przewody, tylko dlatego, że szef obiecał pieniądze za dwa dni. Miałam iść do firmy i dostać wypłatę Pita. Przeżyliśmy z Tymkiem te dwa dni "na oparach", potem ubrałam jego i siebie, a mróz był siarczysty i kupa śniegu, i poszliśmy do firmy pieszo po kasę - na bilet już nie miałam. Na miejscu okazało się, że pieniędzy dla mnie nie ma. "Mogę dać pani 20 złotych w tej chwili". Poczułam się jak gówno. Tym bardziej, że nie mogłam mu powiedzieć, żeby sobie te dwie dychy zeżarł. Musiałam wziąć ochłap, bo nie miałam już na chleb.  W tym czasie Pit, przechodząc w roboczych ciuchach przez budowę, usłyszał jak to pani mówi do dziecka, że jak nie będzie się uczyć, to też będzie robić na budowie, jak ten pan.    I jeszcze nasze początki w Warszawie, gdy trzeba było od ręki gdzieś się zatrudnić, by mieć na podstawowe rzeczy i szukać czegoś dalej.  Mała nie miała jeszcze roku, gdy zatrudniłam się w markecie w dziale "warzywa i owoce". Pit w tym czasie sprzątał kino na noce. On pracował na zlecenie, ja miałam jakieś oszałamiające 1200 netto, ale z ubezpieczeniem przynajmniej. Wyglądało to tak: Kino Pita było na drugim końcu miasta, nie byłabym więc w stanie doczekać się, aż dotrze do domu, przejmie dzieci, bym mogła dotrzeć do pracy na szóstą. W pracy więc byłam 6:30-14:30. On wracał nieprzytomny po nocy - kto nie zasuwał fizycznie na akord, nie ma pojęcia w jakim wracał stanie. Dzwonił do mnie, że właśnie wysiadł z autobusu,wtedy ja (o ile dzieci spały), wybiegałam z domu, by dotrzeć na czas do marketu. Mijaliśmy się po drodze, machając sobie z oddali. On po nocy zajmował się niemowlakiem, ja zapieprzałam w sklepie. Kładł się spać na kilka godzin, gdy wracałam, potem leciał na nockę. I tak w koło.  Jak wyglądała praca w tym markecie? Była jedna fajna kierowniczka, pewnie dlatego, że ciężko przez życie doświadczona babka. Było kilka dochodzących księgowych, które patrzyły na pracowników jak na bydło, była główna szefowa, pracowita, ale jeśli chodzi o kontakt z ludźmi, kompletny burak. Do tego mówiła "tam pisze" i "wziąść", co mnie doprowadzało do rozpaczy.  Pierwsze dni to była walka z własną dumą (miałam być przecież psychologiem. studiowałam... a tu kapustę układam i to w markecie, do tego wrzeszczy na mnie chamska kretynka, co żadnej książki w życiu nie przeczytała. kilka razy płakałam w sałatę.) i własnym ciałem. Dlaczego własnym ciałem? Bo normy BHP to mit.    O szóstej przyjeżdżały ciężarówki wioząc towar z magazynów. Do ósmej, kiedy to wkraczali klienci, wszystko musiało być rozpakowane i wyniesione na zaplecze, do chłodni, a towar z chłodni powykładany w dziale. Mam 170 cm wzrostu i długie ręce. Palety były załadowane na wysokość moich wyciągniętych w górę rąk. Na palecie mieściły się w poziomie cztery duże skrzynki (jabłka, sałata lodowa, grapefruity - ciężkie jak cholera i najcięższe kiszonki, pod ciężarem których pękały co starsze plastikowe skrzynki i trzeszczał mój kręgosłup), lub osiem małych wyższych pojemników (pomidory, mandarynki, papryka, brokuły). W najlżejsze dni palety załadowane na maksa były tylko trzy, często było ich pięć. Do tego dochodziła paleta lub dwie z wielkimi (25kg?)workami - ziemniaki, kapusta, cebula i mniejszymi z marchwią, selerem, pietruchą i brukselką. Te z workami załadowane były mniej więcej do mojego pasa. Musiałam to poprzekładać na wózek i wywieźć na zaplecze, a z zaplecza przywieźć nieco starszy towar na półki. SAMA. W 1,5 GODZINY. Oczywiście zdarzały się kontrole, wówczas nie wolno nam było nawet przemieścić pustej palety, którą normalnie brało się pionowo i galopem ciągnęło na zaplecze, żeby się któryś klient nie potknął.  Przychodziłam do domu i przez pierwszy tydzień płakałam z bólu. Bolało mnie wszystko. Przychodziłam, siadałam i zalewałam się łzami, a następnego dnia wstawałam o piątej i jazda!  Proszę pamiętać, że miałam w domu jeszcze dwoje dzieci, którymi trzeba było się zająć, wyprać i nakarmić też.  Klienci byli z reguły koszmarni.      Zasada była taka, by ładne warzywa dawać na spód, na wierzch zaś te wczorajsze. I tak: jak chciałeś dobrze dla klientów, dostawałeś opierdol od szefa, że się nie stosujesz do zasad (przecież towar ma zachęcać do kupna, poza tym i tak wygrzebią co ładniejsze, po co więc im dawać gówno u góry?? nie kumam tej polityki), jak szef zadowolony - zjebki od klientów, z których większość sądzi, że jesteś kompletnym debilem, skoro nosisz wory z kartoflami.    Kiedy towar był lekko przejrzały, cenę obniżało się czasem nie na kilogramie tylko tak: brało się dwa banany podobnych gabarytów, ważyło jednego, naklejało cenę za tę jedną sztukę na worek, a wsadzano do środka oba. Do tego szła nalepka "2 w cenie 1". czy wiecie, że zdarzały się osoby, które rozrywały worek, ważyły jednego i drugiego banana i robiły awanturę, że one nie ważą tyle samo, a więc jesteśmy złodziejami? Co im niby miałam powiedzieć? Że niestety wzorzec banana skradziono właśnie z Sevres i stąd różnice?      W ogóle klienci non stop uważali, że są okradani. Bo tu drożej niż w innym sklepie, albo skończył się towar z gazetki promocyjnej, więc na pewno pracownicy ukradli. Jakaś cholerna paranoja. Skoro wokół sami złodzieje, to jak oni biedni żyją. Naprawdę współczuję.    Rano, poza rozładowaniem tego wszystkiego z palet, trzeba było iść do biura po wykaz nowych cen, promocji itd. I jeszcze to pozmieniać do ósmej.  Pamiętam taki dzień, gdy młoda kiepsko spała, więc popędziłam do pracy nieprzytomna, z Pitem znów nie zamieniłam ani słowa, szefowa miała sraczkę, bo zapowiedzieli się z centrali i nazamawiała milion nowych rzeczy - tym razem jakoś kazała stary towar wywalić. Czekałam aż każe trawę malować na zielono. I wkroczyła ta klientka. Punkt ósma. Ja spocona już jak mysz. Wzięła jakiś tam owoc, u góry było napisane, że jest w promocji, a cena wyskoczyła inna. Pokazałam jej, że przy promocji jest zaznaczona wczorajsza data, przeprosiłam, bo powinnam była to jednak zdjąć i wtedy klientka wycedziła przez zęby: jak się pani nie wyrabia, to trzeba wcześniej do pracy przychodzić! Przysięgam, że miałam wizję jak skaczę na nią i tłukę w łeb skrzynką soków z marvitu. I tak dwanaście razy.    Zasuwaliśmy biegiem. W jakim tempie po jakimś czasie wykonywało się codzienne obowiązki, widziałam dopiero, gdy przychodziło mi szkolić kogoś nowego i on to robił taaaak pooowoooli - czyli jak normalny człowiek.    Pracowali ze mną z reguły fajni ludzie. Było kilku leserów, ale ci szybko wylatywali. Pracowali ludzie, którzy zostali zwolnieni z innych miejsc i brakowało im kilku lat do emerytury. Dziewczyny, gotowe pracować ciężko i piąć się w górę.  Kobiety, których mężowie byli śmiertelnie chorzy, osoby zajmujące się po pracy chorującymi na alzheimera rodzicami. Były też kobiety, które tak ciężko pracowały od zawsze. Naprawdę podziwiałam ich siłę i pogodę ducha. Część z nich dojeżdżała spod Warszawy, bo w markecie w centrum płacili więcej niż w ich okolicy - one wstawały PO TRZECIEJ W NOCY. Siłaczki.    Plusem tej pracy było to (poza faktem, że w 2 m-ce schudłam 9kg), że jak już wylądowałam w księgarni, wydawało mi się, że oni tam nic nie robią. Nikt nie biega, nie trzeba się tłumaczyć z wyjścia do kibla. Pamiętam jak mi dziewczyny mówiły, że raz w tygodniu jest dostawa i wtedy jest ciężko. Tyle że te kilka palet przenosiło do sklepu dwóch-trzech chłopaków. W markecie nosiłam tyle sama. Codziennie.  Niestety w cięższym miesiącu, po kilku książkowych dostawach, na nadgarstkach wyskoczyły mi bolesne ...nie wiem jak to nazwać...takie twarde kulki. Popuchło mi to wszystko. Do dziś nie bardzo mogę dźwigać. Pamiątka po markecie.    Byłam też kiedyś na szkoleniach w firmie, która tak cudnie wyglądała w teorii... Można zacząć od sklepu, ale potem jest droga awansu, można przejść do biura. Hahaha.  Szkolenia były naprawdę dobrze zorganizowane. Ludzie z centrali przedstawiali fajną wizję, złote, kurczę, zasady. Tyle że w praktyce nic z nich nie dało się zastosować.    I nie wiem czy centrala naprawdę żyje w jakimś innym matrixie, czy są tak nienormalni.     obrazek z soup.io   Do czego zmierzam?    Ano do tego, że za niezadowolenie klientów bekną zawsze ci, stojący najniżej. Centrala z reguły ma wszystko w dupie. Ci, którzy najciężej pracują, mają najniewdzięczniejsze zadania - oni zbierają baty. I od klientów i wszystkich powyżej.  Proponowałabym po prostu próbować się po ludzku dogadać na miejscu. Jeśli firma nie ma w dupie klientów, zareaguje właściwie. Jeśli ma, pracownik, czy nawet jego bezpośredni zwierzchnik, nie ma pola manewru. Jest tylko spluwaczką dla klientów.  Pisanie atakujących postów na fanpejdżach niewiele pomoże. Może dostaniecie zwrot tych pięciu obiecanych złotych, ale polityka firmy się nie zmieni. Czy naprawdę sądzicie, że gdyby pracownikom dać czas, środki i pole manewru, nie zrobiliby tego, co do nich należy? Najprawdopodobniej mają taki zapieprz, że nie pamiętają własnych nazwisk. Stronę dla fanów może prowadzić wynajęty człowiek, który dostaje za to kilkaset złotych i nie ma wpływu na nic. Jeśli chcecie zmieniać rzeczywistość, uderzajcie wyżej, bez szukania winnych. Wierzę, że zdarzają się mądrzy szefowie, tylko czasem im się rzeczywistość z wizją rozmija.  Najlepiej by było, gdyby ludzie z centrali, także ci najwyżej postawieni, co jakiś czas musieli osobiście obsługiwać klientów i mieli szansę sprawdzić, co z ich pięknych wizji daje się zastosować w praktyce.  W idealnym świecie, kazałabym też wszystkim sfrustrowanym klientom od czasu do czasu wymienić rolkę w kasie, gdy pięć osób w kolejce fuka na stracony czas.  Tym, co biorą pieniądze, gdy kasjer za dużo wydał, zabierałabym z wypłaty. A do tych, co dzwonią na infolinię, by się wyżyć, wykonywałabym kilka obelżywych telefonów w tygodniu.    Po drugiej stronie też są ludzie. Czasem pracują tak przez chwilę, czasem całe życie. Wszędzie znajdą się szuje i opierdalacze, ale czasem to zmęczenie, albo przypadek. Prawdziwi leserzy żyją z emerytury matki, a nie wstają co rano o czwartej do roboty. Wierzcie mi. I zróbcie czasem coś miłego dla kasjera, nim zwolnią Was dwa lata przed emeryturą i sami siądziecie na kasie.       Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 