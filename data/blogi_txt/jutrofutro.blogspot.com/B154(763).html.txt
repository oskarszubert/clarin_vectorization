W dzieciństwie i wczesnej młodości bardzo blisko przyjaźniłam się z moją kuzynką Grażyną. Bawiłyśmy się ze sobą świetnie, ale nie wiem na ile to było dobre dla naszej psychiki ;) Któregoś dnia, Graża przyjechała do mnie na Mazury, pod nieobecność moich rodziców, a jej wujostwa i została cały długi weekend. Miałam może wtedy jakieś dwanaście lat, ona dwa lata starsza. A trzeba zaznaczyć, że tchórzami byłyśmy strasznym, z kategorii tych, co to boją się zostać same w domu, a jak zostaną razem, to jest jeszcze gorzej, bo potęgują nawzajem swoje paranoje. Dzień był piękny i słoneczny, ale nam się jakoś wychodzić z mieszkania nie chciało, wolałyśmy poplotkować, a i znajomych zbyt wielu wtedy jeszcze nie miałam, bo niedawno na tych Mazurach zamieszkałam. Siedziałyśmy więc gadając głupoty, jak zwykle, gdy nagle zadzwonił domofon. My złapałyśmy nagle jakąś fazę i bałyśmy się odebrać (stare krowy, w biały dzień!). Siedziałyśmy wiec cichutko... Ale najwidoczniej gość nie chciał dać za wygraną, bo jakoś dostał się do środka i zaczął pukać do drzwi. Nasze zdenerwowanie sięgnęło zenitu, gdy przez judasza zobaczyłyśmy nieznaną męską twarz (stare krowy, w biały dzień!). Zaczęłyśmy nawzajem się napędzać i doszłyśmy do tego, że to jakiś zbir chce nas napaść ( podziwiam do dziś naszą mądrość i zdolność dedukcji ). Zbir jednak po jakimś czasie zniknął sprzed judasza, ale my spod drzwi nie. Prowadząc na zmianę obserwacje sytuacji na klatce schodowej zauważyłyśmy w swej wnikliwości, że przechodzący koło naszych drzwi sąsiedzi podejrzanie spoglądają w okolice poziomu podłogi i olśniło nas: on tam siedzi!!! (to się nazywa błyskotliwa inteligencja) Oczywiste było, że musimy jakoś zareagować, nie będą nam obce zbiry pod drzwiami czatować. W końcu kiedyś będziemy musiały wyprowadzić psa i zostaniemy niechybnie zaszlachtowane. (Jezu, co my w głowach miałyśmy?!) Zdeterminowana wyciągnęłam z szuflady porządny nóż, zwany u nas „nożem na teściową”, bo ojciec kupił go od kobiety, którą zięć nadużywający alkoholu straszył, że od tego noża zginie. (kobieta, nie zięć) Dałam nóż Graży z poleceniem „ja otworzę drzwi, a Ty go w razie czego dźgaj”. Grażyna jakoś do zostania nożownikiem się nie kwapiła, więc w końcu to ja pozostałam z bronią w rękach. Otworzyłyśmy drzwi a tam... reklamówka :) Po krótkich dylematach „a jak to jest bomba?”, wzięłyśmy torbę do środka. Pełne obaw zaglądamy. A w niej szczypiorek, sałata, rzodkiewka itp. :D Po zrobieniu wywiadu wśród sąsiadów i uzyskania opisu zbira, który rzodkiewkę spokojnym ludziom podrzuca, zaczęłyśmy oglądać warzywa, robiąc się coraz bardziej głodne. Tkwiąc nadal w manii prześladowczej, postanowiłyśmy obejrzeć, czy nikt nie ponakłuwał rzodkiewek, faszerując je trucizną. Posłużyłyśmy się lupą. Cholera, nic nie widać... podejrzane to wszystko... a jeść się chce. W rezultacie, nie mogąc opanować wrodzonego łakomstwa, zeżarłyśmy warzywa, a rodzinie zostawiłyśmy następujący list, który mam do dzisiaj: Rodzice... Jeśli nie żyjemy, to otruł nas facet, który przyjechał na czerwonym rowerze i podrzucił warzywa. Sylwia z góry go widziała. Kochamy Was. p.s.1 Siwy, Graża Cię kochała. p.s.2 wyprowadźcie psa, bo się zesra.  No i jak Wam się podoba? Jak widać przeżyłam. Facet okazał się znajomym rodziców, który przyjaźni się z nimi do dziś.  A mi nadal chodzi po głowie, że tylko jakimś nadnaturalnym zrządzeniem losu wyrosłam na normalnego człowieka.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 