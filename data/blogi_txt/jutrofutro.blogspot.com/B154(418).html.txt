Esteci i ci, co właśnie jedzą kolację niech wrócą, jak napiszę kolejną notkę.  Notuję, bo może komuś się przyda. Kastracja kota - 150 PLN Dorosły dojrzały kot, który był ostatnio bardzo niespokojny i kilkakrotnie oznaczył teren, wyraźnie wyluzował. Nie ma żadnych szwów, nie trzeba się specjalnie cackać. Zabieg był w piątek wczesnym wieczorem. O 22. kot snuł się już zmulony po domu. Przewracał się, trochę zwracał, przysypiał podpierając się czołem. Następnego dnia duuużo spał. Potem już normalnie. Ani razu nie oznaczył terenu tfu tfu, siki w kuwecie nie przyprawiają o wypadanie oczu. Reszta bez wielkich zmian. Podobno po dwóch tygodniach hormony znikają z krwi i może mu się zmienić zachowanie. Zobaczymy.  Dziś przyszła kolej na Rudosławę. Jest wysterylizowana - miała zabieg w schronisku. Kilka miesięcy temu robiłam jej USG, wszystko ok. Koszt USG ok 90 PLN Od kilku dni Rudzia na spacerach posikiwała kilkakrotnie (wcześniej załatwiała się raz), w domu siedziała z rozpłaszczonym tyłkiem i bardzo często się myła. Postanowiłam zrobić jej badanie moczu. Przymierzałam się do tego jak pies do jeża, ale udało się za pierwszym razem. Trzeba sukę podejść od tyłu, szybkim bezszelestnym ruchem wsunąć pod tyłek płaskie naczynie i łapać. Spoko, do ogarnięcia. Nawet z czterolatką obok i drugim psem na smyczy. Analiza (20 PLN, wynik w ciągu kilku godzin) wykazała różne nieciekawe rzeczy. Będą leki (zobaczymy rano ile zapłacę) i specjalna karma przez jakiś czas - do poprawienia wyników jak sądzę. Karma niestety kosztuje prawe trzy stówy, co mnie dołuje, bo naprawdę niedużo zarabiam. No ale trudno. Chciało się ratować staruszki ze schronów, to się ma w domu futrzastą mafię geriatryczną z dobrodziejstwem inwentarza. Wymęczył mnie ten dzień, przyznaję. Świadomość, że przez dłuższy czas będzie trzeba liczyć się naprawdę z każdym groszem (jakbyśmy dotąd szaleli, kurczę), też średnio pomaga. Jutro będzie lepiej. Może. Może nawet napiszę coś o chińskich matkach. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 