Kiedyś czytałam tylko blogi osobiste. Jeszcze w 2004 było fajnie. Teraz większość dziewczyn, z którymi się nawzajem odwiedzałyśmy, zamknęła swoje blogi dla ogółu. Gros tych, które tego nie zrobiły, usunęło możliwość komentowania. Inne przestały pisać, lub piszą bardzo lakonicznie i bardzo rzadko. Szkoda, brak mi "dawnych" blogów. Równocześnie doskonale to rozumiem. Jako że często ostatnio oglądam nagrania z przeróżnych konferencji, trafiłam niedawno na prezentację/mowę dziewczyny (nazywa się Mena Trott), która wraz z mężem założyła platformę blogową. Chyba w Stanach. W pewnym momencie wspomniała o swoim własnym blogowaniu. O tym, że sądziła, że czytają ją osoby, które choć trochę ją znają. Pewnego dnia opisała historyjkę o tym jak chciała sobie kupić ...kurczę, nie pamiętam, chyba banjo. Robiła sobie jaja, bo nigdy na niczym nie grała i w ogóle była totalnym beztalenciem muzycznym. Napisała niedorzeczną notkę o tym jaki to jej mąż jest niedobry, bo jej nie pozwala na ten zakup. Każdy kto ich znał, albo choć dłużej czytał bloga, wiedział że autorka ma świetnego i wyluzowanego męża, który na jej prośby przebierał się i dawał się fotografować na potrzeby bloga. Notatka miała mieć wydźwięk "ależ jestem świrnięta, dobrze że choć mąż ma odrobinę rozsądku". Tymczasem pojawiło się mnóstwo komentarzy i tylko niewielka część z nich potwierdzała, że czytelnicy zrozumieli istotę. Było też mnóstwo maili od obcych ludzi. Część z nich mówiła: jak on śmie ci czegoś zabraniać. policz ile wydaje na piwo tygodniowo i nie miej oporów. powinnaś kupić to banjo! Spora grupa radziła zaś, by autorka się z mężem rozwiodła, bo skoro on nie pozwala jej na pasję, to będzie tylko gorzej. Mnóstwo ludzi, którzy wiedzieli lepiej, co autor miał na myśli i którzy niezawodnie poradzą i wskażą, co należy zrobić. Autorka zdębiała. Kim do cholery są ci ludzie?? Dlaczego mnie czytają i piszą mi takie rzeczy? Następnym krokiem było zaprzestanie pisania publicznego bloga. Coraz częściej rozumiem wszystkie powyższe przykłady. Może po prostu czasy, gdy człowiek mógł sobie pisać o drobiazgach, żartować, liczyć że ktoś złapie o co mu chodzi, minęły, gdy internet stał się bardziej dostępny. Tak, kiedyś było inaczej. Przyznaję, że czasem tęsknię.  p.s.        Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 