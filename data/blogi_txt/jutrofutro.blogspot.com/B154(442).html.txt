Wczoraj wyciągnęłam zeszyt, który kilka lat temu, z przeznaczeniem na dziennik, podarowała mi siostra. Wyciągnęłam stare pióro i atrament. Muszę szybko kupić nowy, bo ten już przysycha - ma swoje lata. Przypomniałam sobie jaka to frajda prowadzić dziennik na papierze. I że uwielbiam pisać piórem. Oraz że mam trochę kolorowych kopert, a na urodziny dostałam od Tygryziołka cudną papeterię z czerpanego papieru. Trzeba będzie coś z tym zrobić :) Ten piękny niebieski notes, który widzicie, przyszedł do mnie pocztą w ramach niespodzianki urodzinowej od Futrzaka. Jest idealny. Zapisuję w nim książki, które chcę przeczytać i inne ważne rzeczy. Wierzę w papier i atrament. Widzę, że tekst o Isaurze ma spore powodzenie. Michał Larek zwrócił mi uwagę, że teksty współczesne, które zacytowałam "to jest właśnie sedno kultury popularnej! tekst, z którym emocjonalnie  wiąże się mnóstwo ludzi! widać, że coś tam zagrało perfekcyjnie na tej  linii. trzeba być mistrzem, żeby tak trafić w dychę" Potem sobie pomyślałam, że można by pójść tą drogą. Zgadzam się przecież w zasadzie z Caitlin Moran, która mówi że "Popkultura jest szalenie niedoceniana, zwłaszcza przez intelektualistów. Niesłusznie, bo wpływa na kształtowanie gustów i poglądów bardziej niż cokolwiek innego.*" Przyznaję też, że przy Isaurze naprawdę się ubawiłam.  W związku z powyższym, chciałabym raz na jakiś czas (może raz na miesiąc się uda) przeczytać coś, co odcisnęło swe piętno na milionach. I opisać podobnie jak Isaurę. Cykl taki zrobimy - bo Wasze komentarze w takich wypadkach znacząco podnoszą wartość tekstu. Jako pierwsze wybieram: "Trędowatą" Heleny Mniszkówny i "Na ustach grzechu" Magdaleny Samozwaniec. Zaś na następne szukam pomysłów. Bardzo proszę o podpowiedzi. Może czytaliście kiedyś coś, co by się nadawało. Myślałam o czymś Nory Roberts (pisałam przecież, że jest dobrym rzemieślnikiem), jej książki robią furorę i z tego, co kojarzę, kręci się nawet filmy na ich podstawie. Jakieś pomysły? Z niezbyt długim uzasadnieniem?    * Wysokie Obcasy nr 10 (717)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 