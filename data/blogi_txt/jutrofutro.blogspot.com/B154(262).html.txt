Zauważyłam, że robię się leniwa. To chyba taka naturalna skłonność, która pojawia się, gdy wiesz, że możesz się kimś wyręczyć.  Dawniej załatwiałam sobie wszystko sama, gdy było trzeba rozkręcałam i czyściłam kolanko zlewu, a także wnosiłam przez wysoki próg pralkę do łazienki, a potem ją podłączałam modląc się, by zadziałało.  Kobiety często piszą o konieczności stosowania gierek, by facet czuł się niezastąpiony. Mówi się, że mężczyzna który ma w domu partnerkę radzącą sobie ze wszystkim, prędzej czy później znajdzie sobie jakąś biedną niunię, dla której będzie bohaterem przez sam fakt wkręcenia żarówki. Nie żeby niunia nie umiała, niunia jest sprytna i będzie komplementować oczywistości, wierząc że tak się buduje związek idealny, a każdy facet (zwłaszcza taki, który odkrył właśnie pierwszy siwy włos na swojej skroni) marzy o takiej relacji. A samowystarczalna żona, co sobie ze wszystkim radzi? No cóż, ona sobie z odejściem także poradzi, ją można opuścić, za to niunia umrze bez wsparcia męskiego muskułu.  Nigdy się w takie gierki nie bawiłam i szczerze mówiąc mierzi mnie to. Chcę być traktowana jak partner, a nie biedna sierota, a mój facet musi mieć jaja i nie potrzebować komplementowania za poprawne umycie talerza. Bądźmy dorośli. Każdy człowiek powinien być na miarę swych możliwości samowystarczalny. Jasne, że jeśli jeździsz na wózku, nie powiesisz sobie firanek, ale żeby przeciętnie sprawnego człowieka trzeba było stawiać na piedestale, bo wstawił pranie? Serio? Szanowałybyście kogoś takiego? Oczywiście to miłe i można podziękować, że komuś się chciało, ale stosować jakieś gierki i nie mówić, że umyte niedokładnie, tylko rozpływać się nad wspaniałością jeżdżącego raz do roku na mopie, po to by nocą w tajemnicy poprawiać, by się biedaczek krytyką nie zniechęcił? Dziękuję, dzieci już mam, facet ma być dorosły.  Zauważyłam jednak z niepokojem, że zrobiłam się zbyt wygodna. Pit wymienił klawiaturę na taką, która nie kontroluje głośności. Pojawił się więc problem ze ścieżką dźwiękową bajek – przy starej klawiaturze dźwięk generował monitor, przy nowej dźwięku brak. Znalazłam stare głośniki i zasilacz, ale okazało się, że jest problem z podłączeniem się do przedłużacza. W pierwszej chwili pomyślałam, trudno, wróci Pit i zrobi. Po minucie przyszło otrzeźwienie. Naprawdę? Naprawdę przerasta mnie znalezienie drugiego przedłużacza, złodziejki i pokombinowanie z tym wszystkim? Przerażające.  Mam faceta, który umie zrobić prawie wszystko, a jak nie umie to się nauczy, to rodzi pokusę, by zwalić na niego większość niewygodnych lub upierdliwych zadań. Muszę być ostrożna, bo za chwilę stanę się bezradną niunią, która czeka na powrót męża po ciemku, bo nie wymieni sama żarówki. Dość tego.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 