Na półce "do przeczytania" zawsze mam kilka poważnych, opasłych dzieł. Poważne dzieła czyta się powoli (dobra, ja czytam powoli, bo potrzebuję ciszy, by się skupić, a o ciszę u nas w domu bardzo trudno), więc siłą rzeczy równolegle toczy się drugi nurt, książek - przerywników. W drugim nurcie są przeważnie kryminały, ale zdarzają się też powieści i powieścidła. To, co równoległe, czyta się albo jednym tchem, w dwa popołudnia, albo w drodze do pracy. W wannie lub przed zaśnięciem, gdy mózg jest już zbyt zmęczony na kojarzenie faktów historycznych. Kończę więc spokojnie "Katyń", a tymczasem przypomnę sobie kilka przerywników.  O! Na przykład Szklany Zamek Jeannette Walls Świat Książki  Zwróciłam na tę książkę uwagę, ze względu na wątek autobiograficzny. Lubię się babrać w życiu obcych ludzi przez podglądanie (książki, blogi, słuchanie rozmów w autobusach, wymyślanie pasażerom ZTM życiorysów).  Znana dziennikarka opisuje historię swojej rodziny, a pobudza ją do tego widok matki grzebiącej w śmieciach. Jej matki. Jeannette ma dosyć udawania, że przeszłość nie istnieje i zaczyna się z nią rozliczać na piśmie. To historia nieprzystosowanej rodziny, dwojga zbuntowanych dorosłych, ich czwórki dzieci. Lata 60-te w USA. W recenzjach pisze się, że to ciepła opowieść. Rzeczywiście, nie ma tam wielkiej goryczy i niewybaczonych win, ale chwilami skóra mi cierpła i miałam ochotę iść do rodziców Jeannette i kopnąć ich na rozpęd. Niech no wreszcie coś zrobią, niech te dzieci tak nie cierpią! Jak można być tak oderwanym od rzeczywistości, naiwnym, nieodpowiedzialnym! Bardzo mnie denerwowało to wszystko, co tylko wskazuje na sprawne pióro autorki i tłumacza. Jako przerywnik - więcej niż w porządku. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 