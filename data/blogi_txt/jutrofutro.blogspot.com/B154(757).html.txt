To ta notatka, o której wspominałam gdzieś niżej. Wieczorem napiszę Wam jak zorganizować ślub za grosze oraz dodam zaskakujący dla czytelników (hehehe) ciąg dalszy super Mario. (Svemirze, tak to to, o czym myślisz będzie)  2006-02-02 (fragmenty)  "Mamy bardzo starą pralkę. Radziecką.  Nie tylko ona jest stara.  Ostatnio, gdy u sąsiada niżej było włamanie, wyobraziłam sobie, jak zwabiony podwójnymi drzwiami złodziej włamuje się do nas.  I wyobraziłam sobie jego minę :)))    Stary używany telewizor, komputer, który może służyć jedynie za maszynę do pisania, bo już filmu się na nim nie odtworzy. Nie ma nawet karty dźwiękowej.  Meble będące zbiorem staroci i to wcale nie z gatunku antyków. Za to jakie urozmaicenie form i kolorów! Lodówka pamiętająca epokę Gierka.  Swoją drogą już widzę jak ktoś ucieka z lodówką na plecach, nie wzbudzając podejrzeń ;) Wyobraziłam sobie minę złodzieja po oględzinach naszego mieszkania i nie mogłam pohamować śmiechu.    I dziś nasza kochana praleczka (kochana, bo mam świeże wspomnienia odnośnie frani i płukania ręcznego) dała popis.  Najpierw otworzyła się w trakcie prania, zalewając łazienkę.  Moja radość wynikająca z wbiegnięcia w skarpetach na zalaną zimną wodą podłogę (bo pranie dopiero się zaczynało) i stanie w niej przez tą chwilę gdy pralka nadal była podłączona do prądu, ta radość była niesamowita.  No, ale przynajmniej miałam okazję umyć podłogę pod szafką, której na co dzień nie mam siły odsuwać.    Potem (ponieważ obudowy z tyłu brak) w trakcie wirowania wkręciła sobie w bęben stary wąż.   Co ten wąż tam robił?   Efekty akustyczne przednie.  Dodatkowa atrakcja - wypadnięcie paska klinowego i wkręcenie go w wirnik w związku z czym o obracaniu się bębna można zapomnieć.    Bosko, prawda? :)  Witamy w programie USTERKA.  Na szczęście usterki już usunięte. (...) Przez dwa lata było nam bardzo ciężko.  Czas ciąży i pierwszego roku wychowywania dziecka.  To były czasy, gdy mieliśmy często mniej niż pięć złotych na dzień do wydania, a pocztą przychodziły jedynie wezwania do zapłaty.  Byłam przerażona, gdy listonosz dzwonił do drzwi.  Czekałam tylko na to, z której strony padnie cios, bo że padnie było pewne. (...) ze starej pralki, która nam robi numery jestem zadowolona.  Z suszarki, którą mogłabym sobie najwyżej brwi wysuszyć i to takie jak mam, bo gdybym nie depilowała, to nie wiem czy by jej mocy nie zabrakło, też.  I z wielu innych rzeczy, które wydawać by się mogły badziewiem.    W tej chwili liczy się to, że w tej zapyziałej pralce są skarpety chłopaków, których kocham.  I że może P. weźmie tydzień urlopu przed wiosną.  A w poniedziałek pójdę do bibliotek w miejscu zameldowania i będę wybierać :)  Do tego P. zaproponował, że mi kupi trzy serie mojego kochanego serialu.   Po jednej na jakiś czas. Zastanawiam się jak je odtworzę, ale już się cieszę.  A jak pospłacamy długi (a w końcu spłacamy!) to będzie można kupować książki.  Że nie wspomnę o wymianie ośmioletniej kurtki na nowszą.  Że może w końcu w lutym pomalujemy duży pokój na czerwono i nie będą nas straszyły brudne ściany.  I że Młody jutro będzie się cieszył, gdy dziadek wyjedzie po niego na dworzec.  Że chciałabym pomóc koledze, który jest w nie najlepszej formie i nie wiem jak to zrobić.  I że może będziemy mieć kota.    Jest coś ważniejszego?"    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 