Były dziś u mnie dwie miłe panie ze Zboru Świadków Jehowy. Znów przyniosły te ich pisma popularyzujące Biblię, ale choć interesuje mnie  to jako zagadnienie "w co ludzie wierzą i jak żyją", a one przyniosły mi  takie podobno nieagitujące (jeszcze nie patrzyłam), bo trochę mnie znają, to dotąd zawsze mnie te pisma drażniły z innego powodu.  Według mnie są dostosowane do możliwości intelektualnych ucznia klas  początkowych podstawówki. Nie lubię czytać niczego na podobnym poziomie. No ale. Pogadałyśmy (to kobiety więc Rudzia szalała tylko przez chwilę) i  stwierdziły, że mi przyniosą ich wydanie Pisma Świętego. Ostrzegłam, że  nie znajduję się w ich "grupie docelowej" i naprawdę mogą mnie wykreślić  z listy "da się jeszcze nawrócić", ale chętnie przeczytam z czystej  ciekawości poznawczej. I tak chcę sobie kupić Stary Testament (i  to chyba w wydaniu najmniej zmienionym, czyli Torę) do studiów nad początkiem naszej kultury i jako źródło historyczne, więc będę miała z  czym porównać.  Gdy panie poszły i już pożegnałam listonosza (Svemir! przyszła ta książka od Ciebie :)) usiadłam sobie w  kuchni, czekając aż się woda na kawę zagotuje (pogoda znów pod psem,  więc zasypiam strasznie) i się zadumałam, bo poza wszystkim innym, bardzo zmieniły mi się z wiekiem zainteresowania...  Kurczę, a na niektóre rzeczy naprawdę już nie mam ochoty. I to nie  kwestia starości jakiejś, braku możliwości, czy tego, ze nie wypada. Nie  chce mi się chodzić do klubów, bo muzyka ryczy i człowiek nie pogada -  nie przepadam za tańcem, alkoholu prawie nie piję, za to palę, a tam nie można. Jasne, fajnie jest się spotkać czasem na mieście, bo to dość  neutralne, ale jako miejsce regularnego spędzania czasu niespecjalnie  mnie to kręci.  Nie bawią mnie też, na przykład, opowieści o seksie. To  się robi, a nie gawędy erotyczne snuje. Seks pomiędzy mną a Pitem jest sferą tak intymną, tak zamkniętą; "wspólnym małym światem", że  dziwnie bym się czuła snując opowieści na ten temat. Kilka lat temu  może jeszcze by mnie to w babskim gronie bawiło, ale raczej jako zbiór  anegdot z różnych okresów życia, a nie szczegółowa relacja.  Chyba  nie bez powodu najwięcej o seksie w ten sposób gadają nastolatki. Jak  ktoś jest spełniony, rzadko kłapie dziobem na ten temat. Oczywiście  rozumiem, że czasem człowiek chce się zwierzyć przyjacielowi, jeśli ma  jakieś problemy z seksem związane, albo po prostu wygadać. Tym niemniej  nie chciałabym by mi ktoś ze szczegółami opowiadał o swoim życiu  seksualnym. Mogłabym to sobie jeszcze wyobrazić i wtedy terapia byłaby  droga i długotrwała.  I mogłabym tak dłużej, ale idę poczytać i pomysleć o tej długiej notce, co mi się rodzi.    p.s. Przypomniało mi się z księgarni. Krótko przed zamknięciem wpadł jakiś mężczyzna. Że on tylko na chwilę. Poleciał na dział historii, w szale jakimś latał. W końcu, gdy się dowiedział, że nie ma w sprzedaży konstytucji RP, był oburzony niezwykle. Bo jak to! Nie ma?? W każdej księgarni powinna być! On potrzebuje! Wieczorem jedna z nas włączyła kanał informacyjny i zobaczyła tego gościa ze sklepu jak na żywo coś komentował. Podpis pod sylwetką głosił: "XY.  KONSTYTUCJONALISTA" :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 