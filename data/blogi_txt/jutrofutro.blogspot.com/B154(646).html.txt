Wspominałam już, że dawno temu, przed dinozaurami, a na pewno nim osiągnęłam metrykalną dojrzałość, zaczęłam się interesować dwudziestoleciem literackim. To, zdaje się, termin użyty w tytule książki Andrzeja Zawady, ale idealnie oddaje sens. Wówczas nie interesowało mnie nawet specjalnie historyczne osadzenie tej epoki literackiej, ani przeszłe i dalsze losy w niej piszących - poza Staffem, ale tu też interesowała mnie głównie twórczość i fazy jakie przechodził jako autor; jak ewoluowało jego pisanie. Pisałam nawet o nim pracę w trakcie olimpiady języka polskiego, a że znałam na pamięć mnóstwo cytatów, które z upodobaniem stosowałam, udało mi się dostać papier upoważniający do wstępu na polonistykę bez egzaminów. (Nie skorzystałam i czasem żałuję.)  Tuwima uwielbiałam. Zaczytywałam się w antologii jego wierszy wydanej przez Zakład Narodowy im. Ossolińskich w serii 'Biblioteka Narodowa'. Zresztą, zabrałam ten tom ze sobą na studia. Zdjęłam go dzisiaj z półki. Zakładka (specyficzna, przyznaję) tkwiła na ukochanym wówczas wierszu. I choć dziś mi bliżej do innych jego utworów, Tuwim to Tuwim, proszę Państwa. Mistrzostwo języka. Cieszę się, że piętnaście lat temu nie wgłębiałam się w powojenne losy poety. Kiedy się ma dwadzieścia lat, sądy są kategoryczne, a życiorysy czarno-białe. Jasne, że trafiłam na wiersz "Do córki w Zakopanem" a w nim na Lenina, co był przyjacielem prostych ludzi, ale bardzo szybko tę stronę zamknęłam. Nie chciałam, by mi runęła legenda.    Dziś, gdy już pozdejmowałam wszystkich z piedestałów, "Tuwim. Wylękniony bluźnierca." okazał się być lekturą idealną.   Sprawdziłam dorobek autora i troszeczkę osłupiałam. Mnóstwo biograficznych poważnych pozycji, z których sporą część chciałabym przeczytać, wydawanych w stosunkowo krótkich odstępach czasowych. Jak Mariusz Urbanek to robi? Niebawem sprawdzę jak się udali "Brzechwa" i "Waldorff", ale na podstawie "Tuwima" mogę Wam powiedzieć, że to nie jest powierzchowna robota. Na moją zgubę, autor bibliografię zatytułował Książki i czasopisma, które cytowałem, z których korzystałem, które warto przeczytać. I jest tych pozycji ponad cztery strony. Patrząc na ogrom materiału (udając, że nie dostrzega się liczby wszystkich napisanych książek - autor chyba po prostu nie sypia), można by się spodziewać ciężkiego dzieła naukowego, pełnego dat i odniesień do historii literatury. Tymczasem czyta się tę książkę bardzo dobrze. Jest wnikliwa i szczegółowa, ale Mariusz Urbanek umie wyłuskać i pokazać to, co najistotniejsze. Nie tonie w dygresjach, nie błądzi gdzieś poboczami, ale opowiada spójną historię. Co jeszcze lepsze, nie jest to żaden sąd nad poetą, ale nie jest też panegiryk. Tuwim jest w tej książce człowiekiem, którego postępowania nie da się jednoznacznie ocenić i chyba nikt nie powinien tego robić, jest też nieprzeciętnym poetą obdarzonym naprawdę niespotykanym wyczuciem słowa.  Jest opowieść o domu pochodzenia i miłości do żony. Jest opowieść o tym, jak wiele zależy od tego komu pierwszemu wyśle się swoje utwory do oceny i czy ten ktoś w ogóle je przeczyta, nim wyda opinię, która zaważy na cudzym życiu. Jest o młodym poecie, który od szkoły woli kabarety, o grupie poetów, którzy gotowi są na ulicy szukać publiczności dla swoich wierszy. Jest dużo o tworzeniu zarówno wierszy, które dają satysfakcję, jak i utworów, które zapewniają bardzo dostatnie życie. Jest wspaniały okres Skamandra i Małej Ziemiańskiej. Jest opowieść o przyjaźni między największymi poetami i najciekawszymi ludźmi tamtych czasów. Ponieważ część moich zainteresowań literackich krąży wokół okresu międzywojnia, w każdej kolejnej książce odnajduję okruchy wspomnień dotyczące interesujących mnie postaci. Tu jest tych smaczków sporo.  Jest o trudnej emigracji i jeszcze trudniejszym chyba, życiu po powrocie do kraju, gdy tylu dotychczasowych przyjaciół wypowiedziało Tuwimowi swą przyjaźń, jak jakąś umowę. I choć trudno się tym rozstaniom dziwić, kiedy poznaje się kolejne fakty z życia Tuwima, wszystko przestaje być takie oczywiste. Poznajemy Tuwima, który pomaga nawet ludziom, którzy na niego przed wojną pluli (np. Gałczyńskiemu), który ma mnóstwo pomysłów i gdy nie pisze wierszy, zajmuje się tłumaczeniami i zbieraniem wszelkich niesamowitości. Jest Tuwim naiwny i przerażony, jest skuteczny i bluźnierczy - jest ludzki i wielowymiarowy.   Tego typu biografie zawsze mnie zasmucają, wiadomo bowiem, że główny bohater na końcu umiera.  Na pocieszenie dostajemy kilka fragmentów wierszy, świetne zdjęcia i wywiad z przybraną córką poety, na koniec. Nie wiem jak Wy, ale ja mam kilka tomików z utworami Juliana Tuwima i przemożną ochotę, by je raz jeszcze przeczytać.       Mariusz Urbanek. Tuwim. Wylękniony bluźnierca. Wydawnictwo Iskry, Warszawa 2013   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 