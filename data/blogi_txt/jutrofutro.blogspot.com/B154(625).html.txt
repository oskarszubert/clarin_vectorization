Miałam  dziś bardzo długi, dziwny sen. Śnił mi się, między innymi, mój  przyjaciel z dawnych lat. Ale to końcówka była najbardziej przejmująca. Byłam w kościele. W otwartej trumnie leżał bardzo szczupły mężczyzna.  Miał jakoś dziwnie przymocowany mikrofon. Oj, tam przymocowany, wbity  miał w klatkę piersiową. Dziwiłam się dlaczego i ktoś mi wyjaśnił, że papież (!) się ocknął po śmierci i coś szeptał, ale  nikt go nie słyszał, więc ten pan chciał takiej sytuacji uniknąć. Sekundę później ten mężczyzna nie był już w kościele, tylko na mojej kanapie. Nagle był wysokim postawnym długowłosym mężczyzną o rysach  Aborygena, ale ja wiedziałam, że to mój mąż. Ocknął się (zmartwychwstał  znaczy) i ja się tak strasznie ucieszyłam. Ten ciężar w piersi odpuścił.  Zaczęłam go tulić i całować. Był strasznie głodny. Wyciągnął z kieszeni  kilka słonych paluszków i zaczął je łapczywie jeść. Byłam cała spłakana  z radości, że wrócił i powiedziałam, że pójdę mu coś zrobić do  jedzenia, jeśli tylko obieca mi, że będzie żył, gdy wrócę z kuchni. Popatrzył na mnie z miłością i ogromnym smutkiem. Wiedział, że jego  życie się skończyło. Że wrócił tylko na kilka minut, żeby się pożegnać.  Że mamy tylko chwilę dla siebie. Tuliliśmy się jakoś tak łapczywie, żeby  wykorzystać te ostatnie minuty, a ból rozdzierał mi serce. Obudziłam się spłakana z przeświadczeniem, że mamy tak mało czasu... Że  śmierć jest nieuchronna i bardzo namacalna. Trzeba jej wyrwać ile się  da. Próbować żyć jak najpełniej. Bez półśrodków.     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 