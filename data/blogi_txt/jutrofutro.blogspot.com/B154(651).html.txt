(na pewno nie sądziliście, ze to będzie aż tak długa notka, ale chcieliście to teraz cierpcie ;))     Ostatnio miewam reminiscencje z czasów wczesnej młodości. Może to dobry znak, bo przypominanie sobie dawnych fascynacji jest w jakiejś mierze odzyskiwaniem łączności ze sobą. W końcu w dużej mierze jesteśmy określeni tym, co nam się podoba, co akceptujemy i co wydaje się nam interesujące.  W moim wypadku jest to dość istotne, mam bowiem wrażenie, że większość życiowych relacji mnie jakoś ograniczała. Tu mi się przypomina wywiad z Szumowską i jej wyznanie, że dopiero po śmierci rodziców, zaczęła się stawać w pełni sobą jako artystka. I boleśnie prawdziwe słowa o tym, że każda rodzina ogranicza.  Wcześniejsze związki na pewno były dla mnie ograniczające. Duszące. Czasem widziałam to dopiero po wyzwoleniu się z nich.   Później niektóre ograniczenia narzuciłam sobie świadomie. Na przykład kwestię wierności. Skoro byłam ponad dekadę z tym samym facetem i ten facet nadal był dla mnie interesujący, mogłam świadomie zdecydować się na ślub i liczyć na to, że będziemy ze sobą jak najdłużej. W takim wypadku nie ma miejsca na zdrady. Owszem, różne rzeczy się w życiu zdarzają, ale według mnie, dojrzały człowiek odpowiada za swoje uczucia i umie je kontrolować. Więc kontroluję, bo chcę i bo kocham.  Mam sporo szczęścia, bo w tym związku nie muszę niczego udawać. To cholernie cenne.    Są jednak ograniczenia, których doświadczyłam jakoś z automatu, co gorsza wcale tego nie chcąc. Jedne z nich spowodowane były biedą, inne powiększeniem wagi ciała, jeszcze inne rodzicielstwem - wszystko dopadło mnie mniej więcej w tym samym czasie.  Gdy człowiek skupia się na przeżyciu, nie myśli o tym, jaka muzyka, czy który obraz mu się podoba. Jak nie ma kasy na jedzenie i donasza się przez kilka lat stary polar po młodszej siostrze, zamiast zimowej kurtki, fascynacja modą staje się kompletną abstrakcją.    Do tego dochodzi wkurzenie spowodowane zmianą własnego wyglądu (gdzie moje cycki sprzed ciąż? gdzie moja figura? kim jest ta gruba baba w lustrze?) i już człowiek najchętniej zakopałby się w piwnicy, a nie dobierał dżinsy w ulubionym kroju.  Nosi więc jakieś szare koszmary, mające szczelnie zakrywać wszystko i zapomina, że ma na przykład niezłe nogi. Zresztą jak eksponować nogi, które nie pasują do reszty, reszty, która się człowiekowi wcale nie podoba. No może poza twarzą pod odpowiednim, maskującym podbródek, kątem.  W tym ciele nie czuję się do końca sobą, muszę więc coś zrobić z rozmijaniem się tego, co mam w głowie, z tym co w lustrze i co działa jak zimny prysznic, implikujący podejście prosto z "Dnia świra": Staram się widzieć tylko ruch ostrza po skórze.    No i jest jeszcze jedno ograniczenie...  Macierzyństwo i moje cholerne poczucie obowiązku, które każe mi rezygnować z własnych pożądań i zainteresowań na rzecz dzieci. Chyba nie bez przyczyny większość ludzi z osiągnięciami, realizujących się w sztuce lub nauce, czymkolwiek, miała troskliwe żony, bądź nianie, które zabierały kłopotliwe potomstwo, by rodzic mógł w ciszy popracować, lub, już nie w ciszy, się pobawić. Nie mam niani, nie  mam żony, a gdy Pit zajmował się dziećmi, starałam się zarabiać pieniądze, nie myśląc o pracy z pasją. Pasji w pracy. Realizacji siebie w tym, co robię. Rachunki trzeba było popłacić.    Co gorsza, jak jakiś niewolnik, prosto po robocie wracałam do domu. Zmęczenie to jedno, ale ja po prostu nie dawałam sobie prawa do zabawy w czasie, gdy Pit siedział w domowym wariatkowie. Pracujący faceci raczej nie mają takich skrupułów ;)     Odkąd zostałam matką, mam poczucie nieustannego bycia w pogotowiu. Wiecznie świeci mi się lampka stand-by. Pewnie dlatego, że gdy tylko siadam do roboty, albo rozłożę swoje papiery/książki/cokolwiek od razu dzieciaki wymyślają miliony potrzeb, które trzeba zaspokoić już. Bo przecież umrą z głodu/pragnienia/nudów. I nie chodzi o to, że od razu lecę te potrzeby spełniać, raczej o to wewnętrzne "kurwa, no!", które pojawia się w chwili, gdy człowiek przyjmie wygodną pozycję i weźmie się za coś, a zaraz potem słyszy, że znów czegoś od niego chcą. A przecież znając realia, nim wziął się za swoje zajęcia, pięć razy pytał, czy niczego nie chcą, żeby go potem nie odrywały. Nie chciały. Ale teraz jednak chcą. Cały nastrój, natchnienie, skupienie znika. Jest tylko wewnętrzne wkurzenie, więc idzie robić to kakao, czy kanapki, bo i tak nic już nie wymyśli.     Gdy dzieci były mniejsze, byłam jeszcze bardziej spięta. Całe codzienne funkcjonowanie odbywało się pod szyldem: "nie ma sensu się za to brać, bo zaraz dzieci wstaną". A dzieci były kapryśne i krótko spały, co niczego nie ułatwiało. Robiłam to, co trzeba było zrobić (mówię o tych chwilach, gdy nie chodziłam do pracy, bo gdy pracowałam poza domem, studiowałam, zwykle i tak nie miałam siły na myślenie o niczym innym.) - jakieś obiady, porządki, spacery z psami, a czas wolny wystarczająco organizowały mi wyrzuty sumienia. Dlaczego wyrzuty sumienia? Bo mimo tego, że jestem w stanie analizować wiele zagadnień na zimno, gdy chodzi o mnie samą, rozum mówi jedno, a emocje swoje.  To jak z byciem grubym. Wiem, że z nadwagą też można wyglądać fajnie, ale siebie z nadwagą nienawidzę i każdy komplement kwituję w duchu "tak, bo to akurat jest dobre zdjęcie, które wszystko ukrywa" albo "mówisz tak, bo że nie widzisz jak wyglądam gdy wstaję z łóżka".     Wiem więc, że spełniona matka to szczęśliwe dzieci, to znaczy mój rozum to wie, ale duch codziennie mi szepcze, że za mało się staram. Śmieszy mnie, że ludzie kupują książki w stylu "jak wychować geniusza", a równocześnie gdzieś tam podskórnie wyrzucam sobie, że nie zmuszam Młodej do słuchania czytanych przeze mnie bajek i nie uczę cyfr. Nie ważne, że ona woli rysować i tworzyć i od początku niezbyt się skupiała na czytanych jej książkach (zupełnie inaczej niż jej brat), powinnam ją przykuć do łóżka i czytać trzy godziny dziennie na głos - tak przynajmniej uważa jakaś głęboko ukryta część mnie. Tę część własnego głosu wewnętrznego potrafię zagłuszyć rozsądkiem, ale już na przykład fakt, że dzieci powinny być na podwórku, spotykać się z rówieśnikami, szaleć na placach zabaw organizował mi kawał codzienności i nadal to robi.     Bywanie na placach zabaw to dla mnie kara. Przez pierwsze pół godziny jest super, nauczyłam się przez lata sprawiać wrażenie nieprzystępnej, więc udaje mi się odstraszyć większość spragnionych rozmowy babć; poza tym obserwowanie ile przyjemności Młoda ma z tych szaleństw na trampolinie, bywa wzruszające, ale po jakimś czasie dopada mnie przemożna chęć ucieczki. A tu gotowanie obiadu w piaskownicy trwa w najlepsze i weź tu człowieku ucieknij. Więc chodzę na te place, choć nie jestem przez to szczęśliwsza.  I nie chodzi o to, że uważam, że nie powinnam robić z dziećmi tego, co lubią i do szczęścia potrzebują. Uczestniczę w tym świadomie. Wkurzają mnie tylko nieustające wyrzuty sumienia, pojawiające się w chwili, gdy nie mam siły, czasu albo ochoty się tymi aktywnościami zajmować. Jeszcze bardziej wkurza mnie to, że o swoje potrzeby tak ze sobą nie walczę i nie mam wyrzutów sumienia. Nie kładę się wieczorem i nie samooskarżam, że znów nie zrobiłam niczego dla siebie. Dlaczego więc zadręczam się, czy zrobiłam wystarczająco dużo dla innych?    Pamiętam, że gdy urodziłam pierwsze dziecko, poza splotem niekorzystnych zdarzeń, które niejednego by przytłoczyły, a które wywoływały w tej nielicznej grupie znajomych, która mi została, gdy przestałam być imprezową laską, westchnienia "boszzz, nie wiem jak ty dajesz radę, podziwiam cię, ja bym tak nie mogła" (jasne, położyłabyś się i umarła. gdybyś musiała, to byś funkcjonowała, bo alternatywy nie ma), dobiło mnie bolesne uczucie, że oto straciłam siebie. Ja znikłam. Jest ktoś, kto działa, bo musi, ale to ktoś zupełnie obcy, pozbawiony moich cech, moich zainteresowań. To było  obce życie, w którym nie mogłam się odnaleźć, bo jak się można odnaleźć, gdy się przestało istnieć jako człowiek, którym się było przez lata.    Teraz, ku własnemu zaskoczeniu, zaczynam się rozpoznawać. Wracam. Nie jako ja sprzed dwunastu lat, taki powrót jest niemożliwy, zresztą nawet bym nie chciała, byłby to zerowy progres. Zaczynam jednak się budzić, wyzwalać.    Podobają mi się rzeczy, którymi kiedyś bym się nie zainteresowała. Po wielu wielu latach wraca też zainteresowanie muzyką, sztuką. Pojawiają się fajne pomysły na siebie, swoje życie i wygląd. Bardzo konkretne.     Cieszę się z oglądania starych filmów, sprawdzam co mi się podoba, badam, macam, smakuję.  To jest świetne uczucie, to jak wychodzenie z bunkra, w którym spędziło się ileś lat w przekonaniu, że wszystko wokół zniszczyła atomówka. Wychodzisz na powierzchnię, a tam wszystko kwitnie i pachnie. Kusi do próbowania, eksperymentów.    Jest mi nieźle. Jest mi dobrze.  Bardzo się boję, że to stracę. Boję się, że jest mi za dobrze, że mam za dużo. Ludzie mają dużo więcej i traktują to, jako coś, co im się należy. Ja przywykłam do tego że jest bardzo trudno i źle, to był przez lata stan normalny. Trudno się z tego wyzwolić. Gdy zaczyna się cokolwiek udawać, pojawia się ogromna radość i obawa, że w życiu nie ma nic za darmo. Przynajmniej ja od losu wielkich prezentów nie dostaję. I co jeśli to tylko cisza przed burzą. Boję się, bo mi dobrze.    Patrząc subiektywnie można uznać, że nie ma powodów do zachwytu. Nadal mam jakieś długi, nie stać mnie nawet na weekend nad morzem raz do roku, mam bardzo średnie relacje z rodziną pochodzenia, mam mnóstwo codziennych powodów do zmartwień.     Pit po każdym kolejnym zawodzie stwierdza, że trudno, poradzimy sobie, że fakt bycia zdanym na samego siebie sprawia, że jesteśmy silniejsi, bardziej samowystarczalni. I ma rację.  Jesteśmy w stanie przerobić pokój dzieciakom praktycznie zerowym kosztem. Zaplanować weekend bazując jedynie na bardzo ograniczonej gotówce i dużej dozie inwencji.  Leżę właśnie na materacu, obok mnie klej wiąże stare płyty, które będą moim osobistym biurkiem (będę mieć własne biurko! znowu! w końcu!), wszędzie wokół stoją kawałki porozkręcanego trzydziestoletniego segmentu, ale mam już wizję jak to będzie wyglądać niebawem.    Leżę i myślę, że lubię tu być. Kilka dni wolnego, które wziął Pit, uzmysłowiły mi jak bardzo lubię być z własnym mężem. Jak świetnie wygląda codzienność, gdy możemy przebywać ze sobą więcej niż dwie godziny po jego późnym powrocie z pracy. Że możemy spędzać czas na skręcaniu desek, a i tak jest nam fajnie i żadne wakacje pod palmą nie są nam do tego potrzebne.    W tym tygodniu Młody wróci z wakacji i będziemy w komplecie. Jak bardzo jesteśmy zżyci, widać gdy Młody wyjeżdża. Tęskni po trzech dniach. Jasne że dobrze się bawi, korzysta z wakacji, ale tę tęsknotę naprawdę widać. Drżący głos przy każdej rozmowie telefonicznej z nami. Nam też bardzo już go brakuje.    Myślę o tym jak bardzo skopali sprawę moi rodzice. Jak bardzo nie podoba mi się to, jak wyglądają relacje z nimi i siostrą. To mogłaby być sytuacja idealna. Dorosłe dzieci, które wpadają do domu rodzinnego, by pobyć tam z przyjemnością. By się pośmiać, spędzić czas, pogadać, wesprzeć nawzajem. Tymczasem jest totalna kupa i niedawno wywiesiłam białą flagę na ostatniej pozycji. Jeśli moja rodzina chciałaby tworzyć fajną grupę, wiedzą gdzie mnie szukać. Ja przestałam walczyć. Nikogo nie zmuszę by mnie akceptował, wspierał(dawał się wesprzeć) albo kochał z wzajemnością. Znajdę jeszcze więcej fajnych, bliskich ludzi wśród niespokrewnionych. Czasem tak jest lepiej.    Już się cieszę na czas, gdy dzieci dorosną. Na rozmowy, wspólne oglądanie filmów, nie tylko animowanych. Wierzę, że uda nam się być dla siebie nawzajem wsparciem. Strasznie kocham moich domowników.  Byłam w kuchni po herbatę (nie mogę spać, jest trzecia w nocy) i minęłam Bronkę. Jak ona śmiesznie truchta. Jakby skradała się na obcasach. Zwierzaki generalnie są zabawne. Czasem mam wrażenie, że to kosmici, bo jak można tak wyglądać w ogóle? :)  Odzyskuję swoją fascynację życiem. W końcu czuję siebie.    Mam ponad trzydzieści lat i znów zaczynam być sobą. Jest mi z tym świetnie.       Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 