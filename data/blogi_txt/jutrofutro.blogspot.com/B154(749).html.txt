W piątek piekłam rogaliki. Przygrywała mi Lista Przebojów Trójki. Lata całe nie czekałam na listę i nie pamiętam bym po roku dwutysięcznym wysłuchała jakiejś od początku do końca, tym razem też włączyłam koło dwudziestej. I to już nie jest ta sama lista, mam wrażenie. Wiem, to także nie jestem przecież ta sama ja, ale Marek Niedźwiecki chyba nie ma już takiej frajdy z tej roboty.  (A może po prostu miał gorszy dzień? Gdybym ja miała poprowadzić audycję, gdy mam gorszy humor, połowa słuchaczy mogłaby się pociąć. Słuchacie listy regularnie? Jakie macie odczucia? ) Nie byłoby w tym nic dziwnego, w końcu przez tyle lat ciężko nie stracić zapału, ale pamiętam, że było inaczej.  W latach 90-tych weekend zaczynał się wymianą książek w bibliotece i LP3. Zamykałam się w pokoju, siadałam przy biurku, wyciągałam notes, który miał służyć do zapisania pierwszej dziesiątki (często fonetycznie, bo w podstawówce uczyliśmy się rosyjskiego, nie zachodnich języków), ale służył też do bazgrania, w trakcie rozmyślań. Pamiętam, że praktycznie co tydzień ktoś wpadał listę odwiedzić - a to licealiści przy okazji wycieczki do Warszawy, a to jakaś rodzina z dziećmi chciała zobaczyć jak wygląda radio od kuchni. Głosowało się na kartach pocztowych, dopiski z których Niedźwiedź czasem czytał. Co fajniejsze. Słychać było, że miewa głupawki, człowiek naprawdę odnosił wrażenie, że oni się przy tym robieniu audycji świetnie ze sobą bawią. Słuchacze nagrywali kawałki z radia, w związku z czym pisali, żeby pan Marek nie zagadywał piosenek. Niedźwiedź zaś, dusząc się ze śmiechu, wcinał się potem w taką piosenkę z tekstem w stylu: "ale przecież ja nie zagaduję. (15 sekund później) nigdy nie zagaduję (10 sekund później) gdzieżbym śmiał". Pełne śmiechu połączenia telefoniczne z Aliną Dragan i korespondencje Wojciecha Żórniaka z Głosu Ameryki w Waszyngtonie. O i Pierzasta była przecież! A realizowała Baśka, której już niestety nie ma.     Lista zassała, po kilku pierwszych notowaniach kartki pocztowe przywożono w wielkich workach, bo nie mieściły się w pokoju Niedźwieckiego. Liczył je sam do ostatniej chwili, asystentki odbierały telefony międzymiastowe. Ktoś ryczał do słuchawki piskliwym głosem, że głosuje na Maanam. I cała klasa też... Marek z realizatorami wymyślał odjechane dżingle, przerywniki i odgłosy. Chrupał jabłka, zajadał się ciastkami, mlaskał, wpadał zasapany do studia, dyszał do mikrofonu. Czytał listy od słuchaczy, opowiadał dowcipy. Momentalnie stał się postacią pożądaną, supermodną. O liście dyskutowało się w liceach na przerwach, listę puszczało się na prywatkach, nagrywało domowe składanki do słuchania. Słynne: „dzień dobry wieczór państwu”, „17 milionów do dwudziestej pierwszej”, „napisała do nas słuchawka z Krakowa”, „czy mam dla państwa dyrdymarkę” wchodziły natychmiast do codziennego języka słuchaczy.  (Monika Stukonis / Viva)  Wiem, że wtedy nie było sensownej alternatywy, a internet jeszcze w Polsce nie funkcjonował, ale przecież nie to decydowało o popularności LP3. Mam wrażenie, że ludziom się bardziej chciało angażować w cokolwiek. Kto dziś by głosował na kartkach pocztowych? Trzeba kupić kartkę, znaczek, napisać to ręcznie i jeszcze pójść wysłać. Ilu z Was pisze papierowe listy? Ale ok, uznajmy że nie będziemy się cofać do glinianych tabliczek. Po coś ten internet powstał... Ale czy w jakąś jego część jesteście naprawdę zaangażowani?  Mam wrażenie, że do większości przypadków pasuje określenie użyte przez złośliwego słuchacza, cytowane w linkowanym wyżej artykule. „Mała strata, krótkie łzy”. Niby coś tam oglądamy lub czytamy i nawet nas to interesuje, ale gdy się kończy, po prostu przełączamy kanał. ZAWSZE znajdzie się coś nowego. Jak w końcówce Truman Show. Wiecie, tu się ważą osobiste losy Trumana, transmisja jest przerwana, a dwóch gości przed telewizorem prowadzi dialog: "- zjesz jeszcze? - nie. zobaczmy, co jest na innym programie." Jakoś trzeba zabijać czas, no nie?  Nie chcę, żeby ten tekst się wpisał w cykl manifestów pokoleniowych, które ostatnio krążą po internecie. W stylu: "wyłącz komputer, nawiąż prawdziwe znajomości, bo nasze pokolenie takie albo owakie. nikt nas nie zrozumie albo nie mamy ideałów albo blablabla bla." Nigdy nie czułam się specjalnie blisko związana z jakąkolwiek grupą. Piszę o sobie. Czasem w liczbie mnogiej, bo jakoś mi pasuje, ale na pewno nie jestem głosem żadnego pokolenia :) Odżegnuję się. Chodzi mi po głowie jedno badanie i mam wrażenie, że to Natalia Hatalska o nim gdzieś mówiła, ale nie udało mi się teraz namierzyć.    Była w nim mowa o tym jakie grupy wiekowe tęsknią za latami osiemdziesiątymi i początkiem dziewięćdziesiątych. Podobno najbardziej tęsknią ludzie starsi, ta część, która ma problem z odnalezieniem się we współczesnych realiach, nie nadąża technologicznie itd. oraz najmłodsi, którzy znają tamten czas tylko z opowiadań i bardzo go idealizują (podobnie jak ja w czasach liceum lata 60-te). Nie należę do żadnej z tych grup, ale tęsknię za niektórymi aspektami tamtych czasów.  Lubię zmiany i cieszę się, że technologia ruszyła do przodu, a gdyby nie internet, nie poznałabym wielu interesujących osób (w tym mojego męża), ale widzę tu nie tylko "plusy dodatnie". Szybkie znudzenie wszystkim, co nowe i początkowo fajne oraz problemy z dłuższym koncentrowaniem się na czytanym tekście niespecjalnie mnie cieszą. Wkurza mnie to, ale tak po prostu jest. Ok, mogę to tłumaczyć brakiem czasu - im jestem starsza, tym mam go mniej i bardziej go cenię- ale w większości przypadków przestałam dawać drugie szansy książkom, filmom i ludziom, z którymi od razu nie zaiskrzyło. To jeszcze jestem w stanie przeżyć, denerwuje mnie natomiast fakt kiepskiego znoszenia nudy, potrzeba nieustannej stymulacji. To, co próbuję przewalczyć u dzieci, bo nuda może być stanem bardzo twórczym, muszę na nowo oswajać u siebie samej. Nie umiem odpoczywać. Stwierdzam, że nic już danego dnia nie zrobię, a minutę później idę czyścić zlew i myć podłogi, albo wyciągam dziecko na dwór, bo powinnam iść z nią na plac zabaw, choć siłę mam tylko na siedzenie w fotelu. (tego wątku w tej chwili nie pociągnę, bo mi się z dygresji zrobi notka wewnątrz notki)  Wiecie za czym tęsknię? Za poczuciem frajdy. Za tym, o czym pisze Katachreza, za  kulą w brzuchu z radości i dławiącym uczuciem pragnienia, gorącym pragnieniem, wolą, chceniem, żądaniem, głodem, żeby już nadeszło i żeby się stało. Przypomniało mi się w związku z Listą Przebojów Trójki, bo kiedyś tak czekałam na każdy piątek. I na każdy wyjazd na wieś. I na każde spotkanie z kuzynkami. Byłam jak ten wilk z książki Rowlandsa, o którym pisałam w jednym ze starszych tekstów. Mój syn stwierdził ostatnio: "wakacje się kończą, ale zaraz będą urodziny, potem święta, ferie..." - on już się na to wszystko cieszy, czyli dzieci nadal to mają! Tylko dorośli się popsuli. Teraz? Teraz przypominam raczej jednego z panów, wiszących u mnie nad łóżkiem:    I sama to sobie zrobiłam. I znów polecę Katachrezą: dobre wychowanie uczy, żeby nie  przekraczać granic, żadnej konkwisty, kolanka równo i razem, i mówić  tak, żeby nikomu nie było przykro i pracować tak, żeby nie było lekko i nie cieszyć się za dużo i za głupio i nie okazywać.  Pamiętacie ten odcinek "Przyjaciół", gdy Phoebe i Rachel poszły pobiegać? Za czymś takim mi tęskno. Za metaforycznym biegiem do utraty tchu. Bez przejmowania się tymi ludźmi wokół, którzy "mają oczy" ;)  Ciśnie mi się tu analogia z blogowaniem. Kiedy z wieloma znajomymi zaczynałyśmy dziewięć, dziesięć, a czasem dwanaście lat temu, wstawiało się notki codziennie. Cieszyło interakcją. "Ktoś to czyta! Ktoś komentuje!" Pisałaś tekst o tym, że właśnie wstałaś, a wczoraj szef cię wkurzył, ale za to kupiłaś fajny kubek i ludzie odpowiadali natychmiast. Dyskusja pod notatkami trwała przez cały dzień, aż do ostatniego: "dobra laski, ja już idę spać". Wiadomo było, że gdy wstaniesz już ktoś Ci zdąży napisać "dzień dobry, co dziś słychać?", a gdy któregoś dnia spóźniałaś się z notatką, oczywiste było, że poza niecierpliwymi komentarzami, dostaniesz kilka maili z pytaniem czy wszystko ok i czy żyjesz. Dziś duża część wówczas blogujących straciła zapał. Połowa w ogóle zrezygnowała. Kiedy zaś czytam część blogów tematycznych czy "lajfstajlowych" (czyli z takim śmietnikiem tematycznym jak u mnie), widać że chcą z tego zrobić przedsięwzięcie biznesowe. Nie ma w tym nic złego, póki z pisania bije przyjemność tworzenia. Gorzej, gdy widać publikowanie na siłę lub bolesne tworzenie tekstów "osobistych" które mają oddzielać od siebie refren tekstów sponsorowanych. Bardzo trafnie napisała mi blogerka, którą lubię (i u której byłam, lata temu, pierwszą komentatorką, z tego co pamiętam): "To co się dzieje ostatnio na blogowisku jest  totalną katastrofą. Czuć brak jakiejkolwiek energii. Blogerzy piszą rzadko i najczęściej neutralnie, a czytelnicy milczą bo co się będą  wysilać. Przebywanie w tym gronie kojarzy mi się czemuś z przebywaniem  pod krzyżem. Po trzech latach od katastrofy. Garstka znudzonych dziadów,  ale jeszcze postoją - bo w sumie co im zależy. Zniesmacza mnie blogowisko. Piszę to zupełnie szczerze."   Więc tak, też to czuję. A sama nie jestem lepsza. Czy kiedy Spt skasowała bloga napisałam do niej zaniepokojona? Czy teraz, gdy Nielot milczy już któryś miesiąc, próbowałam się dowiedzieć, co się dzieje i napisałam cokolwiek poza pytającym komentarzem? Mam wrażenie, że sami sobie wmówiliśmy, że to tylko blogi. Że prawdziwe życie jest gdzie indziej i nie ma się co ekscytować, dopytywać, zanadto ANGAŻOWAĆ, bo to dziecinne. Nam przystoi tylko zblazowany wyraz twarzy i zero ekscytacji. Wszystko już widzieliśmy, wszystko już było.  Może Wam to nie przeszkadza... Mi - tak. I zamierzam znów szukać frajdy. W drobiazgach. W życiu. I będę się angażować.   Zarejestrowałam się na stronie LP3 i zagłosowałam. Wrócę do starej piątkowej tradycji. Bardzo bym chciała wrócić do starego trybu blogowania, zobaczymy jak to wyjdzie. Od pięciu miesięcy nie palę, mam buty do biegania, strasznych upałów już nie ma, czas wystartować. Może nie tak jak Phoebe, ale kurczę, kiedyś codzienne poranne bieganie dawało mi sporo frajdy. Tęsknię za ekscytowaniem się rzeczami mało ważnymi, ale przyjemnymi.  Ciekawe czy jeszcze to potrafię...         Ale jeśli potrafię, będziecie musieli mężnie to znieść :)) Bo na pewno przełoży się na charakter i temperaturę tekstów.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 