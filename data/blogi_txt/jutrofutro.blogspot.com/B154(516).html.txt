Na początku chciałam zaznaczyć, że u mnie wszystko jest na oko i "około". Mam coś z mojej babci, która gotuje nigdy nie próbując (na przykład robi najlepsze na świecie pierogi z kapustą i grzybami, bez próbowania, bo nie znosi grzybów, oraz barszcz wigilijny, którego sama nigdy nie je). U mnie ostatnio podobnie jest z ciastami, bo po drugiej ciąży muszę bardzo uważać na cukier.  No to przechodzę do szarlotki, według zmodyfikowanego nieco przepisu mojej mamy.  Potrzeba: - 4-6 jaj (od szczęśliwych kur) - budyń śmietankowy bez cukru (taki na 0,5 l mleka) - jakieś 3 szklanki mąki tortowej - szklanka cukru - jakieś 250g masła roślinnego (najlepiej tego MR z Warszawy, bo kruszwickie jest dużo gorsze) - proszek do pieczenia (odpowiednią ilość)  no i oczywiście jabłka ok.2kg, plus cukier i cynamon do nich. Jabłka obieramy, kroimy jak nam wygodnie, zasypujemy cukrem, dodajemy cynamon. Przykrywamy i tak sobie miękną na małym ogniu, aż się nieco rozciapciają. Tak,wiem, że nie ma takiego słowa ;) W międzyczasie wrzucamy do miski miękkie masło (jak sobie postoi z godzinę poza lodówką w sierpniu, to mu starczy.), mąkę, pół szklanki cukru, proszek i żółtka i zagniatamy. Z 3/4 robimy jedną kulkę, która będzie naszym spodem, a 1/4 niech zostanie w konsystencji podobnej jak kruszonka do drożdżówki. Jak już rozgnieciemy te 3/4 na blaszce, wyrzucamy na to jabłka. Moja mama czeka aż będą zimne, ja się nie przejmuję. Byle nie były bardzo gorące. Ubijamy białka, pod koniec dodając pozostały cukier i na samiutki koniec wsypujemy budyń. (suchy, wprost z torebki).  Ciasto wygląda więc tak: spód - rozciapciane jabłka z cukrem i cynamonem - ubite białka (z cukrem i budyniem) - 1/4 ciasta na wierzch. (jak nie wyjdzie coś na kształt kruszonki, można po prostu porwać tę resztkę na kawałki.)  Wsadzamy do piekarnika i pieczemy aż się zarumieni. Najlepsza jest ciepła, wtedy jabłka są lekko płynne i trzeba nakładać drewnianą łopatką. Smacznego.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 