Film, dla którego przejechałam pół miasta w zadymce śnieżnej. Zrozumieć to może chyba tylko inny zdesperowany rodzic, któremu ktoś po pół roku przerwy zaproponował posiedzenie z dziećmi, umożliwiając wychodne.  Przeważnie wychodzimy osobno. Tak, posiadanie dzieci z dala od rodzinnego wsparcia bardzo specyficznie wpływa na związek. Randki odbywamy w dużym pokoju. Skoro więc nadarzyła się okazja, grzechem by było nie skorzystać. Z rozpędu pomalowałam sobie oczy i to był błąd zarówno z powodu zacinającego śniegu, jak i mojego roztkliwiania się podczas seansu.    "Sierpień w hrabstwie Osage" wydał mi się przejmująco smutny. Drodzy opisujący filmy, naprawdę fakt, że podczas rozmów pada kilka celnych ripost (nawet jeśli są zabawne), nie czyni jeszcze z filmu komedii.  Czuć, że scenariusz jest oparty na sztuce. Miejscami wychodzi z tego grecka tragedia. Nagromadzenie tajemnic, powiązań, o których nie wiedzą główni zainteresowani i w tym wszystkim Meryl Streep, jak naćpana mojra, która wie wszystko i decyduje o tym, co ujawnić, co zataić i na czyj los wpłynąć.  Bałam się, że Violet (grana przez Streep ) będzie za bardzo teatralna i może rzeczywiście początkowo jest to postać przerysowana, ale zrzucam to na wpływ leków. Podobają mi się jej córki, bezlitośnie pokazywane przez kamerę, postarzane, z odrostami (Roberts) i więdnącą urodą (Lewis), ale tak naprawdę piękne, doświadczone przez życie i zupełnie różne. Każda z przedstawionych w "Sierpniu" postaci była dla mnie jednakowo ważna. Same role pierwszoplanowe :) Scena, z której pochodzi zdjęcie zamieszczone u góry - jedna z lepszych. Julia Roberts przyjmująca prawdę o swoim małżeństwie, te wszystkie dotkliwe teksty wygłaszane przez członków rodziny... nie te najgłośniejsze, w kłótni, celowo okrutne, ale te ciche, mające oszczędzić bólu, dławiące w gardle. Dobry, smutny film. Może za bardzo dramatyczny chwilami, ale jego pochodzenie sporo tłumaczy.  I jedna z myśli, która mnie nawiedziła podczas seansu. Czy dopiero kobieta samotna i w pewnym wieku, może pozwolić sobie na zrzucenie z siebie wszelkich powinności? Myślę o postaci granej przez Julię Roberts. Patrzyłam na jej bardzo długie włosy z siwym odrostem, na piękną twarz z delikatną siatką zmarszczek, obszerny szlafrok i gapienie się na ptaki. Przez chwilę jej tego zazdrościłam. Choć tego typu wolność najczęściej jest okupiona dużymi stratami, jako wolność człowieka który żyje sam dla siebie. Sierpień w hrabstwie Osage − amerykański film w reżyserii Johna Wellsa. Adaptacja sztuki teatralnej autorstwa Tracy Letts. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 