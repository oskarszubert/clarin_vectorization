Trzeba być chyba niespełna rozumu, by sądzić, że można życie bliźniego zamknąć na/w kilku stronach A4. Nie da się. Nie ma takiej możliwości. Zawsze będziemy tylko ślizgać się  po powierzchni. Każdy, komu chciałoby się zagłębić w źródła, mógłby stworzyć alternatywną wersję biografii drugiego człowieka.  To powód, dla którego, nawet najlepiej napisane biografie, poprzedzone latami badań, są świetnym źródłem informacji, punktem wyjścia; nigdy zaś nie powinny stawać się dla czytelnika jedyną prawdziwą wersją historii. (Ludzie, myślcie! To nie boli! - chciałoby się zawołać - myślcie, sprawdzajcie, wyciągajcie wnioski)  Poza tym, postuluję utworzenie archiwum egzystencji, o którym mówi Maria Janion: "Uważam mianowicie, że potrzebne jest archiwum egzystencji. Chodzi mi o archiwum egzystencji wszystkich. Żeby gdzieś wszystko było zapisane. To pomysł, który nurtuje Czesława Miłosza. Miłosz, wspominając w 'Roku myśliwego' wiosnę roku 1920 w Wilnie, pyta, no, dobrze, ale jak to wszystko zatrzymać, jak to zapamiętać? A przecież nie chodzi tu tylko o obraz, jaki on przechował, ale również o percepcje tych wydarzeń przez innych. Miłosz zaczyna marzyć o istnieniu jakiegoś miejsca, w którym wszystkie percepcje, wszystkie obrazy zostałyby zachowane. To marzenie o ocaleniu, odkupieniu wszystkiego, co się dzieje w czasie, odkupieniu w wieczności, tak żeby to było wiecznie zachowane. Każda drobina egzystencji.*"   Ponieważ jednak nie sposób tylu relacji przeczytać, może powinno się to jakoś nagrywać po prostu? Tylko że, z pozoru obiektywne i zimne oko kamery, nie pokaże nam tego, co się działo w głowach i sercach. Więc znów listy, relacje i pamiętniki... Po przeczytaniu kilku książek o Marii Pawlikowskiej-Jasnorzewskiej, przychylam się do słów Anny Nasiłowskiej: "Ludzie piszący dysponują straszną i niesprawiedliwą przewagą nad niepiszącymi: to oni zostawiają wspomnienia. Po jakimś czasie, gdy wszyscy świadkowie nie żyją, pozostają tylko słowa.**"   W amoku sprawdzania cytatów, trafiłam na swój tekst o Jasnorzewskiej sprzed kilkunastu lat. Rękopis nastoletniej pannicy, pełen egzaltacji, ślepego podziwu i zdań w stylu: To dziecko musiało urodzić się podczas sztormu na Morzu Egejskim, na statku zmierzającym do Grecji. I nigdy nie uwierzę w żaden Kraków. O dziwo, w tym stylu są utrzymane także wspomnienia wielu osób, które, w przeciwieństwie do mnie, poetkę znały osobiście. Wiem, że w Polsce pokutuje pogląd, że o zmarłych można mówić dobrze albo wcale, ale jak przy takim założeniu w ogóle można badać przeszłość? Zastanawiam się, ile prawdy jesteśmy winni tym, co przyjdą po nas. I czy takie nieeleganckie grzebanie w życiorysach jest potrzebne. Czy w wypadku twórców, dzieło nie powinno bronić się samo? W sumie, wolę badać życie ludzi wybitnych lub/i inspirujących, niż czytać plotki o celebrytach.  Jan Lechoń w 1955 roku w "Dzienniku" (t.3. PIW, Warszawa 1993) wspomina Marię Pawlikowską- Jasnorzewską i potwierdza to, co zauważyłam, czytając teksty o niej kilkadziesiąt lat później: "Bardzo dużo napisano o niej, ale wszystkim tym pochwałom czegoś brak: pisze się o niej, jak zawsze u nas, prawie jak o świętej." Mnie Pawlikowska- Jasnorzewska interesuje bardziej jako człowiek, niż bogini poezji, wróżka czy "polska Safona", jak wielu ją przedstawia. Przypomniała mi się opowieść, niestety nie pamiętam źródła, ale wydaje mi się, że któraś ze znajomych blogerek kilka lat temu to opisywała. Brzmiało to mniej więcej tak: "Na studiach mieliśmy świetnego młodego wykładowcę, który po zajęciach chodził z całą naszą grupą na piwo i prowadził nocami błyskotliwe dyskusje. Niestety, miał żonę i malutkie dziecko, i ta żona do niego wieczorami dzwoniła, odciągała go od nas. Wydawała mi się mało wyluzowana i zazdrosna, a on taki wspaniały. Dziś sama mam małe dzieci i współczuję tamtej żonie. Dopiero teraz widzę, że ów wykładowca był niedojrzałym, uciekającym od obowiązków kretynem." Przytaczam to jako paralelę do mojego odbioru Pawlikowskiej-Jasnorzewskiej. Kilkanaście lat temu "Marię i Magdalenę" znałam prawie na pamięć, a "Zalotnica Niebieska" dostarczała mi przeżyć wręcz mistycznych. Ach, obcowałam z genialną poetką, której każdy gest był w moim odczuciu przejawem indywidualizmu i wielkości. Była taka niepospolita, oderwana od prozy życia, żyjąca sprawami wzniosłymi - miłością i poezją. Mnie - szesnastolatce zdawała się zjawiskowa. Dziś jestem dorosła, praktyczna, nieuwznioślona i te same sprawy postrzegam zupełnie inaczej. Abstrahując od samej twórczości, Pawlikowska- Jasnorzewska w ciągu tych kilkunastu lat, dzielących mnie od pierwszej fascynacji poetką, zdecydowanie spadła dla mnie z cokołu.  Wraz z każdym kolejnym panegirykiem, który czytałam, rósł we mnie bunt. Bardzo chciałam znaleźć coś więcej niż eteryczna-magiczna-prześliczna, coś ludzkiego, coś zwykłego, trochę brzydkiego. (Archiwum egzystencji, gdzie jesteś?) Gdy trafiłam na wypowiedź Edyty Gałuszkowej-Sicińskiej, ucieszyłam się, że w końcu jakiś ludzki rys. Może rysa? Pani Edyta opowiada, ze na Kossakówce zaczęła bywać ze swoim mężem, Aleksandrem Gałuszką, poetą. A oto scena, którą zapamiętała: Któregoś dnia, Gałuszkowie, otrzymawszy zaproszenie na kolację od p. Izy Żeleńskiej, wstąpili po drodze po siostry Kossak, które też były zaproszone. "Stoimy wszyscy - panie w długich sukniach - w holiku Kossakówki, gotowi do wyjścia. Jeszcze tylko Lilka... A Lilka schodzi z górki i nagle tupie nogą: 'Ja w tej chwili czuję okropny brak żelaza, muszę natychmiast dostać żelazo. Kucharciu, ja muszę dostać szpinak.' Zdębieliśmy i mało nie padli z wrażenia. Stojąc lub siedząc, jak wypadło, czekaliśmy... Kucharcia przyniosła szpinak z warzywnika, szybko ugotowała, przyrządziła, Lilka zjadła to swoje żelazo i wreszcie ruszyliśmy (...)" Poza tym jesteśmy informowani, że "Jasnorzewska to cudowna poetka, ale bardzo chimeryczna, trudna we współżyciu. Wcale nie anioł, jak mogłoby wynikać ze wspomnień Madzi, która niewątpliwie była tą lepszą siostrą." Cytowany tekst pojawił się najpierw w książce "O Magdalenie Samozwaniec", Wydawnictwo Literackie, Kraków 1979, potem został przedrukowany w "Zniknę jak obłok. O Marii Pawlikowskiej-Jasnorzewskiej. Wspomnienia i wiersze." Wydawnictwo Domena, Warszawa 2004. Przedrukowane, znaczy że prawdziwe! Można by się, z tego obnażenia niezbyt chwalebnych cech u rzekomego anioła, ucieszyć, gdyby poprzestać na tym, co się dotąd wyczytało. Jeśli jednak ciekawość pcha nas dalej, znajdziemy poetę Gałuszkę w nieco innej "konfiguracji". Z książki Anny Nasiłowskiej** dowiemy się, że w 1932 Aleksander Gałuszka zaatakował Tuwima, kwestionując "polskość" poety. Pawlikowska-Jasnorzewska, szczerze oburzona, napisała wspierający list do Tuwima i uzyskała odpowiedź: "Najmilsza Siostrzyco Polewka z gałuszkami - to nie żadna grupa Polewska z gałuszkami - to najwyżej zupa Polewkę z gałuszkami wylejmy do kupy Polewka i Gałuszka to przecież dwie... (...)Nie przejmuj się pilocino kochana, ze cię Rusinki, Polewski, Gałuszki (...)ignorują**"  Wobec powyższego, wspomnienie pani Gałuszkowej traci nieco na wiarygodności. Człowiek zaczyna się zastanawiać, czy poetka była aż tak chimeryczna, jak świadczyć mógłby ten nieszczęsny szpinak. A także, czy większa sympatia do Madzi Samozwaniec (jako tej lepszej z sióstr) nie wiąże się w jakiś sposób z tekstem o niezbyt poprawnej politycznie, jak dziś byśmy powiedzieli, wymowie, którego ta nie miała skrupułów swego czasu opublikować, a co w obliczu narastania antysemityzmu w Europie było jeszcze bardziej nie na miejscu. Koledzy żydowskiego pochodzenia jednak (Chcąc załagodzić sprawę? Pragnąć zawstydzić koleżankę po piórze i sprawić by się opamiętała?) pogratulowali jej "świetnej parodii", dzięki czemu Madzia mogła wyjść w sytuacji z twarzą.  I bądź tu człowieku mądry i pisz wiersze notkę biograficzną. Idź, szukaj dalej, drąż. Może coś przegapiłeś. ciąg dalszy nastąpi... (interesuje Was ten temat w ogóle, czy tylko mnie?)    *Barbara N. Łopieńska. Męka twórcza. Z życia psychosomatycznego intelektualistów. WAB, Warszawa 2004  ** Anna Nasiłowska. Maria Pawlikowska-Jasnorzewska, czyli Lilka Kossak. Biografia poetki. Algo sp. z o.o., Toruń 2010     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 