Simon Beckett Chemia śmierci  Zapisane w kościach Szepty zmarłych   Skoro już weszłam w tematykę zabójstw i śledztw, to pójdę za ciosem. Książki dla wielbicieli  seriali kryminalnych zainteresowanych antropologią sądową. Znajdziecie tu opisy stadiów rozkładu zwłok i tego, jak zachowuje się ciało pod wpływem temperatur - nic dziwnego, skoro główny bohater jest wybitnym antropologiem sądowym uciekającym przed przeszłością. Przyznam, że nie czytałam po kolei. Pierwszą część - Chemię śmierci - udało mi się pożyczyć jako ostatnią. Czyta się świetnie, choć schemat zagadek jest podobny ...  (Nie wiem czy powinnam zdradzać, ale to tylko konstrukcja powieści, a nie zdradzanie konkretów finału. Ci, co nie chcą wiedzieć, niech natychmiast przerwą czytanie.  JUŻ? MOGĘ?)  ... po bardzo zajmującym zbieraniu dowodów i wyciąganiu wniosków, zwrotach akcji, gdy jesteśmy już bardzo zadowoleni z siebie i układanka pięknie nam pasuje, na samym finiszu okazuje się, że wnioski były może słuszne, ale sprawcą jest ktoś zupełnie niespodziewany. Jasne, że tak jest zwykle w tego typu książkach, tyle że tu wcześniej naprawdę nie możemy się tego spodziewać, a rozwiązanie szokuje nas na samiuteńkim finiszu, pięć minut przed fanfarami.  Za pierwszym razem dałam się na to złapać, w kolejnych częściach już oczekiwałam, że poprawna analiza pociągnie za sobą zupełnie błędne wnioski, ale mimo to nigdy nie wytypowałam trafnie mordercy. Czyli napisane dobrze i człowiek wsiąka, szkoda że tak szybko się to czyta. Każda z tych pozycji to wieczór i kawałek nocy, a potem faza zombie w pracy i piekące oko. Całkiem subiektywnie powiem, że najbardziej przypadła mi do gustu część "Zapisane w kościach".  Dobre w podróż, do odstresowania, chwilowego zapomnienia o świecie.   p.s. Wikipedia mi mówi, że to thrillery medyczne. Ja pozostanę przy określaniu tego kryminałem - zagadka, morderstwo, śledztwo - wszystko się zgadza :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 