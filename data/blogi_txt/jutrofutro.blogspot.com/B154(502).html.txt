Zwykle staram się pisać tutaj przynajmniej co dwa - trzy dni, ale tym razem nie wyszło. Po drodze Rudzia znów chorowała, miała kroplówkę, zastrzyki, a teraz ma lekką dietę (oboje mają). Skończyłam czytać "Jak błądzić skutecznie", więc zabieram się zaraz do pisania o tej książce.  W trakcie weekendu za wiele nie poszalałam, było mi trochę słabo, więc snułam się głównie po domu. No, wizyty w jednym miejscu nie mogłam sobie darować. Znalazłam tam na przykład książki dla dzieci, które pamiętam z dzieciństwa.     Miałam z tej serii Krzesiwo, Calineczkę i Serce dzwonu, bodajże. Calineczka była ilustrowana bardzo podobnie do Czerwonego Kapturka, którego kupiłam za 2 złote. (Tej drugiej serii nie znam, ale opisy mnie urzekły i będę czytać dzieciakom) Wdrażam życiowe zmiany, przyjmując że każdy drobiazg w dłuższej perspektywie wpływa na jakość życia. Dużo tego jest, więc wymieniać nie będę, ale zaczęłam też czytać dzieciom codziennie przed snem. Mimo tego, że Tymek od lat sam sobie czyta, a Tola dotąd olewała moje czytanie. W tej chwili zaczęła odwzorowywać literki i sama sięgać po książki (alleluja! bo już się bałam, że będzie jedynym domownikiem, który nie czyta), wkroczyłam więc z cowieczornym czytaniem.    W sobotę Tymek dostał ataku śmiechu, po tym jak po tekście "księżniczka wyszła z zamku(...)i została królową, co jej się bardzo podobało", wymamrotałam: a to że rodzice chwilę wcześniej rozpadli się na kawałki, to nieistotne, doprawdy. Zaś Tola przez pół niedzieli prezentowała nam ilustrację z wilkiem w pościeli, rechocząc przy tym w głos. Swoją drogą, jakieś koszmarne pioseneczki w tym "Czerwonym Kapturku" są, a gdy pojawił się Kapitan Ruszt (!)kompletnie zgłupiałam. Poza tym Kapturek jest tu pokazany w taki sposób, że wcale się nie dziwiłam pierwotnemu zamysłowi autora, by bajka skończyła się po prostu pożarciem dziewczynki.    Poza tym chciałam Wam powiedzieć, że uwielbiam leniwe niedzielne poranki, w czasie których pijemy z Pitem kawę i omawiamy ostatnie lektury/dyskutujemy o świecie. Tej niedzieli dręczyłam go profesorem Mikołejką. A potem przyszły dzieci, rozsiadły się wygodnie z książkami (na przykład o oceanie) i kanapkami z pomidorem i dyskusja wkroczyła na nieco inne tory.  Wiecie, że dziś mija miesiąc odkąd nie zapaliłam papierosa? Szczerze mówiąc, nie sądziłam że kiedykolwiek uda mi się rzucić. Nie paliłam tylko w czasach okołociążowych, a tu proszę. Widać tym razem, naprawdę się zawzięłam i wdrażam zmiany, o których myślałam od lat.  Notatki podobne do tej, będą się tu pojawiać rzadko. Jak się coś do opisania uzbiera, jak niedawne wspomnienie 'upojnej' nocy.  Po codzienną porcję futer zapraszam nieustająco na kombajn na facebooku.  p.s. Znacie foch.pl? Przez Zielińską wsiąkłam w pewien serial...   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 