Po pierwsze, przyszła wiosna. Nareszcie!  Po drugie, czytam listy Kossaka do żony i bliskich (zaczęłam od drugiego tomu, potem wrócę.) - to się bardzo szybko czyta. Jest to też kopalnia wiedzy o relacjach w tej rodzinie, która z każdą kolejną stroną wydaje mi się dziwniejsza. Szkoda, że nie ma odpowiedzi Maniusi i widzimy to tylko jednostronnie. Wieczorem trafiam na relację Wojciecha, która podnosi mi nieco ciśnienie: "Bierze mnie Kornel Makuszyński w Klubie na bok i mówi mi: -Panie, Madzia daje się Żydom naciągać, kopie grób swojej sławie, z takim parszywym Żydem drukuje książkę, nie można iść do niej, aby się na Tuwima i Słonimskiego nie natknąć(...)" (w liście do żony pisanym w Warszawie, 13 marca 1923 r.) Co gorsza, Wojciech poglądy miał z podobnej bajki.   Chwilę później w książce "tego Żyda", co miał z Madzią drukować (i wydrukował w 1923 Czy chcesz być dowcipny? Straszliwe opowieści „na wesoło”) czytam o W. Kossaku: "Sama radość życia. Talent uznany nawet ponad miarę, doskonałe zdrowie, uroda i dostatek umożliwiający zaspokajanie wszelkich apetytów.*"  I dalej w samych superlatywach. Ciekawe czy Kossak tak dobrze się z poglądami krył, czy jego śmierć, jak w wypadku innych, wymazała wszystko, co niezbyt piękne. A może z czasem mu się odmieniło?  Nadal zbieram propozycje na dziwne lektury. -Tutaj. Dobrym przykładem na to, że słaba lektura krzywdy nie robi, są dla mnie Lektury nadobowiązkowe Szymborskiej. A potem to można jeszcze w zabawny sposób opisać. Na przykład, o poradniku dla przyszłych pisarzy, tak: "Pomyślałam o początkującym pisarzu, który w naiwności ducha chciałby zrobić użytek ze wszystkich naraz podsuwanych mu rad. Musiałby, biedaczysko, pisać tylko w pierwszej osobie i jednocześnie tylko w trzeciej; wyłącznie krótkimi zdaniami i równocześnie także długimi; licząc się z czytelnikiem i zarazem wcale się z nim nie licząc. Naturalnie utknąłby na dwóch pierwszych słowach i już nigdy do literatury nie wrócił. Ale nie widzę czarno jego dalszego losu. Po krótkim pobycie w zakładzie psychiatrycznym zająłby dobrze płatną posadkę w jakiejś agencji reklamowej. Coś mi się zdaje, że facet, który radzi nam myć jedną połowę głowy w szamponie 'zwyczajnym', a drugą połowę w szamponie iks, musiał kiedyś przeczytać tę książkę od deski do deski.**"  Tak, czytam równocześnie jakieś dziesięć książek. Jedną do tego tematu, drugą do przyszłego tekstu, w trzeciej szukam cytatu, bo pamiętam że zawierała coś, czego potrzebuję, kolejną w toalecie... Na zdjęciu jest mój stolik nocny, za który robi świetna stara walizka (podprowadzona, już nie wiem czy Basi, bo ta ostatnio to zakwestionowała.) W każdym razie, jest idealna. Jutro jest spotkanie blogerów, przed którym nie uda mi się już ani schudnąć 20 kilogramów, ani znacząco zmądrzeć. Był taki plan, bym ubrała wąsy  i udawała jakąś nielubianą blogerkę, twierdząc że jestem nie do  rozpoznania nawet jako ona, bo biorę zastrzyki hormonalne - zmieniam  płeć. Mogłabym pleść trzy po trzy i nawet moja gruba dupa byłaby  wytłumaczona. Życzliwy mi powiedział: "Myślę, że będziesz hitem spotkania w tym  stroju. Ale wąsik przylep. Tylko to coś na głowie może sugerować, że zmieniasz płeć z powodu choroby psychicznej, ale co nam szkodzi? I tak  to nie będziesz ty, tylko jakaś inna blogerka. Ale tym bardziej musisz  ją starannie wybrać". Tyle że nie wiedziałam pod kogo mogłabym się podszyć. Z  konieczności więc będę Zakurzoną.    p.s. wczoraj, po tym jak wspomniałam Norę Roberts, dostałam maila z księgarni. W tytule stało:"Nora Roberts 20% taniej". Czuję się inwigilowana ;)  *Antoni Słonimski Alfabet wspomnień PIW, Warszawa 1989 **Wisława Szymborska "Nowe lektury nadobowiązkowe 1997-2002" Wydanie specjalne TMM Polska/Planeta Marketing  dla Axel Springer Polska, 2007    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 