Okazuje się, że dzieci, które czasowo obywają się bez zabawek, rzadziej wpadają w dorosłym życiu w uzależnienia.  Kilkanaście lat temu Elke Schubert i Rainer Strick, pedagodzy z Bawarii, wymyślili projekt „przedszkole bez zabawek”. Nauczanie w takiej placówce miało wyglądać zupełnie normalnie (ministerialny program nauczania!) , jeśli nie liczyć trzech miesięcy, w czasie których dzieci mają do dyspozycji jedynie proste przedmioty użytkowe i własną wyobraźnię. Po krótkim początkowym okresie zagubienia spowodowanym tak dużą zmianą, przedszkolaki doskonale sobie radzą. Nie wiadomo kiedy, odpowiednio udrapowany koc staje się jaskinią, a dzieci rozbitkami na bezludnej wyspie... Schubert i Strick wyszli z założenia, że a dorosłym życiu świetnie poradzą sobie pewne siebie dzieci – ale tylko wówczas, gdy ta pewność będzie wynikać z rzeczywistych kompetencji. Poradzą sobie lepiej, jeśli w dzieciństwie nauczą się współpracować w grupie, będą ćwiczyć asertywność, negocjować i poznawać swoje mocne strony. Dziecko umiejące składnie wyłożyć swoje poglądy i uzasadnić swoje zdanie nie będzie skłonne stosować rozwiązań siłowych, a maluch nauczony, że nie zawsze ma rację i jego zdanie nie w każdych okolicznościach da się przeforsować, w dorosłym życiu będzie mniej sfrustrowany i raczej nie będzie szukał ucieczki od rzeczywistości – tym samym jego podatność na nałogi będzie mniejsza.  Coraz więcej rodziców, chcąc zmusić dzieci do uruchomienia naturalnej kreatywności, postanawia ograniczyć im dostęp do komputera i telewizji. John Rosemond, autor kilkunastu książek z dziedziny wychowania dzieci, bardzo krytycznie wypowiada się na temat tych mediów. W książce „Sześć podstawowych zasad. Jak wychować zdrowe i szczęśliwe dzieci” mówi że dzieci spędzające więcej czasu przed telewizorem zatracają zdolność koncentracji (są w stanie skupić się tylko na kilka sekund), mają problem z przeglądaniem tekstu pisanego, często też doświadczają kłopotów z adaptacją społeczną. Pisze też, że :”brak umiejętności samodzielnej zabawy jest po części wynikiem ciągłego przesiadywania przed szklanym ekranem. Telewizja niszczy bowiem w dzieciach inicjatywę, motywację i samodzielność oraz osłabia ich odporność na stres.” Socjolożka Susan Maushart zdecydowała się na pół roku odciąć siebie i dorastające dzieci od internetu i najnowszych gadżetów, by sprawdzić ile mogą na tym zyskać jako rodzina. Swoje doświadczenia opisała później w książce 'The Winter of Our Disconnect' . Susan Maushart do tej decyzji dojrzewała przez lata. Były to lata, w czasie których coraz rzadziej rozmawiała ze swoimi dziećmi, a coraz częściej widziała tylko ich plecy, gdy skupiały się na życiu wirtualnym. W pewnym momencie odkryła, że realne życie jest dla jej dzieci tylko dodatkiem, że nawet jeśli gdzieś bywają, to po to, by potem pokazać i opowiedzieć o tym w internecie. Kiedy powiedziała „dość” cała rodzina zaczęła przechodzić syndrom odstawienia. A jednak eksperyment się powiódł i nawet najmłodsza córka, która początkowo zdezerterowała i zamieszkała z ojcem, wróciła i złożyła swojego laptopa w rodzinnym sejfie. Co zyskała rodzina Susan Maushart? Domownicy zaczęli dostrzegać się nawzajem, rozmawiać, czytać książki, spędzać czas na wspólnym gotowaniu i czytaniu papierowych gazet. Wyniki dzieci w nauce poprawiły się, syn znów zaczął ćwiczyć grę na saksofonie. Choć rezygnacja z internetu miała też minusy (np. wzrost rachunków za telefon stacjonarny) , rodzina Maushart poznała zupełnie nową, lepszą jakość życia. Dziś można również w Polsce znaleźć przedszkola inspirujące się projektem bawarskich pedagogów, to czego uczą się w nich dzieci jest nie do przecenienia, nie zapominajmy jednak, że najważniejsza jest równowaga. Nie da się odciąć dziecka od rzeczywistości. Nie powinniśmy nawet próbować! W dzisiejszych czasach praktycznie nie da się funkcjonować bez nowoczesnych technologii, a nawet jeśli teoretycznie jest to możliwe, lepiej chyba po prostu korzystać z tego, co postęp może nam dać.  Ważne jednak byśmy zostawili sobie i dzieciom przestrzeń, czas wolny, prawo do nudy. Dopiero naprawdę wolne chwile pozwalają nam poznać siebie, przemyśleć i przeorganizować to, co nam nie odpowiada. Nuda może być stanem twórczym – może więc nie zabijajmy jej za wszelką cenę.  Staram się by nasze dzieci mogły się ponudzić. Chcę im dać odrobinę inspiracji, a później czas na przetrawienie doświadczeń. Na własne pomysły.  Dziś można było pojeździć po mieście za darmo, co jest dość istotne, bo jesteśmy kompletnie spłukani. Pojechaliśmy więc do muzeum ewolucji. Przy wyjściu Tola kupiła dinozaura za pięć złotych. Po przyjściu do domu, dzieciaki rzuciły się do encyklopedii sprawdzać.  To jeden z hadrozaurów. Dostał imię po babci. Nie wiem co na to babcia. Według książki jest roślinożerny. Według Toli, żywi się cukierkami i ma kanapki w trójkątnej torebce. Potem zaś zapadła podejrzana cisza. Młoda dorwała się do plasteliny brata. Ulepiła między innymi pięknego ślimaka. Chyba idzie w ślady ojca. I z rysowaniem i z tym. Sama wygrzebała plastelinę, sama ulepiła- ja się z nią tym nie bawię, bo zostawia tłuste ślady. Sama sobie zorganizowała zabawę na wieczór.               "śliczne kochane pirańki, chodźcie tutaj" :D        karton po kanapie - świetna zabawka na cały tydzień          Pamiętacie jeszcze jak bawiliście się w dzieciństwie?  Pit na przykład, spędzając dzieciństwo na Grochowie, był wzorem kreatywności.  Rysował kredą na chodniku w okolicach bramy statki i port, w taki sposób, by były dobrze widoczne z balkonu. Później w domu napełniał wodą butelkę po płynie do naczyń "Ludwik" i z balkonu bombardował te statki - po kropelce. Woda zmywała kredę powoli, więc zatopienie floty zajmowało czasem kilka godzin. Tworzył też z plasteliny ogromne armie, rozgrywające bitwy na kocu. Mama mu kiedyś przez przypadek spłaszczyła wiele maleńkich czołgów - siadając na polu bitwy. Mikroskopijnych czołgów było tak dużo, że pięknie wtapiały się w tło. Bardzo dużo również rysował no i składał modele.  Ja poza standardowymi zabawami - lalki, szkoła (miałam dziennik lekcyjny, a nielubiane przez mnie osoby dziwnie często były nieprzygotowane do lekcji), szpital/sanatorium (jednym z zabiegów było kręcenie miśków w pralce frani oraz obowiązkowe zastrzyki z wody, po których biedne maskotki schły tygodniami na kaloryferze) - miałam też kilka innych zajęć. Rysowałam sobie na przykład postaci na kartonie, wycinałam je, a potem robiłam im papierowe ubrania. Całe dni mieszkałam w szafie z panieńskimi sukienkami mamy - mnóstwo zajęć tam sobie wymyślałam. Najlepiej jednak bawiłam się na wsi. Zajmowałam się na przykład zwierzętami, udając że to moje gospodarstwo. Nagrywałam też nieistniejące vlogi. Tak, byłam prekursorką :D Miałam swój program kulinarny i taki w stylu "zrób to sam" o tworzeniu biżuterii i innych przedmiotów. Scenariusz był prosty. Robiłam coś (kroiłam zielsko, łupałam kamyki udając, że to oczka do przyszłych pierścionków) i równocześnie mówiłam do nieistniejącej publiczności. "Drodzy Państwo, dziś nauczymy się robić kotlety z błota/bransoletki z jarzębiny/cokolwiek..." Miałam też zakład fryzjerski, z którego prowadziłam swój program. Brałam nożyczki i szłam do ogrodu szukać dorodnych kęp trawy. Taka kępa to była głowa klientki. "Szanowni Państwo, dziś gościem programu jest pani Zenobia. Pani Zenobia ma gęste włosy, więc nieco je wycieniujemy (ciach ciach), a potem modnie przytniemy (ciach ciach) o tutaj..." Babcia mnie wiecznie ścigała za tępienie jej nożyczek. Pisałam też książki. Całe mnóstwo. A to tylko samotne zabawy. Gdy miałam towarzystwo, paleta zajęć znacząco się rozszerzała.  Później,gdy dostałam swój własny płaski magnetofon (unitra?), zaczęłam nagrywać swoje teksty. Udawałam, że prowadzę programy radiowe. Opowiadałam co się danego dnia zdarzyło. Bardzo żałuję, że nie mam już żadnej z tych kaset. Spisywałam też życie na żywca. W święta, po głównym posiłku, gdy dorośli nadal tkwili przy stole i rozmawiali, siadałam w kącie i spisywałam ich dialogi. Wiedziałam, że przeminą. Chciałam to zatrzymać. Bardzo żałowałam wtedy, że nie mam jakiejś ukrytej kamery - przy prawdziwej nikt z nich by się nie wyluzował - żeby to wszystko uwiecznić. Ich młodych i ich aktualne tematy/zainteresowania. Śmieli się ze mnie nie raz "O, Ela już siedzi. Wincenty Kadłubek spisuje!"  Jest taki świetny film "Jeż", lubię go również za to, że ta dozorczyni to w jakimś sensie ja. Ciemnowłosa, grubawa, z pozoru nieinteresująca, ale tak naprawdę... Nie będę Wam opowiadać, obejrzyjcie sami. Narratorka tego filmu - młodziutka dziewczyna nie rozstaje się z kamerą. Buduje archiwum codzienności. Za każdym razem, gdy to oglądam, żałuję że nie mam kamery. Kiedyś kupię i będę kręcić, żeby zachować choć trochę, z tego co już nie wróci. Maria Janion w wywiadzie do "Męki twórczej" Łopieńskiej mówi coś bardzo mi bliskiego: "Świadomość utraty życia (nawiązuje do "Żyjąc tracimy życie"- dopisek mój) powoduje próby zatrzymania jak największej ilości drobin i ocalania ich na wszelkie możliwe sposoby. To idea, która mnie prześladuje. (...) Uważam mianowicie, że potrzebne jest archiwum egzystencji. Chodzi mi o archiwum egzystencji wszystkich. Żeby gdzieś wszystko było zapisane. To pomysł, który nurtuje Czesława Miłosza. (...)  To marzenie o ocaleniu, odkupieniu wszystkiego, co się dzieje w czasie, odkupieniu w wieczności, tak żeby to było wiecznie zachowane. Każda drobina egzystencji. (...) Jak zachować percepcję w wieczności? To męcząca koncepcja życia. (...) Przypomina mi się Miron Białoszewski, z którym byłam bardzo zaprzyjaźniona, i pamiętam jego stosunek do drobin rzeczywistości.  Szumy, zlepy, ciągi i to bezustanne słuchanie, patrzenie i zapisywanie." Próbą takiego zatrzymania w kadrze jest ten blog. I zdjęcia, które robię. Wielokrotnie też, jako że głęboka świadomość przemijania pojawiła się u mnie w wieku kilku lat, w szkole podstawowej, kazałam sobie coś zapamiętać. Stawałam na przykład zimą w oborze pachnącej słomą i kiszonką oraz ciepłymi oddechami zwierząt, patrzyłam na młodą ciotkę, jak karmi wilkowate szczenię, zamykałam oczy i mówiłam sobie "zapamiętaj to teraz. to nie wróci". Wiem, to dziwne jak na dziecko, może stąd wzięła się też później depresja. Z niezgody na przemijanie. Teraz już się godzę, ale bardzo chcę zapamiętać ile się da. Wchłonąć zapach Toli, gdy po kąpieli siedzi mi na kolanach i ogląda bajkę. Wyryć w głowie słodkie piegi Tymka - wygląda dzięki nim jak dziecko z kreskówki. Ciepło ciała Pita, jego zapach, jego dłonie. Czasem leżę w łóżku, wtulam się w mruczące sadło Bronki i zapamiętuję. Musisz to zapamiętać, Elżbieto. Schować trochę na potem.  A Wy? Co chcielibyście zapamiętać? A może pamiętacie dziwne zabawy z dzieciństwa?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 