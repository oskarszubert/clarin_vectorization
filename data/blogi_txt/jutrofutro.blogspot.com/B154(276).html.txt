Piszę do Was z kopalni pamięci, a wszystko przez Aleksandrę, która mnie w szpony nałogu na powrót wrzuciła. Bardzo się starałam i prawie już zapomniałam o starych książkach, które gromadziłam dla dzieci. Dobrze, bądźmy szczerzy, gromadzę je dla siebie. Dostarczają mi ogromu wzruszeń, cofają o dekady, przypominają stoły, łóżka i podłogi, na których je przeglądałam. Powraca światło, dźwięki, ciemnoczerwona wykładzina w elbląskim dziecięcym pokoju, zapach obiadów mamy, cioci i babci, pszczoły na kwitnącej lipie i zimna woda z miodem pita na kamiennych schodach ze szklanki w kwiatki. Gromadzę dawne książki, koniecznie w starych okładkach, mając nadzieję, że zakochają się w nich moje dzieci.  Kilka pozycji z listy ocalić od zapomnienia czekało na mnie w antykwariacie grochowskim. Wybrałam się tam wczoraj, robiąc pieszo jakieś siedem kilometrów w obie strony (w sumie).  Pamiętacie te książki?     Zajączka z rozbitego lusterka, O trzech braciach i żywej wodzie oraz Dary czterech wróżek znam z własnego dzieciństwa, całą resztę wybrałam zainspirowana tekstem Aleksandry. Już się cieszę na wieczorną lekturę. Wczoraj się nie udało, bo dzieciaki po trzech kilometrach marszu i szaleństwach na placu zabaw i fontannie, padły w pięć minut.  Przyniosłam jeszcze jedną Szelburg- Zarembinę, bo kompletuję serię ze skrzatem Krajowej Agencji Wydawniczej. Bardzo ją lubię.     U góry Pączek jako mistrz drugiego planu.  W tych książkach uwielbiam ilustracje Elżbiety Gaudasińskiej, która zresztą zaprojektowała wygląd całej ich serii.     Tola uwielbia wilka w Czerwonym Kapturku. Od pierwszego wejrzenia. Zaśmiewała się do łez z ilustracji.     Mi zapadły w pamięć rysunki z Calineczki. Ropuchy były przerażające. Zresztą nie tylko one, chrabąszcz nie był lepszy. Uwielbiałam też ilustracje Lucji Sinkiewicz (która w Sercu Dzwonu z 1981 jest zapisana jako Lucja Sienkiewicz) i Stasysa Eidrigevičiusa. Zresztą ja w ogóle uwielbiam Eidrigevičiusa. "Serce dzwonu" Marii Kruger     "Krzesiwo" Andersena  Mam nadzieję, że pobudziłam Wasze wspomnienia i też będziecie kopać przez weekend. Ja przekopuję właśnie pamięć zbiorową w internecie. Tyle wzruszeń!  Nie wiem czy się nie powtarzam, ale trudno, niech tam. Dawno temu, w 2007 bodajże roku, jeszcze na blog.pl zaprezentowałam okładkę Świerszczyka mówiąc, że bardzo mnie rozczula.       Okazało się wówczas, że czyta mnie siostra autorki (POZDRAWIAMY!)  i zaraz potem Młody dostał przesyłkę, a niej między innymi to:     Prawda, że genialne? :) Bardzo lubię prace pani Elżbiety Wasiuczyńskiej. Zresztą, nie jestem w tym umiłowaniu odosobniona, patrząc na ilość nagród, jakie te ilustracje zbierają. Elżbieta Wasiuczyńska ilustrowała między innymi Pana Kuleczkę i serię książek z płytami z kolekcji miesięcznika Dziecko.     Ta seria generalnie jest dobra - bardzo fajnie opowiedziane historie, genialne ilustracje i do tego płyty, na których bajki czytają Magda Umer i Wojciech Mann. Jest więc nadzieja, że nasze dzieci nie będą bazować tylko na starych książkach (choć ja je uwielbiam i tę miłość chciałabym dzieciom zaszczepić), bo wśród nowszych można znaleźć sporo interesujących, pięknie i z klasą zilustrowanych pozycji.  Tak w ogóle to mamy zdublowanych Muzykantów z Bremy.  Mogę ich na początku sierpnia podesłać wraz z płytą, komuś zainteresowanemu, kto doceni. Na adres w Polsce. W ramach promocji dobrej polskiej ilustratorki :) Jeśli ktoś ma jakieś fajne wspomnienia związane z  książkami/ilustracjami z dzieciństwa - własnego lub nie, zapraszam do  dzielenia się w komentarzach.      Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 