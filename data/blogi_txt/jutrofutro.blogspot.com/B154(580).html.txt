Zapadł mi w pamięć jeden z felietonów Hanny Samson. Miał tytuł "Syndrom striptizera" i opowiadał o tym, że wielu z nas prowadzi podwójne życie. Żyjemy tak, jak musimy lub jak sądzimy, że musimy, powtarzając sobie równocześnie, że tak naprawdę jesteśmy innymi osobami. Gdy tylko okoliczności będą sprzyjające, ujawnimy swoją prawdziwą naturę. Trzeba popłacić rachunki i jakoś żyć, tylko dlatego robimy płatny striptiz. Każda osoba z zewnątrz powinna jednak zauważyć, że tak naprawdę jesteśmy TU WSTAW NAZWĘ ODPOWIEDNIEJ PROFESJI.   Znajomy Hanny Samson stwierdził: "Zawsze myślałem, że jestem naukowcem. ale jakby ktoś z zewnątrz popatrzył na moje życie, nigdy by się tego nie domyślił. Jestem naukowcem, który prowadzi życie menadżera.*"(potem rzucił robotę i wrócił na uczelnię, licząc że poradzi sobie ze spłatą kredytu)  W poradnikach zawodowych można przeczytać, że jeśli chciałbyś dostać awans, powinieneś się zachowywać i ubierać tak, jakbyś już awansował.  Doktor Christiane Northrup w filmie Hungry For Change przekonuje nas jak bardzo "miłość własna" wpływa na kształt naszego życia i zdrowia. Jak pewność siebie obniża ciśnienie krwi, jak zadowolenie wpływa na funkcjonowanie naszego ciała.  To jak żyjemy, jak się ubieramy, jak o sobie myślimy, ma wpływ na to, co osiągamy.  Wprowadzam drobne zmiany do swojego życia. Zaczęłam od odstawienia papierosów miesiąc temu i idę dalej. Szukam butów do biegania. Wszystkie wyglądają ohydnie, ale może dzięki temu będę szybciej biegać? Żeby nikt nie zdążył się przyjrzeć temu, co mam na nogach. Często to drobiazgi wpływają na komfort naszego życia, a w dłuższej perspektywie czasowej, małe modyfikacje potrafią zdziałać cuda. Raczej nie będę tańczyć tanga, ani chodzić na obcasach. Wewnętrznie jestem typem sportowca, czego nikt by się nie domyślił, obserwując mnie przez ostatnią dekadę. (Jestem też innymi typami. Mam pojemną osobowość HAHAHA)  Jest jeszcze kwestia zawodu. "Kiedy miałam siedem lat i uczyłam się pisać, mama zapytała mnie, kim zostanę, jak będę duża. - Pisarką -odpowiedziałam bez wahania i śmiechom nie było końca. Czy jestem już wystarczająco duża? Odpowiedź zachowam dla siebie. My striptizerki, możemy wiele pokazać, ale nigdy nie mówimy wszystkiego.*"   Jutro będzie o książce Hanny Samson oraz o tym, dlaczego niektórzy są łosiami.  p.s. nie miałam już żadnych butów na wiosnę/lato. w ramach ubierania się w zgodzie ze sobą, kupiłam kolorowe trampki.  *Syndrom striptizera, felieton Hanny Samson w Wysokich Obcasach NR 35(690) s.6.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 