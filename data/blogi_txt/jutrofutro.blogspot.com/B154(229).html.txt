Skupiałam się na przygotowaniach do świąt, wiedząc że to w nich jest cała magia. Radość oczekiwania. Jako dziecko czekałam na to cały rok. Na zapach pomarańczy(wtedy dostawaliśmy po jednej na prezent) i makowca. Czekałam na spotkanie z całą rodziną, z ulubionymi kuzynkami, z którymi widziałyśmy się tylko w wakacje, ferie i święta. Tęskniłam do wsi, gdzie od zawsze chciałam żyć, a gdzie spędzaliśmy święta co roku. Wszystko to razem było powodem wielkiej ekscytacji.  Teraz było inaczej. Patrzyłam na dzieci cieszące się z prezentów. Miły i fajny czas, ale nawet w jednej dziesiątej nie tak emocjonujący jak dawniej.  W Sylwestra zalewając ból szałwią i dziurawcem patrzyłam na ludzi rzucających się sobie w ramiona pod blokiem, wraz z nastaniem północy. Patrzyłam na ich radość i fajerwerki i nie czułam żadnych emocji poza odrobiną zazdrości, że to w tych młodziakach na dole wzbudza takie uczucia.    Spojrzałam na Pita i zapytałam: czy to jest właśnie oznaką dorosłości? Dystans, zero ekscytacji, mało radości? Jeśli tak, to ja dziękuję, postoję. Spt w komentarzach napisała mi, że zazdrości mi bycia w "stanie w którym chce się chcieć i zastanawiać co jeszcze może być". Ktoś mógłby pomyśleć, że ja jestem nadal na tym etapie. A to nie tak. Ja się bardzo staram, by znów na nim być.  Byłam już bowiem tam, gdzie umiałam tylko "patrzmy trzeźwo, pozbądź się złudzeń, to nierealne, dlaczego akurat mi miałoby się udać, nie ma się z czego cieszyć, itd itp". Coś jakby echo głosów słyszanych w dzieciństwie, gdy mówiono mi, że to głupie mieć tysiąc pomysłów na minutę, że jestem nienormalna i z czego znów jestem taka zadowolona, przecież powinnam wydorośleć.    Nikt nie lubi być nienormalny, tyle że zabijając w sobie tamtą wrażliwość, bardzo ograniczyłam sobie umiejętność cieszenia się.    Tu przypomina mi się  "Filozof i wilk" Wtedy, w tej krótkiej recenzji nie napisałam dlaczego (między innymi) Rowlands uważa, że nam- małpom dużo brakuje do wilków. Chodziło o umiejętność cieszenia się z tego, co jest niezmienne. Obserwował swoje wilki, jak dzień po dniu o określonej godzinie zaczynają się cieszyć na długi spacer. Choć trasa była niezmienna od tygodni, one zachowywały się, jakby szły na wyprawę życia. Za każdym razem. Codziennie przychodzili do piekarni, gdzie Rowlands kupował wilkom bułkę z czekoladą i dzielił ją między rozradowane towarzystwo. Ta bułka, choć jedzona codziennie, była im za każdym razem niezgłębionym źródłem rozkoszy. Ilu ludzi tak potrafi?     Teraz nagle, jak na zawołanie, trafiam w Wysokich Obcasach [nr 52(655)] na rozmowę Grzegorza Sroczyńskiego z dr Bartłomiejem Dobroczyńskim "Zachwyt nad fałdą spodni".  Jest w nim mowa o pielęgnacji uważności i życiu tu i teraz. Dobroczyński wspomina o Skinnerze, który "twierdzi, że ludzie żyją w dwóch typach środowisk: pierwsze produkuje  godność, drugie - wolność. W pierwszym środowisku walczysz o przetrwanie, życie automatycznie ma sens, ale nie masz wolności, bo  wiele rzeczy musisz. To jesteś ty w czasie okupacji. Masz dużo godności,  nie masz wolności. W drugim środowisku walczyć nie musisz, możesz  robić, co chcesz. Ale jesteś sam, nikogo nie interesujesz, dyscypliny i  sensu życia nikt ci nie narzuca, musisz je znaleźć w sobie. To trudne. "    Od razu przypomniał mi się facet, który bardzo chciał mnie kiedyś poderwać. Miał kupę kasy, był żonaty i kiedy już dotarło do niego, że nie pojadę na sponsorowane wakacje, a jego pełen setek portfel i świetny samochód nie robią na mnie oczekiwanego wrażenia (choć byłam wtedy studentką, co skrobała ostatnie grosze na suchą bułkę i kupowała papierosy na sztuki), opowiedział mi w czym problem. Póki z żoną mieszkali w klitce, walczyli z biedą, rozkręcali pierwszy interes, byli cholernie szczęśliwi - tak to widział z perspektywy czasu - teraz, gdy mogą mieć wszystko, nic ich nie cieszy, szukają na siłę podniet i w związku też im się nie układa.    Podobno dla niektórych ludzi konflikty zbrojne, w których uczestniczyli miały tyle pozytywnych aspektów - działania w zagrożeniu, przy którym każdy dzień nabiera innego sensu, lojalności, współdziałania, czegoś czego nie da się z niczym porównać. Nic w cywilnym życiu nie oferuje takich podniet, więc ciężko się później przestawić.  To chyba to, prawda? Gdy opadają emocje, wiadomo że przeżyliśmy i nie ma większych problemów, nie wiemy co zrobić z tą wolnością. Człowiek jest jednak głupi. Stąd te kryzysy wieku średniego, szukanie coraz bardziej wysublimowanych, często ocierających się o wynaturzenie, podniet, chwilowe małżeństwa, w których pierwszy kryzys, gdy hormony opadną, staje się tym ostatnim - bo myślałem że cały czas będę taki pełen pożądania, a ona w różowych okularach, ale skoro nie to won/koniec/precz, w następnym związku na pewno będzie inaczej. A potem w kolejnym i jeszcze jednym.    Czy jesteśmy jak dzieci spuszczone za wcześnie z rodzicielskiej smyczy? Gdy już napchamy się czekoladą do zrzygania, zrobimy wszystkie zakazane dotąd rzeczy, o których marzyliśmy, a które dozwolone nie dają już tego dreszczyku; siadamy wodząc wokół zawiedzionym wzrokiem i nie wiemy co zrobić z tą wolnością. Wypadałoby zrobić coś sensownego z własnym czasem, z życiem w ogóle. Za porażkę będziemy mogli winić tylko siebie, cholera, jakież to niewygodne.    Pojawia się pokusa zaczynania wszystkiego od początku. Z nową żoną, będę mieć całkiem nowe dziecko, to już na pewno dobrze wychowam. Kupię sobie nowego psa, szczeniaka. Z nim nie popełnię już takich błędów. Ułożę go właściwie. Jakie to kuszące. A przecież podskórnie musimy wiedzieć, że będzie dokładnie tak samo. Że póki nie zrobimy czegoś ze sobą, nie zmienimy niczego innego. Z czasem atrakcyjne staje się to, co zdejmie z nas to brzemię wolności. Pozwoli przerzucić choć trochę odpowiedzialności. Tu jest miejsce dla różnych totalitaryzmów (polecam Fromma "Ucieczkę od wolności"). Jeśli nie ma w okolicy żadnego dyktatora, który przejąłby władzę nad nami, nie pojawia się też żaden charyzmatyczny guru, może przynajmniej uda nam się kogoś ze znajomych obciążyć odpowiedzialnością za nasze kulawe wybory. Albo matkę, to wszystko przez nią, Freud nas poprze jakby co ;) Wszystko, byle choć trochę odsapnąć od samych siebie.       W magazynie świątecznym Wyborczej (31.12.2011-01.01.2012) jest też rozmowa z kobietą, która najpierw doskonale odnalazła się w korporacji, a później zaczęła zdobywać najwyższe górskie szczyty. Naprawdę jestem pełna podziwu dla jej determinacji i zaangażowania, ale sama twierdzi, że wszyscy jej mówią, że jest władcza. A przecież ona po prostu wie czego chce i umie to osiągnąć. Widzę też w tym wywiadzie inne rzeczy, które wcale nie budują obrazu osoby, z jaką chciałabym się spotkać.  Choć pewnie wielu rzeczy mogłaby mnie nauczyć.    Skojarzyło mi się to z kobietą, na którą zwróciłam uwagę jakiś czas temu w autobusie. Nie miałam szans nie zwrócić uwagi - wepchnęła mi bowiem łokieć pod żebro wciskając się w dogodne dla niej miejsce. Przez całą drogę odbierała telefony, wydawała dyspozycje, brzmiała profesjonalnie, ale ostro, nieprzyjemnie. Stała w spódnicy i marynarce, rozkraczona na tych swoich obcasach, żeby nie upaść, plecy wyprostowane, broda w górę, zero uśmiechu. Pomiędzy rozmowami "biznesowymi" trafił się jakiś prywatny telefon, umawiała się na spotkanie, mówiła o zepsutym nagle samochodzie, ale ton był ten sam. Zimny, stanowczy. Jakby musiała zbudować sobie sztywny pancerz, żeby przetrwać.    Jestem w stanie to zrozumieć - sama po powrotach z małego miasta, choćby moja nieobecność tu trwała tylko dobę, wracam miękka i odsłonięta. Proszę się o cios i od razu zwykle kilkakrotnie obrywam. W pierwszym odruchu chce mi się płakać, zaraz potem przypominam sobie jak to działa i szybko nakładam moją chitynkę ;) Nie umiem chyba jednak być zbyt twarda i zacięta na twarzy, bo zwykle to mnie zaczepiają wszystkie ofiary, by czegoś chcieć.    Wiele razy, w chwilach wkurzenia i zwątpienia mówiłam, że czasem wolałabym pewnych rzeczy nie widzieć, nie zdawać sobie sprawy - żyłoby mi się łatwiej. Równocześnie od zawsze chciałam wiedzieć. To było najważniejsze. To przez ten pęd tyle myślę od lat, nad sobą i nad życiem. To przez chęć poznania, rozłożenia na czynniki pierwsze, siedzę w tych książkach, a psychiatra mówi mi "ma pani niesamowity wgląd w siebie. To się bardzo rzadko zdarza". Tyle że po pewnym czasie człowiek jest tym "rozpracowywaniem wszechświata" tak pochłonięty, że rezygnuje z wielu znajomości - po co gadać o dupie Maryni, jak tu tyle do przemyślenia i wyczytania jeszcze. Tyle pracy nad sobą - to ważniejsze niż ploty.       I teraz pytanie za sto punktów. Jak pielęgnując uważność i wrażliwość nie oderwać się całkiem od realiów? Jak szukając okazji do radości i świętowania, nie ocierać się o infantylność? A może mieć to w nosie? Może właśnie duża doza naiwności, choć wiąże się z dużym ryzykiem oberwania po dupie, jest dobrym punktem wyjścia do radości z drobiazgów. Jak znaleźć ludzi, znajomość z którymi nie będzie dla nas stratą czasu? Jak znaleźć osoby, które nas czegoś nauczą? A może każdy może być takim nauczycielem - ale jak się wobec tego nie rozmienić na drobne?  Jak dążąc do celu i wiedząc, co chcemy osiągnąć nie stać się czołgiem, co zmiata wszystko po drodze? Znam takie osoby. Dobrze im się wiedzie, rewelacyjne osiągnięcia zawodowe i silne parcie do przodu odzierają je jednak z wrażliwości. Dają proste recepty. No jak to masz depresję? Masz, bo za dużo myślisz! Jak ja miałam to poszłam pobiegać i od razu mi przeszło. One znają każdą odpowiedź, wiedzą jak zrobić wszystko, będą więc walić cię tą wiedzą po łbie, aż zareagujesz według nich odpowiednio - albo stracisz cierpliwość i każesz im spierdalać, niech jeżdżą tym walcem, złożonym z dobrych intencji, po kimś innym.       Co z tym kramem zrobić, Drodzy Czytelnicy? Co Wy robicie, a co byście chcieli?    Można:  - zwracać uwagę na drobiazgi  - żyć tu i teraz  - uczyć się, poznawać, działać w chwili obecnej, ale mając na względzie przyszłość  - szukać wartościowych znajomości, odrzucać inne  - idąc za radą pana Coveya załatwiać głównie sprawy ważne, ale niepilne, przez co nie będziemy bezproduktywnie tracić czasu, a równocześnie uszczuplimy znacząco pulę spraw kryzysowych (zajmując się ważnymi niepilnymi, nie dopuścimy do tego, by stały się pilne) i będziemy mogli zajmować się tym, co sprawia nam radość  - dawać innym prawo do własnego oglądu świata  - przyjąć wolność i nie uciekać od niej, a więc żyć będąc świadomym konsekwencji  - ćwiczyć charakter  - tworzyć rytuały, prywatne okazje do świętowania, skupiać się na tym, co między ustami a brzegiem pucharu, bo to najbardziej ekscytujące  - cieszyć się tym, co jest    Co jeszcze, Moi Drodzy? Co jeszcze i jak?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 