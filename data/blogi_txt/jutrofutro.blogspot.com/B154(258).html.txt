Uważam, że zdrowo jest żyć teraźniejszością i cieszyć się tym, co mamy tu i teraz. Jak śpiewa Edyta Gepert, na mojej starej kasecie magnetofonowej: „jutro zawsze będzie jutro, więc jutro jutra znów nie będzie. Nie dajcie się oszukiwać, że jutro wam czegoś przybędzie. Jutro zawsze będzie jutro, ale my żyjemy dziś, jutro to już tylko dumnie w trumnie”.  Profesor Rao, który zajmuje się tematem szczęścia, wygłosił wykład na TED. Umieszczam link do filmu, a dla tych, którym się nie chce go oglądać, albo nie znają angielskiego, krótko streszczę. Srikumar Rao wyjaśnia, że poczucie szczęścia jest w nas, jest „składową naszego DNA”. Zwykle, gdy to mówi, z sali odzywa się ktoś, twierdzący że to bzdura, jak bowiem może mieć wbudowane poczucie szczęścia, skoro towarzyszy mu nieustanne poczucie, że jego życie jest parszywe. Profesor przekonuje jednak, że jeśli ktoś od pobudki myśli tylko o tym, jak go ta codzienność uwiera, marnuje swoje życie. Większość z nas dekadę temu wyznaczyła sobie różne cele, których osiągnięcie miało sprawić, że będziemy szczęśliwi. Sporą część z tych rzeczy udało nam się do dziś osiągnąć. I co? Gdzie to szczęście? Tak jak dziesięć lat temu, znów uważamy, że jeśli tylko…. to będziemy szczęśliwi. Jeśli tylko będę mieć dziecko. Jeśli tylko mojego wroga trafi szlag. Jeśli tylko awansuję. Jeśli tylko schudnę. Jeśli tylko pojadę do Paryża. Na pewno? Profesor Rao mówi, że czas skończyć z mentalnością „jeśli tylko… to…”. To nie pomaga. Punktem wyjścia jest akceptacja tego, co jest teraz. Jasne, można dążyć do zmiany, trzeba się rozwijać, nie spoczywać na laurach, ale punktem wyjścia jest zaakceptowanie rzeczywistości. Proste, prawda? Szkoda tylko, że ludzie tego nie potrafią.  Mam wrażenie, że dzieciakom jest teraz trudniej niż było mojemu pokoleniu. Paradoksalnie, jest im trudniej, bo mają łatwiej. Z jednej strony, naprawdę mogą sięgnąć po wszystko, z drugiej, ten nadmiar możliwości i idące za tym przekonanie, że jeśli w świecie (teoretycznie) nieograniczonych możliwości, nie masz wszystkiego, spaprałeś sprawę. Albo, jeśli jeszcze jesteś dzieckiem i widzisz, że rodzice twoich znajomych kupują im najlepsze sprzęty do grania i najnowsze gry, do tego nie wyznaczają żadnych obowiązków, a dzieciak grający na kompie od powrotu ze szkoły, do nocy, nie jest upominany – bo zajmuje się sobą i nie zawraca głowy, czyli same plusy, prawda? – możesz zacząć myśleć, że z twoimi rodzicami jest coś nie tak. I jak tu być zadowolonym?  Daleko mi do tekstów: „za moich czasów takich rzeczy nie było”, bo oczywiście były. Były nierówności, były dzieci posiadające ciotki w Szwecji, którym się zazdrościło pachnących gumek do ścierania, były też różne patologie, o których tak chętnie zapominamy, głosząc, że w naszych czasach to się nie zdarzało. Zdarzało się. Tyle że większość funkcjonowała jednak na podobnym poziomie. Latało się po zakupy, wynosiło śmieci, przesiadywało na podwórku. Kupowało to, co było dostępne, czyli niewiele. Byliśmy bardziej podobni. Wspomnienia z dzieciństwa ludzi, którzy obecnych trzydziestokilkulatków czy czterdziestolatków, są bardzo zbliżone. O naszych dzieciach chyba nie można już tego powiedzieć.  Nie będę tu pisać o takich oczywistościach jak badania, które pokazują, że społeczeństwa, w których różnice materialne nie są duże, są stabilniejsze i ludzie w nich egzystujący, bardziej zadowoleni. Niewielki mam na to wpływ. Mam jednak wpływ na siebie i moją rodzinę. Na nasze postrzeganie tego, co jest. Pracuję nad tym, by wyplenić narzekanie. Skupianie się na tym, co się nam nie podoba, tylko odbiera energię. Mówię to z perspektywy osoby, która przez dekadę „bujała się” z depresją. Nie mam złudzeń, to cholerstwo nadal nade mną wisi. Jestem przypadkiem lekoopornym. Tym bardziej powinnam skupiać się na pozytywach. Nie tylko nie chcę „skazić” tym dzieci - kiedyś i tak do nich dotrze, że życie jako takie nie ma sensu – chcę by od najmłodszych lat nauczyli się własnej codzienności ten sens nadawać. I widzieć w niej coś fajnego. Mam na co dzień sporo pomysłów i chyba również spore pokłady energii, nawet jeśli czasem od świtu powłóczę nogami. Umiem siebie i innych „pozytywnie nakręcić”. Mam też nadzieję, że jeśli (jak mój zblazowany syn) chwilowo zapału do niczego nie mają, jakoś ich jednak tym zarażę.  Szukam inspiracji, generuję pomysły, myślę i wymyślam oraz czerpię z doświadczeń przeszłości.  Jako jedenastolatka wymyślałam siostrze(wówczas 6 lat) i kuzynowi(wówczas 7) zajęcia. Przez moje pomysły spisywania na kartkach słów, wrzucania ich do zielonego kryształu ciotki, losowaniu i odszyfrowywaniu, w tamte wakacje znacząco podciągnęli zdolność czytania. Robiliśmy też w ferie przedstawienia na podstawie najkrótszych bajek świata. Dlaczego nie miałabym teraz wymyślać fajnych zajęć naszej rodzinie? Wymyślam więc. Wymyślamy. Córka na przykład ostatnio uznała, że nie jest moją córką. Jest Adasiem Niezgódką. Poprosiła o przycięcie włosów (a dopiero co była faza „chcę mieć włosy jak Roszpunka”) i upiera się, że będzie się uczyć w Akademii Pana Kleksa. Dziś od rana zaordynowała oglądanie „Akademii…” z 1984 roku. Narysowała Ambrożego i motyle, a potem wymyśliła, że mam byś Panem Kleksem – chyba muszę się dokładniej depilować. Poustawiała krzesła, usadziła uczniów i sama przystąpiła do nauczania. Wygrzebałam wiersze Brzechwy, żeby poczytać między innymi o tym dzikim dziku, który ją urzekł.  Potem sobie przypomniałam, że miałam „Akademię…” i „Podróże…” na winylach. Zadzwoniłam do domu, babcia wybrała się do piwnicy na wykopaliska i znalazła! Przy okazji znalazła jeszcze kilka fajnych rzeczy, jak do nas dotrą, zaprezentuję.      Te wszystkie i-cosie są na wyciągnięcie ręki, tymczasem chcę pokazać dzieciom jak się słucha winylowych płyt. Wyciągnę znów rodzinę do ulubionego antykwariatu. Poszperamy w książkach, starych fotografiach i płytach. Już się cieszę, zwłaszcza że Młody zaczyna się wciągać w moje lektury z dzieciństwa. To jest fajne. Jak Żulczyk będę postulować:”Czytajmy rzeczy nieaktualne” Jutro chyba będziemy z Małą upiększać domek, czyli ten karton, który od tygodnia zajmuje ćwierć dużego pokoju. Coś czuję, że tym sposobem sama bicz na siebie ukręcę i nigdy się cholerstwa z mieszkania nie pozbędę. Chcę jednak, żeby dzieciaki pamiętały takie drobiazgi, gdy podrosną. Że bez wielkich środków i specjalnego zachodu, bez technologii, można przyjemnie spędzić czas. Stworzyć coś fajnego. A skoro pogoda coraz mniej nastraja do spacerów, czas wyciągnąć bierki, szachy i farmera. Chińczyk nam się zdekompletował. Mała wymieszała osiem pudełek puzzli razem – więc kilka wieczorów mamy z głowy. Przydaliby się nam pomocnicy Kopciuszka. Wiecie, że nigdy nie grałam w eurobiznes? Warto sobie kupić? Młody mnie męczy o Osadników z Catanu. Jeszcze jakieś pomysły?    kto powiedział, ze kolorować można tylko kolorowanki?     Pan Kleks. Proszę zwrócić uwagę na obfite owłosienie na nogach.     w tej szkole siedzę w drugim rzędzie. za gorylem.     ooo, groźnie, delfin chyba nie opanował materiału.     p.s. oczywiście to, że uważam, że zdrowo jest się cieszyć z tego co jest, nie oznacza że świetnie to opanowałam, ale TRENUJĘ :)     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 