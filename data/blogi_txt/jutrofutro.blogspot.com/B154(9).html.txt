To będzie część druga TEGO TEKSTU.   Nie znoszę podejścia: "za moich czasów tego nie było", nie lubię gdy "zapomina wół jak cielęciem był" ani westchnień: "ach ta dzisiejsza młodzież". Może dlatego, że nie wyparłam jeszcze wszystkich niewygodnych wspomnień z dzieciństwa i czasów nieco późniejszych. A może dlatego, że nie lubię generalizować. Zastanawiało mnie zawsze skąd się w ludziach bierze ta tęsknota za staniem na cokole, choćby tylko dla własnych dzieci. My zawsze zjadaliśmy brukselkę do końca, słuchaliśmy się rodziców i trzymaliśmy rączki na kołdrze. Z jednej strony chcemy być takim kryształowym wzorem, chcemy by nasze dzieci takie były, a równocześnie dopatrujemy się w ich niewinnych często zachowaniach jakichś niestosowności. W moich się doszukiwano i doskonale pamiętam niedorzeczność tych sytuacji - bo byłam w wieku, w którym naprawdę seks był ostatnią rzeczą, o której chciałabym myśleć.  Pisałam "chcemy być wzorem", ale tak naprawdę mnie to nie dotyczy. Nie oszukuję swoich dzieci i się nie wybielam. Nie widzę potrzeby.  Syn zaczyna dorastać i strasznie się kłócimy, grozimy nawzajem wyprowadzką (ja w cholerę, zaczynać nowe życie bez odrabiania matematyki, a on się do dziadków wiecznie wyprowadza) jesteśmy dla siebie niemili i drzemy japy, ale nigdy Młodego nie okłamałam i gadamy na poważne tematy. W tych chwilach, gdy nie mamy ochoty się wymordować, albo on mnie nie dręczy: "mamo, przeczytam ci ten interesujący fragment". Ostatnio kupił sobie na wakacjach to i czyta. Jestem pełna podziwu. Mam nadzieję, że będzie czuł, że może ze mną zawsze pogadać, a ja nie będę zgorszona i pełna potępienia.  Ostatnio Mała po powrocie z przedszkola narysowała tyłek na kartce i rżała aż się ściany trzęsły. "hahaha to tyłek hahaha och to takie zabawne hahaha tyłek". Po chwili dorysowała jeszcze "pieroga". Zaprezentowała twórczość radosną bratu, u którego był akurat kumpel i brat, zgorszony, kazał jej zamalować rysunki. No to zamalowała. Domyślilibyście się, że tu były takie "bezeceństwa"? ;) Kiedy słyszę oburzenie starych ciotek (to zwrot taki tylko. nie o moje ciotki chodzi. moje są młode i piękne:)), które o żadnych sprawach związanych z płcią nigdy nawet nie pomyślały, choć urodziły po kilkoro dzieci, zawsze mi się przypomina ta klientka. I fakt, że za jej czasów takich rzeczy nie było. Oraz pani ginekolog, która mojej ulubionej koleżance (to pani ginekolog była? dobrze pamiętam?) mówiła: "wie pani, tam na dole", co miało określać pochwę albo macicę.  Jakiś czas temu trafiłam na taki wpis i naprawdę się zdziwiłam:   I poza niebezpiecznym przechodzeniem pomiędzy balkonami, nie wiem czym tu się oburzać, serio. No chyba że dziewczynka zachowywała się jak Miley Cyrus na MTV Video Music Awards, pocałunek był bardzo francuski, a całość wyglądała na coś więcej niż próbę zaszpanowania/wygrania jakiegoś zakładu.  Ale doprawdy, oburzać się na disco polo na dyskotekach kolonijnych? Wystarczy zajrzeć na przeciętne polskie wesele. Słodycze? Tym wszystkim twierdzącym, że te biedne dzieci dlatego to kupowały, bo w domu miały tylko od święta, zdradzę pewną tajemnicę: dzieciaki uwielbiają słodycze i śmieciowe żarcie. Nie oznacza to, że mamy ich tak karmić na co dzień, ale oznacza, że chętnie się nim uraczą we własnym towarzystwie od czasu do czasu.  Zastanawiam się skąd się biorą teorie, że kiedyś tego nie było. Drodzy Państwo, kiedyś dziewczyny wychodziły za mąż jako szesnastolatki! Nie mówię, że to dobre, bo nikomu nie życzę ślubu w tym wieku, ale przestańmy bredzić, że "za waszych czasów". Jak dobrze pokopać, każda "stara ciotka" ma znajomą, która ją pamięta z "tamtych czasów" i może służyć kilkoma interesującymi opowieściami.  Zastanawiam się jak dzisiejsze dzieciaki mają budować pojęcie o normalnym życiu, skoro wmawia im się, że kiedyś niczego nie było. Kiedyś ludzie żyli ascezą, modlitwą i nauką. Co młody człowiek ma o sobie sądzić, skoro on "o takich rzeczach" myśli?  Może więc próbować poszukiwać odpowiedzi w popkulturze. Ja szukałam w serialach i filmach. Choć przyznaję, że było kilka książek, które "dawały radę". Może nie z uwagi na jakieś intensywne opisy życia seksualnego bohaterów, ale ze względu na to, że w ogóle dopuszczały możliwość, że dzieciak może się zakochać lub mieć jakieś problemy. Pamiętam "Kwiat kalafiora" Musierowicz, pamiętam "Statki, które mijają się nocą" Chądzyńskiej. Była też cała seria książek, których tytułami były chłopięce i dziewczęce imiona.   Nie mówię tu o okresie liceum, bo wtedy już człowiek był traktowany prawie jak dorosły. My od skończenia 18. roku życia (w 3. klasie L.O. większość) mogliśmy sami pisać sobie usprawiedliwienia i zwolnienia z lekcji. Chciałam być wówczas dorosła i najbardziej nie znosiłam, gdy próbowano mi się w cokolwiek wtrącać. Do dziś mam ogromną potrzebę niezależności i odrębności, dlatego z niedowierzaniem słucham opowieści o tym, że rodzice przychodzą w imieniu swojego dziecka robić awantury profesorom o brak zaliczenia na studiach. Podobno są też tacy, co wydzwaniają do zwierzchników "dziecka" w pracy.  Co jest nie tak z tymi rodzicami, że nie umieją żyć własnym życiem? Co jest nie tak z tymi upupionymi dziećmi? Przecież ja najpierw umarłabym ze wstydu, a potem się odcięła i wyniosła daleko. Jak chora atmosfera musi być w takich relacjach?  Ale wróćmy do tej mojej podstawówki.    W 1991 pojawił się film "Moja dziewczyna". Miałam wówczas lat 12, a bohaterka ponoć 11. Filmu nie widziałam (możliwe, że fragmenty, dużo dużo później), ale pamiętam że w niemieckim bravo były kadry z tego filmu. (tu wyjaśnię młodszym czytelnikom, że  kiedyś nie było jeszcze polskiego wydania tej gazety i sprzedawano w kioskach wersję niemiecką. dzieciaki kupowały, nawet wówczas gdy nie znały tego języka -jak ja- spragnione zobaczenia jak jest w innym świecie. podobnie się zachwycałam programem tv, który był w gazecie przywiezionej przez wujka z Niemiec. Tyle kanałów i zdjęcia!) I byłam strasznie wkurzona, że tam jakieś pocałunki są, a aktorka wygląda na ośmiolatkę najwyżej. No bez przesady.     Nieco później widziałam film, który sprawił, że zapragnęłam prowadzić audycje radiowe. Potem nagrywałam swoje "audycje" na magnetofon marki unitra. Chyba dobrze, że żadna się nie zachowała ;) Mówię o "Więcej czadu" (Pump Up the Volume) z 1990 roku z Christianem Slaterem i Samanthą Mathis.   Jakież było moje zdziwienie, gdy niedawno odkryłam, że nakręcono remake.   Nazywa się to cudo "Bunt Fm" (Radio Rebel), a główną rolę gra w nim Debby Ryan. Zastanawiam się czy w roli głównej obsadzono dziewczynę, z tego samego powodu, w którym w jednej z dobranocek z Kubusiem Puchatkiem i Tygryskiem też biegało dziewczę, zamiast Krzysia? Ja się wychowałam w czasach, gdy podkradało się ojcu koszule w kratę i nosiło z lekka punkowo. Nikt nie był do końca wykrochmalony i ometkowany - poza jakimiś "kujonami", ubieranymi przez mamę. Coś zawsze musiało być lekko podniszczone, naderwane, krzywe, przerobione osobiście i udziwnione, żeby wyrażało charakter właściciela. Mąż mój nosił wówczas wielki budzik na łańcuchu przypiętym do spodni i, jako że był utalentowany plastycznie, robił wszystkim przypinki - także oparte na kapslach od butelek. Pamiętam, że gdy przepisywałam śpiewnik ogniskowy do nowego zeszytu, specjalnie robiłam na nim plamy i deptałam brudnym glanem, bo to wstyd, żeby był taki nieużywany i bez charakteru. I do dziś mi został w głowie taki obraz młodzieży. Eksperymentującej, poszukującej tożsamości, próbującej wyrazić siebie poprzez zamalowanie ścian pokoju na czarno, dziwne fryzury i ubrania. Prowokującej.  Niedawno widziałam gdzieś fotki z juwenaliów. I zobaczyłam ładnie uczesanych chłopców i dziewczynki, w dobrze dobranych ciuchach - takich, w jakich mogliby od razu udać się do pracy w biurze. Siedzieli w kawiarni, pili jakieś piwo chyba, ale to wszystko było takie zaprasowane w kancik... Zacukałam się strasznie. Bo choć lubię jak jest ładnie i chciałabym wiele rzeczy w swoim najbliższym otoczeniu wymienić na nowe (podłogi, szafę w przedpokoju, całą łazienkę - szukam sponsora. mogę potem non stop umieszczać fotki z łazienki, podłóg i szafy z logo, ale żaden market budowlany ani ikea nie chcą mi zrobić tej przyjemności ;)), to nigdy nie miałam ciągot do rzeczy i ludzi przyciętych jak od szablonu. I gdzieś tam z tyłu głowy mam zdanie, które sobie zanotowałam jeszcze w liceum. Było w nim coś o szlifowaniu i o tym, że "człowiek naprawdę wybitny, nie może być ani równy ani gładki".  Zaś młodzież z filmu Bunt Fm jest wypomadowana, ometkowana i prosto z fabryki. Z błyszczykiem na ustach.      Któregoś dnia Zazie, powiedziała coś, co mi idealnie pasuje do filmu Bunt Fm:    Poza tym zastosowano ten idiotyczny zabieg, co w polskim odpowiedniku serialu "Brzydula", czyli wzięto ładną laskę, ubrano jej na stałe czapkę, co miało obrazować nieśmiałość i schowano nieco włosy oraz założono luźną bluzkę - żeby pokazać, że jest brzydka. Pod koniec filmu rozpuści się jej włosy, ubierze obcisłą sukienkę i obcasy i już TADAM wielka metamorfoza; śmiechu warte. Film jest pełen idiotycznych gagów i cała ta młodzież mogłaby za kilka lat zagrać w serialu "Miłość na bogato". Przejaskrawione relacje w szkole i traktowanie odbiorcy jak kretyna, dla którego oglądanie popisów rodziny Bundych jest szczytem dobrej zabawy. Brakuje tylko śmiechu spoza kadru. (teraz się zaczęłam zastanawiać czy aby na pewno tego śmiechu tam nie ma) Nie ma tam żadnych realnych problemów, poza tym gdzie zorganizować bal. Głupie, że aż boli. Nikt nie przeklina, nikt nie pali, nikt nie jest chamski, nikt nie świntuszy. A to młodzież, bliska pełnoletności. Zaprawdę, bardzo realny obraz. Nawet w buncie przeciwko zakazowi puszczania muzyki w szkole, musi im pomagać stacja radiowa, która dowiezie muzyczkę pod budynek. Taki to bunt współczesny właśnie. Powinni jeszcze poczekać, aż jakaś korporacja im koszulki zrobi z hasłami. Smutek, smutek i żal, jak się człowiek nad tym obrazem zastanowi. Puszczajmy to na zmianę z "Siódmym niebem", gdzie wszyscy się za wszystko przepraszają i dyskutują z ojcem-pastorem na temat problemów w relacjach.  Tymczasem Więcej czadu miało klimat. Slater był wkurzający, żałośnie udawał że się masturbuje, palił, wymądrzał się, dawał złote rady, miał syf w pokoju i był jako całość tak wkurzający, jak potrafią być inteligentni nastoletni chłopcy. ALE TO BYŁO JAKOŚ PRAWDZIWE. A kiedy się zakochał, nawet pojawił się kawałek nagiego ciała. Bardzo niewinna i fajna scena, która mnie-nastolatkę zahipnotyzowała.      Zastanawiam się dlaczego tak usilnie upupiamy te nasze dzieci? Czy chodzi o to, że jeśli uznamy ich prawo do dorastania (w każdym aspekcie), sami poczujemy się staro? Czy też może fajnie jest hodować takich głupawych i nigdy-nie-dość-dojrzałych obywateli, bo to świetny materiał do sterowania nim? Dlaczego im więcej pokus i zagrożeń pojawia się we współczesnym świecie, tym głębiej chowamy głowę w piasek? Jeśli nastolatek będzie oglądał filmy o tym, że największym problemem jest szkolny bal i zakupy, te sprawy będzie uważał za najistotniejsze? A jeśli mu nie pokażemy na filmach niechcianych ciąż (w oryginalnym "Fame" jest, we współczesnej wersji nie), papierosów (dawny "Footloose" i "Pump Up the Volume" -są, we współczesnych ani śladu), samobójstw wynikających z samotności i poczucia niezrozumienia ("Pump Up the Volume", ale już nie w wersji nowszej), te problemy znikną i nie będziemy musieli o nich z dzieciakami rozmawiać? Będziemy udawali latami, że jeszcze nie czas i chowali przed młodzieżą (choćby i tą 12-letnią) oryginalne wersje książek i filmów? Ostatnio mi polecano "Małomównego i rodzinę" Musierowicz, ale podobno mam szukać starej wersji, bo przy reedycji została dokumentnie przerobiona i "częstują się miętuskami, a nie papieroskiem na ten przykład". Czyli to, co kiedyś młodzież mogła czytać normalnie, dla każdego późniejszego pokolenia musi być przerabiane na grzeczniejszą wersję?   Z drugiej strony jest to, o czym pisała Moran (cytowałam pod koniec tego tekstu) bezproblemowy dostęp do twardego porno. Nim moje dzieci trafią na coś takiego (i oby jak najpóźniej), chciałabym, by miały pojęcie z iloma emocjami się to wiąże w realnym życiu. Żeby wiedziały jak związek dwojga ludzi - także fizyczny - może wyglądać (jak czasem fajnie, a kiedy indziej fatalnie). Ale nie oszukujmy się, nie o wszystkim się gada z matką czy ojcem. Ja szukałam gdzie indziej. Dlatego bardzo bym chciała, żeby filmy i książki dla młodzieży były naprawdę dla młodzieży, a nie dla 6-latków.        Z w miarę współcześnie nakręconych filmów, (ale wiecie, mi się nadal wydaje, że rok 91 był dekadę temu) w których pojawia się zauroczenie między bardzo młodymi ludźmi lub naprawdę poważne problemy, kojarzę głównie Kochanków z księżyca (2012) i Przekleństwa niewinności.(polska premiera w 2001) Żeby było ciekawiej, w tym pierwszym scenariusz współtworzył Roman Coppola, w drugim scenariuszem i reżyserią zajmowała się Sofia Coppola. Ale o ile "Kochankowie z księżyca" to film, który w zasadzie można by obejrzeć z dzieciakami, o tyle "Przekleństwa niewinności", choć prawdziwe, klimatyczne i wspaniałe, są filmem tak ciężkim i przeczołgującym emocjonalnie, że niektórzy dorośli muszą się długo przygotowywać, nim go obejrzą.     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 