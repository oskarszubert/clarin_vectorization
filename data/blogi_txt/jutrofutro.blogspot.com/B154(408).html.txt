Myślałam o tym, by wybrać się na Targi książki, ale tłumy i kolejki to nie jest to, co zakurzone lubią najbardziej. Co prawda, gdy się dowiedziałam, że codziennie jest tam Henryk Grynberg, w pierwszej chwili chciałam lecieć, ale przemyślawszy sprawę zrezygnowałam.Nie zależy mi specjalnie na podpisie na książce, chyba żeby coś emocjonalnie znaczył, wolałabym porozmawiać. Obawiałam się jednak, że skończy się tak, że się speszę, postoję, głupkowato się uśmiechając i pójdę do domu, albo (i nie wiem, czy to nie gorsze) wyjdę na nawiedzoną, zakochaną w pisarzu wariatkę.  Na wariatkę nie wyszłam, bo nie poszłam, ale wszystko jeszcze przede mną. Za to dostałam wspaniały prezent od obeznanej z tematem i moim "grynbergowym" joblem blogerki - "Opisać Zagładę. Holokaust w twórczości Henryka Grynberga". Trochę boję się zacząć, zwłaszcza że ostatnio "Gra o tron" oderwała  mnie nieco od tematu przewodniego moich zainteresowań literackich. Póki co, głaszczę książkę Sławomira Buryły, oglądam i się napawam posiadaniem. Za to w niedzielę pod PKiN Svemir kupił mi "Świat według psa" Doroty Sumińskiej."Autobiografię na czterech łapach" tej samej autorki pokochałam od pierwszej strony, czytałam kilkanaście razy, podarowałam kilku wrażliwym na los zwierząt osobom i nie spodziewałam się, by jakakolwiek opowieść mogła się z nią równać.Nie przepadam za rzeczami pisanymi w ten sposób. Nawet komiksy ze zwierzętami w rolach głównych dobre są tylko od czasu do czasu, choć "Garfield" jest bezbłędny, a "Kot rabina" strasznie mi się podobał. Na domiar złego kiedyś trafiłam na kryminał, którego akcja toczyła się w Rzymie, a głównym narratorem był kot i była to dość irytująca lektura - przerwałam w jednej trzeciej. Do "Świata według psa" podchodziłam trochę jak do jeża, ale otworzyłam w niedzielę wieczorem i... cóż, nie poszłam spać nim nie skończyłam. Nie wiem jak Dorota Sumińska to robi, ale jej książki poruszają bardzo czułe struny, równocześnie nie będąc łzawymi opowiastkami. Sądzę, że po prostu sama jest dobrym, wrażliwym, kochającym zwierzęta człowiekiem. Czuć to w każdym zdaniu.Narratorem książki jest nie najmłodszy już jamnik, imieniem Bolek. Opowiada historię swojego życia, ale retrospekcja jest krótka. Bolek, jak każdy pies, żyje teraźniejszością, a teraźniejszość to - po niemiłych, ale i nie drastycznych okolicznościach - ciepły kąt u prawdziwego anioła w ludzkiej skórze.Pani Irmina (ów anioł) ma serce do zwierząt, świetnie też "braci mniejszych" rozumie. "Świat według psa" to też historia samej Irminy i jej bliskich. To opowieść o naturze ludzkiej, dla której dojrzały pies ma sporo wyrozumiałości, ale i o zwierzęcym losie i psiej wrażliwości.Nadal nic w moim rankingu nie pobiło "Autobiografii...", ale Opowieść jamnika Bolka (taki podtytuł nosi "Świat według psa") to absorbująca, dobra książka. Ciepło się robi na sercu.  Dorota SumińskaŚwiat według psaOpowieść jamnika Bolka Wydawnictwo Literackie 2010 p.s. Pamiętacie, że KONKURS? ;)    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 