Kilka tygodni temu pomagałam synowi napisać wypracowanie na temat plusów i minusów życia w wielopokoleniowym domu. To znaczy on pisał, ale razem wymyślaliśmy co jeszcze można w tej pracy ująć. Wymienialiśmy (wśród wielu innych): to że rzadko jest się samemu, że zawsze można z kimś pogadać, że nie jest zbyt cicho i nudno... w pewnym momencie syn zapytał o minusy. Te same, co plusy, kochany - odpowiedziałam z uśmiechem.  Od zawsze marzył mi się dom pełen ludzi. Wiedziałam też, że mogłabym go współtworzyć tylko z ludźmi, którzy mają własne zainteresowania i nie czują imperatywu ingerowania w życie współmieszkańców. I choć zdaję sobie sprawę, że kiedyś może przyjść moment, w którym trzeba będzie zamieszkać ze starymi rodzicami, wiem że to nie jest to, o czym myślałabym z zadowoleniem teraz, gdy nie ma takiej konieczności. Może, gdy nadejdzie starość będą w stanie uznać moje granice i ich nie łamać. Widzę w tym względzie drobną zmianę u mamy. Dobry początek.  Na co dzień mam problem z tolerowaniem osób chcących wychowywać wszystkich wokół i kształtować ich wedle swoich, oczywiście najsłuszniejszych, poglądów. Nie znoszę też wścibstwa, wietrzenia sensacji, a potem wykorzystywania uzyskanych danych do jakichś swoich chorych celów. Na szczęście udaje mi się nie wchodzić w relacje z takimi osobami, czasem za cenę śmiertelnej obrazy, bo jakże to, oni mi tu sercem na dłoni, a ja nie chcę kolejnej lustracji mieszkania i rozmowy w typie przesłuchania "a gdzie mąż pracuje, a gdzie jedziemy na wakacje, a to a tamto". Myślę, że często takie osoby po prostu nie mają nic ciekawego do powiedzenia, nic w swoim życiu sensownego nie robią, albo nawet bezsensownego, ale interesującego. Wydaje im się, że rozmawiają, ale tak naprawdę przychodzą po informacje. "i co? płacze?" "ciężko im jest, co?" Nie chcę. Precz.  Dostrzegam u moich dzieci tęsknotę za dużą rodziną. Bo choć formalnie taka istnieje, nie ma to zbyt wielkiego odzwierciedlenia w realiach. Praktycznie żadnego. Dużo bym dała za babcię, ciotkę, wujka, dziadka i rodzeństwo cioteczne gdzieś w okolicy. Albo choć takie zainteresowane, co raz na pół roku wpadnie. Dla dzieci, ja sobie poradzę. Radzę sobie nie od dziś. Bardzo się cieszę, że nawiązujemy powoli relację z sąsiadką, z pokolenia moich rodziców. Poza tym, że to interesująca, fajna kobieta (kompletnie nie wścibska i taka fajnie "nieinwazyjna") to bardzo lubi dzieci. Cieszę się z tych krótkich spotkań, a równocześnie jest mi przykro, bo widzę jak bardzo moim dzieciom kogoś takiego brak. Obserwuję jak Tola w dwie minuty po powrocie od "Siąsiadki" wymyśla kolejne powody, by tam wrócić. Musi wrócić, bo zapomniała zapytać jak ten kot ma na imię. Musi natychmiast wrócić, żeby powiedzieć, że zaginął jej jeden z otrzymanych w prezencie koralików, itd itp. Gdzie jesteś, rodzino moich dzieci - chciałoby się zawołać.  Ciekawią mnie opowieści ludzi wychowywanych w wielopokoleniowych rodzinach. Opowieści z inteligenckich domów. Zaczytywanie się od dzieciństwa w lekturach z gabinetu dziadka. Wspomnienia z enklaw, jakimi bywają takie domy. Enklaw z własnym językiem, podobnym poczuciem humoru. Miejsc, gdzie współmieszkańcy wpływają na siebie nie przez naciski, ale przez samą obecność i współistnienie silnych osobowości.  Bardzo dobrze słuchało mi się rozmowy z Agatą Bielik-Robson w tokFm w ten weekend. Ocierała się o ten temat. O wiele innych nie zdążyła, bo rozmowa trwała niepełną godzinę i była związana z promocją książki "Żyj i pozwól żyć". Chciałabym ją przeczytać.     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 