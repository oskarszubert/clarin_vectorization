Zastanawiałam się, czy poruszać ten temat, bo nie należę do osób, które chętnie włączają się w blogowe kłótnie czy aferki. Szczerze mówiąc, wolę powoli przybywających czytelników, przekonanych, że chcą czytać to, co publikuję i zawsze mnie mrozi, gdy w statystykach jest jakiś wielki skok. Uznałam jednak, że temat jest istotny i powinnam o tym wspomnieć. Trafiłam na notkę umieszczoną na blogu, który jest ostatnio promowany i ma bodajże ponad 600 lajków na facebooku. Notka dotyczyła argumentacji i umiejętności wyjaśniania własnych postaw. I wszystko byłoby ok, gdyby nie zdanie:"„Ale przecież krowa i tak daje mleko, nie zależnie od tego, czy ma cielaka, czy nie, a niedojona umrze(...)" Słabo mi się zrobiło i zapytałam autorkę, czy krowę to na obrazku widziała oraz pogratulowałam głębokiej wiedzy. To było niegrzeczne i za to przeprosiłam.  Próbowałam również tłumaczyć w czym rzecz, na przykład tak:"Owszem  krowę można przestać doić. Stopniowo. Tak się robi, jeśli chce się  zasuszyć pokarm przed ponownym zapłodnieniem na przykład. (...)To  nie jest najmądrzejszy tekst. A co do jajek i poglądów innych ludzi, to  gdyby się autorka tym naprawdę interesowała i naprawdę zastanawiała od dawna, jak pisze, nie tak trudno dotrzeć do tego, że są to założenia  etyczne po prostu. (Nie lobbuję za weganizmem, bo sama weganką nie  jestem, ale lobbuję za odrobiną przygotowania. Za tym, co dawniej  nazywano rzetelnością dziennikarską. Zwłaszcza jeśli teksty są później  polecane przez bardziej znanych kolegów.)"  Autorka przyznała później, że może zbyt skrótowo napisała, bo przecież wie, że krowa nie jest mlecznym perpetuum mobile, ale przecież nie to było tematem notki. Inny bloger, broniąc swojej znajomej, próbował mi udowodnić, że nie potrafię czytać ze zrozumieniem (Bo według niego, można używać nieprawdziwych argumentów, jeśli to nie one są głównym tematem notki - co mnie zmroziło, ale co daje jakiś obraz tego, co się obecnie publikuje w sieci.) i w ogóle jestem jak pies Pawłowa, który zobaczył hasło "weganizm" i ruszył do ataku.   Dopiero Alex logicznie i sensownie powiedział to, o co mi chodziło od początku:"  "Nawet gdybym w przytoczonej w tekście na blogu rozmowie, powiedziała  do swojego rozmówcy-weganina "no co ty! przecież kurczaki nie rodzą się z  jajek, a cielaki nie żywią się mlekiem matki" to i tak nie dawałoby Wam  to prawa, do negowania mnie. Bo nie o mojej wiedzy jest to tekst, (...)"[cytat z autorki, która napisała o krowie - dopisek mój]Publikując  cokolwiek i gdziekolwiek, trzeba się jednak pogodzić z tym, że ludzie  mają święte prawo negować wszystko. Dlatego jak będę pisał artykuł o  nowatorskiej metodzie produkcji orzeszków, to jeśli będę miał chęć  napisać też o ich firmowym kierowcy Zbyszku, to najpierw upewnię się,  czy on nie ma przypadkiem na imię Szymon. Mimo, że nie ma to zupełnie żadnego związku z ww. metodą produkcji. Ot taka staromodna rzetelność.  Wiem, nie w cenie obecnie. A  nawet jeśli rzetelność miałbym w głębokim poważaniu, to dopilnuję  choćby tego tylko po to, żeby nikt mi się potem do tego nie przyczepił, sprowadzając dyskusję na tematy zupełnie nie związane z tym, co chciałem  przekazać. Jak widać na załączonym obrazku." " Dlaczego w ogóle się odezwałam? Nie dlatego, że chodziło o weganizm, bo nie jestem weganką i nie o tym był ten tekst. Odezwałam się dlatego, że na blogu, który robi się coraz bardziej poczytny, przeczytałam bzdurę. I dlatego, że uważam że czytelnika trzeba szanować.  Blogi stają się coraz popularniejsze, część światowej prasy rezygnuje z papieru na rzecz publikowania w sieci i uważam, że publikowanie nieprawdy, a następnie upieranie się, że to nie ma znaczenia, jest dużym błędem i krecią robotą, bo podważa wiarygodność blogów jako medium.  Ludzie są leniwi i większości nie będzie się chciało sprawdzić prawdziwości informacji, które dostarczasz. Będą wierzyć, że skoro masz kilka tysięcy czytelników, jesteś wiarygodny. Dawniej ludzie wierzyli, że jeśli coś opisano w gazecie, to jest to prawda. Ci sami staruszkowie chwilę później mogli przeczytać w tabloidach, (ale przecież to też prasa, prawda?)o tym, że kogoś zaatakowała krwiożercza kiełbasa. Czy niektórzy byli skłonni wierzyć?  Bloger powinien być wyrazisty, mieć własne zdanie, często kontrowersyjne poglądy. Jesli jednak blogosfera ma być w przyszłości źródłem opinii, bloger nie może sobie pozwolić na pisanie bzdur. Inaczej nigdy nie wyjdziemy poza opinie o kremach (przepraszam blogerki "urodowe", to tylko przykład) czy opowieści o tym, co dziś jadły nasze dzieci/koty. O tym próbowałam dyskutować, nim zostałam "trollem ze wsi". Czasem sama robię błędy, które na szczęście poprawiacie. Ostatnio napisałam "gąsienniczki", a kiedyś, o zgrozo! "zfrustrowana". Innym razem, przeczytaną książkę opisałam jako miarodajne źródło (bo wierzę wydawcom, że sprawdzają!), a później trafiłam na inne informacje na ten temat, więc Wam o tym powiedziałam. Próbowałam nawet uzyskać odpowiedź autora. Jestem wdzięczna, że sprawdzacie, bo dzięki Wam, mogę być coraz lepsza. W "Łowcach milionów" Tadeusz Winkowski mówi: "Nie wydawaliśmy więcej czasopism, bo "Bimon" robił redakcję wszystkich i większej ilości po prostu nie dałby rady przeczytać. Sprawdzaliśmy nawet przepisy kulinarne. (...) Zanim je umieściliśmy w "Poradniku", gotowaliśmy na ich podstawie. Mieliśmy duże poczucie odpowiedzialności za słowo, za informację. Dzisiejszym dziennikarzom i wydawcom też by się ono przydało."  Pamiętam aferę z trotylem w jednym z dzienników, pamiętam zagranicznego dziennikarza, który zamieszczał fałszywe informacje pod zdjęciami.  Nie chcę by ten post wywołał dyskusję o tej konkretnej sytuacji. Nie nakręcajcie afery pod linkowanymi notkami, proszę. Nie chcę też, by to była dyskusja o weganizmie. Zamiast tego, chciałam Was zapytać czy wierzycie informacjom zamieszczonym w prasie i na portalach internetowych? Czy jakimś dziennikarzom/blogerom wierzycie na tyle, by nie weryfikować otrzymywanych od nich informacji? I wreszcie, czy sami pisząc, sprawdzacie źródła i weryfikujecie fakty? Czy, Waszym zdaniem, jeszcze komuś lub czemuś można dziś wierzyć?      Wszystkie komentarze nie związane z tymi pytaniami, a nakręcające aferę, będę usuwać, więc jeśli kogoś poniesie, nawet takim osobom nie odpowiadajcie, bo Wasze odpowiedzi wylecą automatycznie wraz z usuwanym przeze mnie komentarzem, do którego się będą odnosić. A teraz idę sprawdzić kilka źródeł ;)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 