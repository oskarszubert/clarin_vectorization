Wczoraj nabawiłam się doła przy szukaniu nowych spodni - wszystkie mi się podarły, w s z y s t k i e . Wróciłam do domu bez spodni (nowych, tych z tyłka nie sprzedałam), za to z mocnym postanowieniem zintensyfikowania starań w kierunku zmiany trybu życia. Od jakiegoś czasu żywię się głównie zielonym (bób jest zielony, prawda?;)), zaczęłam ćwiczyć i... nie ma żadnych efektów :D Ale mam to gdzieś, efekty w końcu będą, bo to nie dieta, tylko zmiana funkcjonowania.  Obiecywałam sobie poranne szaleństwa z psami od dłuższego czasu, ale nie miałam w czym - buty mi umarły. Mówiąc szczerze nie miałam też wielkich chęci, by się o świcie zrywać, ale odpowiednio ohydnie oświetlone lustra w przymierzalniach potrafią zdziałać cuda w dziedzinie motywacji, zapewniam.  Choć spodni nie kupiłam, doszłam do wniosku, że muszę kupić buty. Dobre na śnieg i na wiosnę, nadające się do łażenia po łące (Trochę mizerna ta łąka, będąca w części opuszczonymi ogródkami działkowymi i coraz bardziej obudowywana betonem, ale pocieszam się, że nie zabetonują kanału, ani pobliskich bagien przechodzących w rezerwat ptaków.). Pomyślałam, że jak już nic nie znajdę to kupię kalosze.  Nienawidzę zakupów (poza księgarniami i papierniczymi), mówiłam już sto razy? No. Nadal nienawidzę. Jak mam kupować coś tak niedorzecznego jak ubrania to mnie zęby bolą i jeszcze to przymierzanie... Robię więc to biegiem, kupuję co pasuje i uciekam. Tym razem taka wyprawa zaowocowała kupnem dwóch par butów. Jedne udają buty trekkingowo-sportowe, a drugie są zwykłymi kaloszami. Obie pary na przecenie w dziale męskim, gdzie zaszłam bez przekonania, bo zwykle na numeracja zaczyna się jednak wyżej, a tu proszę, niespodzianka. Sportowe kosztowały mnie niecałe 54 złote i rewelacyjnie sprawdziły się na śniegu i lodzie podczas dwóch długich spacerów z psami, drugie zapewne niedługo wypróbuję, bo za oknem deszcz i breja. Kalosze im nie schodziły, bo nie miały żadnych wspaniałych wzorków w panterkę, są całe czarne i mają jakieś napisy na cholewkach z jednej strony. Kosztowały 18 złotych, więc jak dla mnie to tam może być nawet zaszyfrowana wiadomość w stylu :" kupiłam te buty na przecenie i śmierdzą mi stopy". Chodziłam już w koszulce CAUTION SLIPPERY WHEN WET, więc nic mi nie straszne. (Kupiłam sobie też dwa dni przed 11 września 2001 koszulkę "terror gruppe", ale pomińmy.)  No. I za siedem dych mam dwie pary butów i wszystko załatwiłam w kwadrans plus marsz do sklepu. Wiem, że jestem mentalnym facetem, wiem, ale dobrze mi z tym.    I spóźnione, ale szczere, najlepsze życzenia urodzinowe i moc dobrych myśli dla Dobruchy! Spełnienia marzeń :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 