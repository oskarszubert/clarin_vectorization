Przypuśćmy, że leżysz na kanapie po wyczerpującym dniu i próbujesz czytać biografię Korczaka. W tym czasie twoje dziecko młodsze nosi za zwierzętami po domu wodę w miseczce i namawia do picia. Zwierzęta są dość nieufne, więc dziecko stwierdza że przy użyciu tej miseczki kuchennej, w której zwykle dostają marchew i kalarepę do chrupania, będzie myć podłogę. Odkrywasz to w momencie, gdy w misce moczy się już szczotka, którą zwykle wyczesujesz dywan z kłaków. Smacznego. Zwracasz uwagę, że to nie jest najlepszy pomysł. Dziecko młodsze odpycha cię, a następnie trzaska drzwiami od łazienki, w której się bunkruje. Nie przeprasza za to, że prawie zrobiło ci dziurę w brzuchu, wypychając cię z łazienki, ale nauczona doświadczeniem nie dręczysz "przeproś mamusię", bo gdzieś masz wymuszone przeprosiny, które nic nie znaczą. Po chwili dziecko młodsze przychodzi jednak z licznymi naczyniami do stołu w pokoju, zasiada smutne i pyta z czego się robi babeczki. Wymieniasz kilka składników, a dziecko smętnie przelewa z pustego w próżne. Wiesz już, że trzeba tej nudzie i nieszczęściu zaradzić i zapraszasz dziecko do kuchni...  Po szybkim przeglądzie szafek i lodówki wiesz już, że dysponujesz: - jednym jajkiem - jednym przejrzałym bananem - dwoma szklankami mąki - łychą masła roślnnego - połową szklanki mleka - proszkiem do pieczenia - resztką olejku cytrynowego - wiórkami kokosowymi -połową szklanki cukru  - kilkoma łyżkami kakao Kakao jest niezbędne, bo twoje dziecko młodsze nie uznaje ciast w innym kolorze.       W czasie gdy dziecko rozgniata banana w misce, rozpuszczasz masło w mleku na kuchence. Potem stopniowo mieszasz to wszystko (oprócz kakao!) w dowolnej kolejności. Tak naprawdę to dziecko miesza. W końcu to ono jest tu kucharzem. Jeśli ciasto jest zbyt rzadkie, dodajesz mąki. Ma być dość gęste, prawie jak na drożdżówkę, dać się nakładać łyżką. W międzyczasie dziecko spogląda na ciebie i stwierdza: "kocham cię, mamo. przepraszam, że cię popchnęłam". Masz pewność, że masz świetną córkę, która przeprasza cię, bo przemyślała sprawę.  Odkrywasz, że nie masz bibułek, więc smarujesz blaszkę tłuszczem. Wrzucasz po łyżce ciasta na każdą babeczkę. Pozostałe w misce ciasto (ok 2/5) mieszasz z kakao. To znaczy dziecko miesza. Znów wykładacie po łyżce ciasta i do piekarnika.  Pieczesz, aż będą dobre. Obserwuj jasne ciasto, pod koniec sprawdzaj patyczkiem. Gdy babeczki trochę przestygną, nie zapomnij odłożyć kilku dla sąsiadki, która przyniosła dziś twojej córce swoje skarby z dzieciństwa: koraliki, guziki, czerwoną wstążkę, pierścionki i tajemniczą torebkę przywiezioną jej przez ojca kilkadziesiąt lat temu z Indii.   Posyp cukrem pudrem, zrób nieprofesjonalne zdjęcie na bloga, a potem zaproś dzieciaki do stołu. Żadna rewelacja. Ot takie tam, babeczki na nudę. Przygotowanie to jakieś 10 minut, plus czas w piekarniku. Świetnie smakują w dobrym towarzystwie. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 