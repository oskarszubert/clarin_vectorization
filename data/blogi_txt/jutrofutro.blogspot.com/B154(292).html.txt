Gdy zaczęłam zapuszczać włosy i byłam właśnie na etapie lisiej czapy, z którą nie dało się nic zrobić, szefowa zachwyciła się tym, jakie ja mam gęste włosy. Pamiętając jak o poranku zmagałam się z uklepywaniem tego wszystkiego na głowie, rzuciłam sobie: "za gęste. z połowa mogłaby wypaść". Los nierychliwie, ale złośliwie spełnił moje życzenie. Niestety w chwili, gdy chciałam mieć fajne gęste i długie, rude włosy. Myślę, że to kwestia stresu. Tylko jeden raz w życiu przedtem wychodziły mi pasmami jak po chemii - krótko po urodzeniu Młodego. Uznałam, że muszę je odciążyć, obciąć i przestać farbować na chwilę. Niech odżyją. Ale nie był to dla mnie powód do radości.  Od razu po wyjściu z łazienki zrobiłam sobie tę fotkę:     Było mi nieco do dupy i postanowiłam poprawić sobie humor. Tyle, że najwyraźniej jestem masochistką. Wielokrotnie byłam już załamana zdjęciami, jakie robił mi Pit. I on się wiecznie zarzeka, ze już nigdy więcej, bo to, że ma talent plastyczny i oko do ładnych zestawień, nie oznacza, że zrobi dobre zdjęcie. Ale nie, ja zawsze wiem lepiej, kurde. Pomalowałam więc sobie rzęsy, a nawet paznokcie (odkryłam - dostałam w prezencie - świetny lakier. doskonałość roku 2010. nawet taka niedołęga makijażowa jak ja jest w stanie sobie z nim poszaleć. rewelacyjnie się nakłada, szybko schnie i boszzz pomalowałam nawet paznokcie prawej ręki bez wpadek. nie, nikt mi za reklamę nie płaci. a lakier jest boski.) Pomalowałam się więc, ubrałam wysokie obcasy, spódnicę i poprosiłam, żeby Pit pstryknął mi kilka fotek przy kompie, bo chciałam Wam pokazać moje nowe biurko z recyklingu deskowego. Tja. Wszystkie fotki wywaliłam, a potem się poryczałam rozmazując tusz. To już nawet nie chodziło o to, że mój mąż mnie tak widzi. Przeraziłam się, bo najwidoczniej ja po prostu tak wyglądam. A skoro "zrobiona" wyglądam jak podrzędna kuchara z PRL-u, normalnie mi tylko stylonowego fartucha brakowało, to wcale już nie mogę z domu wychodzić. Humor sobie poprawiłam, że hej!  Więc tak wygląda moje biurko, przy którym piszę tę notatkę:       Podusia dla kotów na parapecie po lewej. Pod blatem szafka na kota, ale nie widać. Miała być szafka na moje papiery, zamykana, ale nie mogę tego zrobić Bronce. Choć przez tę świruskę wyglądam jakbym się szprycowała ... kotem. Skoczyła dziś na łóżko, ale dopiero w locie zauważyła, że Chojrak leży koło mnie pod kołdrą, więc skoczyła mi na zgięcie łokcia i z tego samego miejsca odbiła się na nowo. Mam piękne głębokie trzy  okrągłe ślady. Daję w żyłę jak nic.  A tu zdjęcie tego, czym dręczy mnie moja córka od wczoraj. Mamo, nie chce się wykluwać! Mamo, nic się nie dzieje! Mamo!     Pit natomiast wczoraj po pracy padł na kanapie w minutę. Rano odkryłam straszną prawdę. Sypia z gorylem. Sądząc po tym jak mnie widzi (skasowane zdjęcia) to może dziś też powinien tam spać? ;)  A tu jeszcze... uwaga uwaga... arcydzieło Toli. Ona coś widzi i z miejsca musi to narysować, bo ma wenę. Wczoraj oglądała "Lilo  i Stich" i proszę, oto Lilo: Szczerze? Nie wiem czy ja bym tak umiała :)  I jeszcze fotka z paznokciami.     Teraz idę jeść jakieś wióry. Po tych zdjęciach Pita, postanowiłam przestać wyglądać jak gruba bufetowa w stylonie. Teraz będę chudą bufetową. Z czerwonymi paznokciami, skoro już mam jakiś lakier, który nawet ja potrafię nałożyć.  A jak Wam mija weekend?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 