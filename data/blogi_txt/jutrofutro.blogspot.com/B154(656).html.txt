Niewielkie mieszkanie w bloku, z dala od sensownych parków sprawia, że większość czasu po postu przeczekujemy. Zasłonięte żaluzje, wiatrak chodzi na okrągło. Wewnątrz tyle samo stopni, co na zewnątrz. Totalna porażka. Nie chcę takiego życia. Nie chcę przeczekiwania. Dzieci nie bardzo chcą siedzieć w swoim małym pokoiku, więc non stop mam towarzystwo. Zresztą, co mają robić... Pieprzone miasto. Pora przestać udawać, że można tak dalej. Mamy za mało przestrzeni, zarówno tej mieszkaniowej, co powoduje konflikty, jak i tej poza domem - nie wiem jak to się stało, że całe życie pragnąc mieszkać na wsi, przeprowadzam się do coraz większych miast. Pora wziąć się do roboty i skupić na zarobieniu kasy na samochód - bez niego jesteśmy ze zwierzakami totalnie uziemieni. A zaraz potem kupić kawałek ziemi, na której kiedyś postawimy dom. Póki jednak domu nie będzie, chcę mieć (potrzebuję dla zdrowia psychicznego mojego i rodziny) kawałek ogrodzonego gruntu z dostępem do wody, żeby postawić jakiś wóz Drzymały i siedzieć tam z dziećmi i psami przez całe lato. Piszę tu rzadziej, bo skupiam się na tym celu.  Wczoraj Pit wrócił z pracy (nie ma go po 12h lekko licząc, jeździ codziennie 50 km rowerem)  i wykończony upałem zaległ na kanapie, skąd podniósł się dopiero rano. I często jest podobnie. Mijamy się, bo wstaje przed 5 rano. Naprawdę muszę się skupić na znalezieniu sposobu na zmianę całej tej sytuacji.  Dziś dzieci zażyczyły sobie kotletów lub placków z cukinii, czyli mogę wybrać, czy stać nad garami długo, czy bardzo długo. Jeszcze nie wiem.  Wczoraj obejrzałam dobry film. "Zasypani śniegiem". Ktoś mu wpisał "fantasy" jako gatunek, ale był to zapewne ktoś, kto nie widział tego filmu. Jest w pełni realistyczny, normalny i dobry na upalny wieczór. Żadnych historii miłosnych, żadnych hamerykańskich scen z biciem braw. Zwykłe życie.  Upał rzuca mi się na mózg. Naprawdę. Dziś rano odkryłam, że w środku nocy, przez sen wzięłam zagłówek od kanapy, rozpięłam suwak i wyłuskałam z pokrowca poduszkę - to nie jest taka typowa poduszka, ciężko się ją wyjmuje, musiałam więc być bardzo lunatycznie zdeterminowana - a potem się w to wtuliłam chyba, bo rano łysa gąbka leżała leżała obok mnie jak dziecko na poduszce. Jeśli jutro spotkacie kobietę snującą się po osiedlu, tulącą w ramionach kawał gąbki, wiedzcie, że to ja. Już mi niedaleko. Uciec stąd w cholerę. W stare drzewa. W morze traw. W toń jeziora. W przestrzeń. ZREALIZOWAĆ.    p.s. Etykieta "rzeczpospolita futrzasta" ma 666 postów. Aż szkoda to psuć ;) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 