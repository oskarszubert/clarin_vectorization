Tyle się mówi o tym, że lektury szkolne są dla dzieci nieinteresujące, bo pisane w innych realiach, przestarzałym językiem i powinno się wszystkie wymienić na nowe, fajne i lekkie, żeby dzieci nie zniechęcać do czytania. Cóż, ja moje od najmłodszych lat zniechęcam.  Dręczę strasznymi archaizmami, okładam nocą, co kryje skrzydłem kruczem i wichrem, co się ukoleba. Biedne dziateczki układają się do snu, przygaszam światło i bach! Już pojawia się korowód, a w nim: starka, moiściewy, czarodziej, co warzy czary, za nim troje dźwierzy. Na końcu bieży alkierzyk.     Początki były trudne. Dwulatkowi, który wychowywał się w mieście, tłumaczyłam każdą sień i każde klepisko. Potem przestałam się ograniczać i sięgnęłam po Konopnicką, Porazińską i Szelburg-Zarembinę. Dzieciaki to uwielbiają, a i ja się nieco gimnastykuję językowo, gdy bez przygotowania lecę wierszowaną frazą pełną zasadzek. Owszem, tłumaczę te najistotniejsze dla fabuły słowa, wyjaśniam te, o które pytają i pozwalam im się osłuchać z resztą.  Nie pamiętam, by mi mama czytała, odkąd w zerówce zaczęłam czytać sama, ale wcześniej czytała mi sporo, także "Szkolne przygody Pimpusia Sadełko" i "Na jagody". Można się upierać, że to z powodu jakiegoś wrodzonego talentu do języka, ale sądzę że ilość usłyszanych i przeczytanych książek miała ogromny wpływ na to, że w latach szkolnych, od samego początku, rzadko musiałam sprawdzać znaczenie słów w słowniku. Słów z tych "archaicznych" lektur, przeciwko którym tyle osób się burzy*. A jak się człowiek przyzwyczai do takiego języka, rozumie coraz więcej. To jak z dziełami filozoficznymi. Na początku mogą się wydawać bardzo  zawiłe i niezrozumiałe, nim się człowiek nie wgryzie. Gimnastyka intelektualna.  Dobrze, może rzeczywiście, dzięki temu mam nikomu niepotrzebną zdolność i powinniśmy w tym czasie raczej uczyć dzieci przedsiębiorczości... ale czy w taki deszczowy dzień, jest coś przyjemniejszego niż ciepły kąt, herbata z cytryną i zgrabna fraza?   p.s. ostatnio jedna internetowa znajoma napisała coś, co może być niezłym podsumowaniem: "będę miała swoje to będę wiedziała", ja  wiem. ale mam na razie porównanie dziecka karmionego zdrowym jedzeniem,  książkami i rozmowami i dziecka, które w wieku 2 lat ma wolny dostęp do  youtube i bajek, żyje o mleku i od tygodnia nikt mu nie czytał.   *Ale Sienkiewicza usuńmy, dobra? Straszny grafoman.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 