Młodszym zazdroszczę CZASU.  Zaczynam całkiem poważnie myśleć o tym, by w końcu dokładnie przeczytać  najważniejsze dzieła filozoficzne. Tylko jak wybierać, żeby nie utknąć?  "Nasza epoka śmierć po prostu ignoruje, odrzucając tym samym jeden z fundamentalnych aspektów życia. Zamiast pozwolić świadomości śmierci i cierpienia stać się jednym z najsilniejszych bodźców życiowych, podstawą ludzkiej solidarności, doświadczeniem, bez którego radość i entuzjazm pozbawione są intensywności i głębi - jednostka zmuszona jest ją tłumić."(Erich Fromm "Ucieczka od wolności." Czytelnik, Warszawa 2001) Ja nie ignoruję, przez co mam wiecznie z tyłu głowy: tik-tak-tik-tak...   Poza tym mam ochotę zacząć coś od nowa i chyba naprawdę spróbuję. Nie żeby jakoś spektakularnie, bo nowe początki są zwykle tylko chęcią podtrzymania złudzenia o własnej nieśmiertelności. Ale chce mi się/potrzebuję zmiany perspektywy.    Staram się unikać życiowych podsumowań, ale mam świadomość, że jeśli poważnie myślę o niektórych sprawach, powinnam się pospieszyć. Zmobilizować i działać na pełnych obrotach. Zaczynam się więc rozpędzać.  Coraz ważniejsze są dla mnie realne kontakty i "żywi" ludzie. Rozmowy, choćby krótkie, ale pełne skupienia i patrzenia w oczy, a nie maniakalnego sprawdzania facebooka w telefonie i zapewnień "mów, mów, ja cię słucham, tylko muszę tu odpisać".  Mam szczęście do fajnych ludzi po sąsiedzku i bardzo to sobie cenię. W piątek "Siąsiadka", jak mówi Tola, przyniosła nam talerz rumianych i chrupiących placków ziemniaczanych i wiejską śmietanę do nich. Mimo, że znów niedomagam (kolejny dowód na starzenie się), skusiłam się na jednego. Pycha. Reszta została pożarta przez dzieci i Pita.  Zaś w internecie coraz częściej obserwuję zjawiska z boku, wychodząc z założenia, że jeśli naprawdę będę miała coś na ten temat do powiedzenia, napiszę tekst na bloga, zamiast się wdawać w pyskówki. I coraz częściej klikam "zamknij kartę".   p.s. Na zdjęciu jest talerz, który dostałam w prezencie od naszej  bydgoskiej sąsiadki. Tej, która mówiła, że chciałaby mieć taką synową.  Taką jak ja, niby. Oj, nie wiem czy by chciała, mogła mówić bez obaw, w końcu miała córkę, a nie syna ;)  p.s.2. komentarz Katachrezy pod notką o Caitlin Moran bardzo mi dziś poprawił humor.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 