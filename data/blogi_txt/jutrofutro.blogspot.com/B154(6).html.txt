(tekst dla maniaków o dziwnych zainteresowaniach. długi.) Bernardo Guimaraes (1825-1884) był przedstawicielem brazylijskiego romantyzmu i głosicielem szlachetnej idei abolicjonizmu.  Nie potrafiąc znaleźć sensownych powodów wydania tej powieści (poza czysto merkantylnymi), postanowiłam sprawdzić czy Guimaraes nie przemawia w imieniu uciśnionych. Okazało się, że owszem, ta książka została wydana i cieszyła się popularnością w czasach niewolnictwa. Pierwsze wydanie - 1875 rok. Autor zmarł w 1884, a Izabela, córka cesarza Brazylii, Piotra II, podpisała edykt znoszący niewolnictwo dopiero cztery lata później, w 1888. Starałam się o tym fakcie pamiętać podczas lektury, ale nie śmiałam się przez to ciszej, niestety. Kończyłam tę książkę nocą i co chwila parskałam, budząc i strasząc bogu ducha winne zwierzęta, którym teraz będę musiała zapewnić jakąś psychoterapię, jakby dotąd nie były wystarczająco świrnięte, doprawdy!  Normalnie nie opowiadam książek. To nie strona ze streszczeniami dla leniwych maturzystów. Choć może powinnam jednak pisać streszczenia w punktach, zwłaszcza nowości - gdzieś mi się bowiem o uszy obiło, że powstają takie książki, pełne opracowań "tego, o czym się teraz rozmawia w towarzystwie", dla ludzi, którzy co prawda nie czytają, ale czasem chcieliby "błysnąć".  Tym razem jednak streszczę, rozbiorę na kawałki i jeszcze będę cytować.   Niestety, kiepsko pamiętam serial telewizyjny, którego sukces, jak sądzę, przekonał PIW do wydania "Niewolnicy Isaury" w serii KIK*. Pamiętam jedynie głównych bohaterów - Isaurę (Lucélię Santos) i Leoncia (Rubensa de Falco) - których wspólne zdjęcie znajdowało się  chyba w większości polskich domów. Pamiętam, że znajome kobiety "Isaurę" oglądały, a później długo omawiały każdy odcinek. "O Isaurze mówią kobiety w wałbrzyskich sklepach, windach, autobusach, w pracy nad biurkami, nad miotłami wzdychają, że ma coś w sobie Leoncio mimo niegodziwości okazywanej regularnie co odcinek."(Joanna Bator Piaskowa góra, WAB, Warszawa 2012 s.285) Jeśli macie kwadrans, możecie wprowadzić się w nastrój:     Książka, którą stworzył Bernardo Guimaraes byłaby rewelacyjną parodią, ale nie takie było zamierzenie autora.  Przez pierwsze kilkanaście stron nie mogłam sprecyzować z czym mi się ten styl pisania kojarzy, aż sobie uświadomiłam że podobnie wyglądały "powieści", które pisałam jako jedenastolatka. Byłaby więc dla autora nadzieja. Oczywiście gdyby był małą dziewczynką. Małą dziewczynką, marzącą o wielkiej miłości, nie mającą pojęcia o relacjach jakie mogą zachodzić między kobietą i mężczyzną, ale wierzącą, że amor omnia vincit, a drogą do szczęścia jest platoniczne uczucie, pokora i skrajna naiwność. Bohaterowie są tu tylko czarni albo biali, od razu wiadomo kto jest łajdakiem, a kto człowiekiem szlachetnym w każdym calu. Wszystko to jest nam wyjaśniane przy wprowadzaniu danej postaci, żeby się czytelnik nie przemęczył zbytnim analizowaniem.    Powieść jest cieniutka (150 stron), należy więc docenić inwencję scenarzystów, którzy potrafili na niej oprzeć wieloodcinkowy serial (oryginalna wersja miała sto odcinków), który porwał miliony. Z drugiej strony, pisana jest w sposób, który wręcz domaga się przeniesienia na ekrany - bohaterowie mówią sami do siebie, narrator (głos z offu!) objaśnia nam na kilku stronach historię trzech pokoleń wstecz, po czym pisze coś w stylu: "a teraz powróćmy do naszych bohaterów, którzy nadal stoją w salonie"(bezpośredni zwrot do czytelnika to się nazywa). No i dialogi. Prawie tak wspaniale kwadratowe i pokryte pazłotkiem (właśnie, że jest takie słowo! Masłowska pisała "dziennik z krainy pazłotka" przecież!), jak w większości polskich seriali.  Jeśli ktoś zamierza przeczytać tę książkę, licząc na zaskakujące zwroty akcji, niech przestanie ten tekst czytać. Teraz.      W pierwszym rozdziale poznajemy Isaurę. Poznajemy głównie jej wygląd, bo on aż do końca wydaje się najistotniejszy, a zaraz po nim skromność, uległość, czyste serce, piękny głos. Czy wspominałam już o wyglądzie? "(...) piękną i szlachetną postać dziewczyny. Kontur jej profilu rysuje się wyraźnie (...) Tak czyste i delikatne są te linie, że olśniewają oczy, zniewalają umysł i paraliżują wszelką myśl. Jej płeć jest jak kość słoniowa klawiatury (Isaura siedzi przy fortepianie - dopisek zakurzonej), jak jutrzenka, której blask, zabarwiony lekkim odcieniem bladej róży, nie oślepia wzroku. Wysmukła szyja z niewymownym wdziękiem wspiera się na cudownych ramionach**" To nie koniec opisu, ale już Wam daruję.  W kolejnym rozdziale akcja po czterech zdaniach zmienia się w to, czego na początku nie umiałam sprecyzować. W opowieść jedenastolatki nie mającej pomysłu na budowę fabuły, która nie byłaby wycięta z kartonu. Nastolatki niecierpliwie zmierzającej do sedna opowieści, którą oczywiście są zawirowania sercowe, dziewczynki nie mającej ochoty tracić czasu na kreowanie postaci pobocznych. Nie żeby osobowość głównych była jakoś szczególnie bogato przedstawiona... Wiadomo, że jacyś przodkowie bohaterów istnieć musieli, wypada więc zadbać o to, by opowieść była w wystarczającym stopniu tragiczna i już. Można na następnych ośmiu stronach streścić pokrótce historię rodziców Isaury, jej pochodzenia (jej matką była piękna niewolnica, a ojcem - Miguel, Portugalczyk, zarządca majątku. W matce Isaury kochał się podły właściciel - ojciec Leoncia - i z zemsty za to, że to nie jemu uległa, zamęczył ją przydzielając jej najcięższe prace, zaraz po tym jak urodziła córkę. Isaura była tak piękna, łagodna i biała(!), że matka Leoncia ją sobie upodobała i zapewniła jej staranne wychowanie.), historię Leoncia (z gruntu zły, a nawet jeśli nie, to zepsuty z czasem do głębi, wyrzucany ze szkół, bywały w świecie - wyjazd do europy na studia, których nie zrobił) i kilka innych szczegółów, w które nie chce mi się wchodzić.  Mamy więc: Isaurę, Miguela - jej ojca Komandora - chwilowo nieobecnego właściciela majątku Leoncia - zepsutego syna Komandora Malwinę - żonę Leoncia Henryka - brata Malwiny, którzy przyjechał z wizytą Belchiora - paskudnego ogrodnika. Jak porywająca jest uroda Isaury, będziemy się mogli przekonać już na kilku następnych stronach, kiedy to kolejno oświadczą jej się (tego samego dnia) Henryk, Leoncio i Belchior. Jak widać pozostali mężczyźni nie marzą o związku lub choćby miłości fizycznej z Isaurą tylko dlatego, że są jej ojcem (Miguel) lub są nieobecni (Komandor). Doprawdy wielka jest siła boskiego wyglądu tej niewolnicy. Następnie Malwina dostrzega stosunek swego męża do Isaury i najpierw będzie próbowała wymóc na nim wyzwolenie niewolnicy, tak by ta mogła zniknąć z ich życia. Gdy to nie dochodzi do skutku, obrażona żona wyjeżdża wraz z bratem. W czasie rozmowy o ewentualnym wyzwoleniu Isaury, Leoncio wspomina o tym, że Komandor (prawowity właściciel majątku i niewolników), nękany przez ojca Isaury ciągłymi prośbami, podał mu w końcu cenę tego wyzwolenia. Wymyślił kwotę będącą poza zasięgiem Miguela, żeby go zniechęcić. Gdy tylko Leoncio wymienia imię Portugalczyka, ten zjawia się u drzwi. Co więcej, dysponuje tą niebotyczną kwotą. Kwadrans później, gdy transakcja ma dojść do skutku (tu następują teatralne próby uniknięcia tego rozwiązania czynione przez Leoncia), służący przynosi telegram zawiadamiający o śmierci Komandora, która przekreśla wszelkie wcześniejsze ustalenia i pozwala autorowi dalej rozwodzić się nad strasznym losem Isaury.  Autor nie marnuje czasu i papieru na zawiłe opisy. Wszyscy potrzebni mu w danej chwili bohaterowie, natychmiast się zjawiają. Myślę, że nawet gdyby godzinę wcześniej znajdowali się na drugiej półkuli, wymienieni w rozmowie, pukaliby natychmiast w okno, twierdząc że właśnie tędy przechodzili. Bohaterowie chwilowo niepotrzebni, dematerializują się. Tak się dzieje na przykład z ojcem Isaury w chwilę po tym, gdy przychodzi telegram. Nie wiadomo co on na to. Najwyraźniej znika zaraz po tym, gdy każe córce nie tracić ducha.  Urażona Malwina wyjeżdża, a Leoncio odsyła Isaurę do pracy fizycznej wraz z innymi niewolnicami, by "skruszała". Tam zadręczają ją propozycjami kolejni adoratorzy. Słowem: życie Isaury to ciągła i niestrudzona walka o zachowanie cnoty. Tu nagle materializuje się ojciec i w minutę namawia córkę do ucieczki. Dlaczego dopiero teraz? Uciekają, wszystko się oczywiście świetnie układa, ale autor znów nie zanudza nas szczegółami. Przecież nie chodzi o wiarygodne opisanie ucieczki, a jedynie o możliwość teleportacji Isaury w miejsce, gdzie będzie mogła przeżywać kolejne moralno-sercowe rozterki, bo przecież na tym upływa jej czas. Nie ważne więc jak, Isaura z ojcem osiedlają się w małym domku gdzieś pod miastem.  Żyją sobie spokojnie, ale oczywiście i tu niesamowita uroda Isaury nie pozostanie bez odzewu. Zakocha się w niej bajecznie bogaty Alvaro, mężczyzna dobry i szlachetny,  popierający wyzwolenie niewolników. Ten jeden z wzajemnością.  Isaura oczywiście nie przyznaje się swojemu wielbicielowi do tego, że jest zbiegłą niewolnicą i ma z tego powodu wielkie wyrzuty sumienia. Bardzo mnie ubawiła sytuacja z balem. W okolicy organizowany jest bal, na którym mają być obecni wszyscy ludzie z "towarzystwa". Alvaro chce się pochwalić urodą Isaury, więc nalega, by na ten bal z nim poszła. Przekonuje Miguela, że takie stronienie od ludzi może się komuś wydać podejrzane (Alvaro się podejrzane nie wydało, bo ani przez chwilę nie pomyślał o tym kim naprawdę może być ta, podająca się za ojca i córkę, para.) i ostatecznie wszyscy udają się na bal. Przy czym wcześniej Miguel przekonywał córkę, że powinni uczestniczyć w imprezie, bo gdyby nie przyjęli zaproszenia, a następnego dnia zniknęli, ludziom wydałoby się to podejrzane. Równocześnie uspokajał ją, że zaraz po balu mogą wyjechać i zniknąć. I co, wtedy nie będzie to podejrzane? Uwielbiam logikę bohaterów tej książki. Sama Isaura ma złe przeczucia co do balu, uważa że nie powinna narażać reputacji ukochanego w razie gdyby kiedyś się wszystko wydało, miota się naprawdę pięć razy bardziej niż to wszystko warte, by chwilę później "porwana perspektywą tego niewymownego szczęścia" jakim jest spędzenie wieczoru z Alvarem, stwierdzić nagle, że jest godna tego uczucia i krzyczeć w euforii: "tak, pójdę na bal!". Mam nieodparte wrażenie, że ktoś tu jest niezrównoważony.  Na balu oczywiście wszystko się wydaje, ale nim to nastąpi, Isaura jest oglądana jak koń na targu. Wszyscy mężczyźni są zauroczeni, a większość kobiet zazdrosna. Dodatkowo Alvaro doprowadza do tego, ze Isaura musi siąść do pianina i zaprezentować wszystkim gościom zwój talent muzyczny. Bo oczywiście na tym polu także była uzdolniona. Wynotowałam dla Was fragment o tym, co urzekło słuchających. Aha, ukrywająca się (na największym balu, na środku sali za pianinem) Isaura występowała jako Elwira.  "Twarz Elwiry, na której zwykle malowała się skromność, prostota i słodycz, promieniała niezwykłym światłem; postać jej wyprostowała się dumnie; oczy błyszczały w upojeniu; łono, spokojne dotychczas jak toń jeziora w bezwietrzną księżycową noc, falowało gwałtownie niczym wzburzony ocean. Ze swą białą wysmukłą szyją przypominała łabędzia w ekstazie przedśmiertelnego śpiewu.**"  Dalej następuje demaskacja zbiegłej niewolnicy i scena wprost idealna do opery mydlanej. Isaura widzi zbliżającego się mężczyznę, który, jak ta słusznie przypuszcza, dokona demaskacji. "Nagle Elwira przewała. Szarpnęła Alvara za ramię tak, że spojrzał na nią z niepokojem i zdumieniem. - To on!... - z ust jej wyrwał się jęk ochrypły i zdławiony" A potem, jakby nigdy nic, wmawia partnerowi, że coś ją boli, a on w to wierzy i jeszcze się martwi. Śliczne. Nikt początkowo nie chce wierzyć w pochodzenie Isaury, przeważają głosy niedowierzania: "nie, ta kobieta nie może być niewolnicą (...) należałoby zmusić go, by dał jej wolność. Trzymać w baraku kobietę stworzoną do tego, by zasiadała na tronie (...) tylko taki łajdak (...) zdolny był ujrzeć niewolnicę pod postacią tego anioła.**" To nie pierwsza scena w książce, w której mówi się o tym, że tak piękna kobieta nie powinna być niewolnicą. Zastanawiam się jaki efekt chciał wywołać Bernardo Guimaraes, bo z lektury można wywnioskować, że niewolnictwo dotykające brzydkich ludzi bez wykształcenia dałoby się łatwiej usprawiedliwić. Pięknej Isaury niewolić nie można, o te mniej piękne zaś nikt się specjalnie nie upomina.  Odtąd nic już mnie nie dziwiło. Ani fakt, że doktor Geraldo - przyjaciel Alvara - który został czytelnikowi przedstawiony jako konserwatysta, wyjaśnia swemu przyjacielowi abolicjoniście, że póki istnieje niewolnictwo, będą występować nadużycia, bo "wadliwa instytucja powoduje nadużycia i tylko wówczas można je zlikwidować, gdy usunie się ich korzenie". (Zamienili się rolami widocznie.) Ani karkołomne pomysły mające ocalić Isaurę przed powrotem do majątku Leoncia, kłamstwa naprawdę niedorzeczne, na które nabierają się urzędnicy, a wszystko to przedstawiane jako genialne plany wielkich umysłów. Nie zdziwiło mnie nawet, gdy ni stąd ni zowąd w domku Elwiry-Isaury i jej ojca, zjawił się sam Leoncio, choć przecież list od niego dotarł dopiero chwilę wcześniej.  Alvaro się dematerializuje. Isaura wraca do majątku właściciela, który wdraża w życie "genialne" plany mające otworzyć mu drogę do ...serca Isaury, na przykład planuje wydać ją za mąż za paskudnego ogrodnika Belchiora. Niezbadane są ścieżki umysłu Leoncia - podstępnego geniusza strategii. Oczywiście w dniu ślubu, gdy wszyscy są już na miejscu Alvaro ma entrée, ogłasza że wykupił wszystkie długi Leoncia, więc może teraz dysponować jego majątkiem (i niewolnicami). Alvaro się oświadcza, Leoncio rwie włosy z głowy i popełnia samobójstwo, Malwina mdleje. Kurtyna.  Dlaczego napisałam tak długi tekst, streszczając dość mierną książkę? Dlatego, że nie znalazłam za dużo po polsku w sieci na jej temat, lubię się grzebać w dziwnych starych powieściach, wreszcie dlatego, że zapewniła mi wieczór pełen śmiechu. A tak poza tym, z powodu nostalgii. I dlatego, że miałam ochotę. Chciałam poświęcić tej książce trochę czasu. Serial, nakręcony na podstawie powieści, stał się bez mała zjawiskiem socjologicznym. Sama kojarzę  przynajmniej jedną Malwinę i jedną Elwirę, których matki uwielbiały "Niewolnicę Isaurę".  Był pierwszą telenowelą nadawaną przez telewizję polską. Przeciętni ludzie naprawdę tym serialem żyli. "Gdy leci 'Isaura' w telewizji, na ulicach Piaskowej Góry nie ma kobiet, pustoszeje promenada wzdłuż Babela i nawet lodów z budki nikt nie kupuje, choć to niedziela. (...)We wszystkich domach Babela Izaura już ma się wyzwolić z niewoli, już ma szczęście ją spotkać i dostatek, a tu nagle odwraca się fortuny koło i do następnej niedzieli czekanie. Ale jest na co czekać i wiadomo, że się doczeka na oczekiwane, i to o wiadomej porze, a to rzadko zdarza się w życiu. Gdy wszystko się kończy, pozostaje dziura w niedzielnych popołudniach kobiet z Babela. Mimo kolejnych telenowel długo się nie zabliźnia, ciągnie jak blizna po cesarce" (Joanna Bator Piaskowa góra, WAB, Warszawa 2012 s.287) W tekście książki, w rozmowie między niewolnicami, które opowiadają sobie o zamęczeniu matki Isaury, pada takie zdanie: "Niech mi Bóg wybaczy, ale ten starszy pan to był żydowin jakiś albo jeszcze gorzej." Czy ktoś jest mi w stanie powiedzieć, czy tak stało w oryginale czy to inwencja tłumaczki?  Jestem w stanie darować autorowi wszystkie grzechy. (Poza tym "żydowinem".) Czasy były inne, czytelnicy byli inni, idea zaś była szczytna.  Ale jak usprawiedliwić*** pisanie (i kupowanie. i czytanie!) współcześnie takich tekstów: "Przyciągnął mnie do siebie tak, że leżałam na boku. Wykasłałam jeszcze trochę wody. Ren zdjął mokrą koszulkę i zwinął ją. Potem lekko mnie uniósł i ułożył koszulkę pod moją obolałą głową. Niestety, ból nie pozwalał mi w pełni docenić jego opalonej, wyrzeźbionej, muskularnej, nagiej klatki piersiowej. Cóż najwyraźniej nic mi nie jest, skoro jestem w stanie podziwiać widoki, pomyślałam. Chociaż, o rety, musiałabym być chyba martwa, żeby nie robiły na mnie wrażenia." [Colleen Houck Klątwa tygrysa. Cytat za: Wysokie Obcasy nr10(665)]  Albo takich:  "Jego język wdziera się do środka, władczy i nieustępliwy, a ja upajam się jego siłą. Ten piękny mężczyzna pragnie mnie. Moja wewnętrzna bogini tak promienieje, że zdołałaby oświetlić całe Portland." [E.L. James Pięćdziesiąt twarzy Greya. Cytat za: Wysokie Obcasy nr31(686)] * Klub Interesującej Książki **Bernardo Guimaraes Niewolnica Isaura, (tłumaczyła Dorota Walasek - Elbanowska) PIW, Warszawa 1986 *** Oczywiście, że jestem w stanie "rozumowo" wytłumaczyć ten fenomen. Ale i tak nie rozumiem :)    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 