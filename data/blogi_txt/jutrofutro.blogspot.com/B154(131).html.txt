Dość dawno temu siostra zwierzyła mi się, że lubi zaglądać na jeden z blogów o gotowaniu ze względu na fajne zdjęcia i smakowicie wyglądające potrawy. Że zawsze to, co tam widzi, jakoś pozytywnie na nią wpływa. Jakiś czas później w Wysokich Obcasach pojawił się wywiad z autorką tego bloga i chyba średnia to była reklama, bo obie z siostrą, niezależnie od siebie, umarłyśmy ze śmiechu.  Autorka mówiła na przykład, że nigdy nie zjadłaby niczego na ulicy, że musi mieć wszystko pięknie podane, w stosownej oprawie i że jedząc banana publicznie, czułaby się jak małpa.  Cóż, nigdy nie będę mieć bloga z takimi pięknie wystylizowanymi potrawami, ale na szczęście nie będę też gadać takich pretensjonalnych głupot.    Jedyne co mnie dawniej krępowało w publicznym jedzeniu czegokolwiek, to obawa, że ktoś powie: "boszz taka gruba, a jeszcze żre". Teraz nawet to mam w dupie. Zdrowiej i normalniej jeść małe porcje w chwilach głodu, niż powstrzymywać się, by "nie wyglądać jak małpa z bananem", a potem w domowym zaciszu i bez świadków opróżniać połowę lodówki. Najbardziej lubię starą porcelanę, taką jaką pamiętam z dzieciństwa. Kupię sobie kiedyś wielki biały zestaw z porcelany i kilka śmiesznych filiżanek w kwiaty i inne wzory, ale naprawdę nie przeszkadza mi jedzenie z kartonowego talerza (byle nie non stop), czy nawet duraleksowych naczyń, których szczerze nienawidzę za wygląd właśnie.   Jasne, fajnie się otaczać pięknymi rzeczami, ale jakoś kiepsko sobie wyobrażam pakowanie porcelany na rundę po okolicznych parkach. Już widzę jak popylam po placu zabaw z koszem piknikowym, szampanem i obrusem.  No, ale może nie jestem dość wysublimowana.    Od czasu do czasu zaglądam na portal "natemat". Ostatnio trafiłam na pierwszy wpis blogowyHanny Lis. Podeszłam do tego (Lisa) jak do jeża, pamiętając jak głupie bywają wpisy osób publicznych, dodatkowo będąc pod negatywnym wrażeniem zdjęcia profilowego autorki. Pamiętam ją z tv jako piękną kobietę, a na tej fotografii ... Mam nadzieję, że to po prostu fatalne zdjęcie, a nie wynik jakiegoś zabiegu pseudoodmładzającego.    Przeczytałam i naprawdę się zdziwiłam. Z tego tekstu wyłoniła się fajna, zabawna, inteligentna kobieta. Do tego był tam przepis na makaron z pesto i zdjęcia, które za mną chodziły aż do dziś. Dziś bowiem uznałam, że dosyć, zrobię ten makaron i się od niego uwolnię.  Nie bez znaczenia był fakt, że od jakiegoś czasu konserwują nam przewody gazowe i gotujemy jednogarnkowo na palniku turystycznym, a do tego przepisu należy tylko ugotować makaron, reszta się robi w blenderze.  Oczywiście nie dostałam małych pomidorków, dałam więc zwykłe i nie chciało mi się usuwać skórki z migdałów. Pesto po zrobieniu, bynajmniej, nie przypominało tego pięknego ze zdjęcia u Hanny Lis. Wyglądało jak efekt czyjejś niedyspozycji żołądkowej. Wymieszałam je jednak z makaronem... i okazało się obłędne. Nawet nasze dziecko starsze, które pomidory lubi tylko pod postacią keczupu, pochłonęło cały talerz. PYCHA!     składniki na pesto     makaronowe centrum operacyjne     efekt       W trakcie wyprawy po pomidory i bazylię do pesto, rzucił mi się w oczy czerwony lakier do paznokci. Dotąd używałam tylko bezbarwnego, przypuszczałam więc, że nie pójdzie łatwo i kupiłam taki lekko opalizujący, który nie wymaga pełnego profesjonalizmu przy nakładaniu.  Udałam się do wanny, zrobiłam się na jakieś pomniejsze bóstwo, a następnie uzbrojona w zmywacz, waciki i patyczki higieniczne, przystąpiłam do dzieła.  Po trzydziestu minutach wyszłam z łazienki i wyznałam Pitowi: Kochanie, odkryłam coś i sądzę, że powinieneś dowiedzieć się pierwszy. JESTEM FACETEM. Ni cholery nie umiem sobie pomalować paznokci u nóg (u rąk nawet nie próbuję, co bowiem zrobić z prawą ręką?? zgroza!). Myślę, że przeciętna sześciolatka poradziłaby sobie lepiej, niż ja. Co więcej, nawet gdybym obcięła sobie tę stopę i postawiła w stojaku przed twarzą i tak bym tego dobrze nie pomalowała. Pomalowałam sobie całe palce, w zasadzie wszystko wokół. Mogłabym zastąpić Mela Gibsona w filmie "Czego pragną kobiety".(czas od 1:20 do 3:25)  - Kiedy Pit już płakał ze śmiechu, dodałam - Ty się ciesz, że chociaż z depilacją idzie mi lepiej niż Gibsonowi!    Jak widać nie jestem stworzona do prowadzenia bloga pełnego pięknych stylizacji kulinarnych, ani nawet stylizacji paznokci.  Może chociaż okaże się, ze umiem hodować kury?     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 