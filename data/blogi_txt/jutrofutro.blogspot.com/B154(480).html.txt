Kiedy się poznaliśmy z Pitem, męczyła mnie już depresja. Nie był to najgorszy czas, jakoś funkcjonowałam, wcześniej (później niestety też) było gorzej. Przez te wszystkie lata, przez ponad dekadę Pit słyszał ode mnie, że mimo że tego nie widać, zawsze byłam bardzo towarzyską i ruchliwą osobą. Miałam mnóstwo znajomych (na odrobinkę takiego życia jeszcze się Pit na samym początku przed naszym życiowym dołem załapał), uprawiałam sport i kochałam życie. Musiał mi wierzyć na słowo. Myślę, że z każdym rokiem trudniej było w to wierzyć. Najpierw było nasilenie depresji, znaczne zwiększenie masy ciała i brak chęci na jakikolwiek ruch oraz brak ochoty na widywanie się z ludźmi. To tak z grubsza, nie wdając się w szczegóły. Latem 2011 roku było już lepiej. Teraz, od listopada, dzieje się coś dziwnego. Zapewniam mężowi niezapomniane przeżycie, jakie wiąże się z życiem z całkiem nową kobietą. Choć dla mnie bardzo znajomą i wytęsknioną. Wracam naprawdę. Matko, jak się cieszę.  Od dwóch miesięcy prowadzę bardzo intensywne życie towarzyskie. Poznaję nowych ludzi. Nieustannie ktoś do nas zagląda. Śmiejemy się i cieszymy towarzystwem i sobą nawzajem. Życiem, które mimo kłopotów, jest zajebiste. W ciągu tych ośmiu tygodni byliśmy dwa razy w kinie. Sami. Na co przez dekadę nie mogliśmy sobie pozwolić. Nauczyliśmy się grać w nowe gry. Jesteśmy dla siebie milsi, bo to całkiem jak początek nowej znajomości. Jestem kimś innym. Mąż patrzy chwilami z niedowierzaniem. Ostatnio tak się zapatrzył, gdy robiłam koreczki z oliwkami, tańcząc przy krojeniu sera. Albo gdy przekłuwałam sobie ucho, bo znów mi się chce nosić kolczyki, a jedna dziurka zarosła od nieużywania. (tu mi się cisną głupie skojarzenia na temat tego, że dobrze jest używać, bo zarosną) Na placu zabaw wdrapuję się na wielką rurę- zjeżdżalnię i przypomina mi się diabelski młyn i łaskotanie w brzuchu. Dlaczego wcześniej nie zjeżdżałam? Kręcę hula-hop. Okazuje się, że przez 23 lata można wyjść w wprawy, zwłaszcza jeśli koło jest zbyt lekkie. Zakwasy mam już wszędzie. Zaczęłam jeść owoce, na które przez ostatni rok nie mogłam patrzeć, a w Sylwestra po odprowadzeniu części gości po prostu pobiegłam (w martensach) do domu. Nie tylko nie umarłam, mimo dość długiej, jak na kilkanaście lat bez biegania, trasy, ale przypomniałam sobie jak cudnie jest pędzić przed siebie i skupiać się tylko na ruchu i oddechu.  Myślę, że te buty były dobrym wyborem. One też przyczyniły się do przypomnienia mi kim byłam, nim straciłam całą wiarę w siebie, możliwości i w życie. Przy szukaniu ozdób choinkowych  trafiłam na moje pudła z listami. Szybkie przejrzenie zawartości obudziło we mnie tęsknotę za analogową korespondencją. Kupiłam sobie mały notesik, notuję adresy. Nie sądzę bym często pisała listy, jednak człowiek przyzwyczaja się do tego, że odpowiedź na maila może mieć w pięć minut, ale kartki i inne głupotki - czemu nie? Chce mi się sprawiać ludziom radość. Pamiętać o rocznicach. Podrzucać smakołyki znajomym. Muszę kupić jeszcze ze dwa komplety pojemników spożywczych, bo aktualne są na tournée. Nagle się okazało, że nie mam nic ładnego na stół, więc szukam odjechanych serwet w kury i inne dziwne wzory. Jeden obrus to chyba sobie spróbuję wyszyć. Ciekawe czy mi starczy cierpliwości.   Chce mi się spotykać z ludźmi, rozmawiać i być z synem i córką. Nagle mam cierpliwość (nie nieograniczoną, ale mam) i ochotę na zmiany.  Żyć mi się chce.  Mam faceta,  którego uwielbiam, cudowne (i równie irytujące chwilami) dzieci, zdrowo porąbane, ale kochane zwierzęta. I jesteśmy wszyscy zdrowi, a to najważniejsze. (Rudzia też już dużo lepiej po długiej serii antybiotyków i specjalnej karmie.)      Tygryziołek prowadzi terapię głaskaniem         wilk kot workowaty       Baronowa z Dzieciem        Baronowa (jak zawsze w świetnych butach i z fajnymi włosami)w otoczce z futra.   Mam głębokie poczucie, że 2013 będzie bardzo dobry. Że zrobię w nim rzeczy, o których myślałam od dawna. I takie, o których nawet nie myślałam. Czego i Wam z całego serca życzę. Tego oraz zdrowia i miłości - do siebie, do najbliższych, do świata. Nie, nie naćpałam się :)) Po prostu jestem szczęśliwa. I wreszcie jestem sobą. Oby już na zawsze.  Dziękuję wszystkim fajnym ludziom, którym chciało się nas ostatnio odwiedzać. Między innymi: Kamie, Tygryziołkowi, Kalemu, Barbarze, Monice, Baronowej z Przyległościami (Przyległości znane jako Dzieć trzymają kota workowatego na zdjęciu powyżej), Svemirowi, Evil i innym. Dobrze, że jesteście. Jutro (w zasadzie już dziś) czeka nas wszystkich kupa roboty, ale niedługo piątek, a poza obowiązkami, wracam pełną parą do tworzenia bloga. Psuje mi się znów komputer, ale może coś zaradzimy. Mam nadzieję, że uda mi się pisać codziennie. Dobrego poniedziałku w tę środę życzę!      Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 