Podobno mężczyźni są nastawieni na działanie, dlatego nie można im po prostu powiedzieć, że coś ci nie pasuje, bo zamiast przytulić i pożałować biednej misi, zaczną podrzucać pomysły na rozwiązanie problemu. Czyli lepiej nie mówić, że jesteś nieszczęśliwa ze swoją tuszą, bo nie usłyszysz, że dla niego wyglądasz ok, za to dostaniesz namiary na dobrą siłownię. Do czego zmierzam "lecąc stereotypem"? Do tego, że człowiek czasem po prostu chciałby upuścić pary, żeby nie zwariować. Wygadać się, pożalić i wrócić do walki z rzeczywistością już na chłodno. Chciałby, tyle że często okazuje się to niemożliwe.  Wiem, że ludzie chcą służyć radą i być użyteczni, często wynika to z sympatii - chcą pomóc. Nie wiem jak Was, mnie to irytuje. Weźmy taką sytuację: przychodzi do mnie zapłakana przyjaciółka, mówiąc że dotarło do niej, że związek jej się rozpada i chciałaby opowiedzieć jak jej z tym źle. JA zakładam, że kobieta chce się wygadać, popłakać, przeanalizować na głos. Mam wykazać zrozumienie, wysłuchać, pogłaskać po głowie i zapytać, czy chce jakiejś pomocy. Myślę, że gdybym zamiast tego wyskoczyła jej z analizą jej relacji z ukochanym, a potem przedstawiła w punktach jak powinna zorganizować rozwód i podział majątku, mogłaby wyjść trzaskając drzwiami. I MIAŁABY RACJĘ.  Czasem, gdy mam naprawdę dość, narzekam na moje dzieci. Ostatnio na histerie córki. Muszę się pożalić, wywalić trochę emocji do sieci - nie wybieram telefonu do matki, bo wiem, że usłyszałabym, że to wszystko by przeszło jak ręką odjął, gdybym jej w dupę dała. Nie dzwonię do innych, bo nie mam ochoty na analizę. Niestety, nie mam nikogo, z kim byłabym na tyle blisko i kto równocześnie umiałby po prostu słuchać. Obawiam się, że w każdym przypadku (mówię na przykład o rodzinie) usłyszałabym porady i pytania, czy próbowałam tego i tego. Jak ktoś chce się wygadać, nie ma ochoty na "sto pytań do". W każdym razie ja nie mam.  Piszę więc kilka zdań w sieci i w zamian dostaję wszystko to, na co nie mam ochoty. Słyszę miliony "a próbowałaś jej dać bana na bajki za karę?" "A próbowałaś karnego jeżyka?" Kiedy powtarzam po raz kolejny, że naprawdę wypróbowałam już wszystkie zabiegi, które mogłam wymyślić, także te, które działały na syna, słyszę kolejne "a próbowałaś... bo na moje dzieci działało". Świetnie, cieszę się, że działało. Zajmuj się więc nimi dalej. Dobrze ci idzie. Albo obcy ludzie próbują mi mówić, czym podyktowane jest zachowanie mojego dziecka. Dziecka, które ja świetnie znam, w przeciwieństwie do nich. Skąd mogą wiedzieć o co jej chodzi? Skąd taki pomysł absurdalny w ogóle? Jak ktoś może myśleć, że oto ma remedium, choć dziecka na oczy nie widział, a matka będąca 24h na dobę z dzieciakiem na pewno nic nie wymyśli?  Ten, któremu dziecko nie darło się godzinę dziennie przez miesiąc, w reakcji na jakiś zakaz albo z powodu tego, że ojciec wyszedł na kwadrans i nie mógł tym razem wziąć dziecka, czy też dlatego, że robot zbudowany z lego rozpadł się w małych rękach, nie ma pojęcia o czym mówię.  Skoro nie ma pojęcia o czym mówię, nie wie też, że w histerii nic nie działa. Musi minąć sama. Jeśli uważa, że dziecko więcej tego nie zrobi, bo po fakcie odbiorę mu ulubioną zabawkę, niech wraca do krainy idealnych dzieci, które boją się kar i stosują do zakazów. Do krainy, gdzie dziecko nie wydziera się jak obdzierane ze skóry, żeby je wypuścić z pokoju, którego drzwi są otwarte na oścież (bo jedyne co stosuję w histerii, to odizolowanie siebie, żeby mi nerwy nie puściły, wyniesienie histeryczki do drugiego pokoju i posadzenie z dala od przedmiotów, którymi mogłaby zrobić sobie krzywdę wijąc się w furii). Do krainy, w której "obdzierane ze skóry dziecko", widząc że tekst o wypuszczeniu nie działa, zaczyna wołać, że się boi, a potem, że boli (noga/głowa/ręka), potem zaś wydawać serię okrzyków okolicznościowych, testując, co zadziała. W krainach grzecznych dzieci, gdy matka nie znając specyfiki histerii, spróbuje przyjść dziecko przytulić, nie dostanie z kopa w brzuch - nie żeby celowo, raczej chodzi o fizyczne odepchnięcie. Jasny komunikat: "zostaw mnie! chcę tak leżeć i wyć, bo mi źle! jak się mocniej wkurzę, to się spektakularnie porzygam i co mi, kurwa, zrobisz?"  Mignono, jeśli to czytasz, wiedz, że doskonale rozumiem Twój ból dotyczący charakteru i głośności dziecka. Mam u siebie to samo. I codziennie pytam samą siebie "kiedy to się skończy??". Nie wiem. Mam nadzieję, że szybko. Dziś miałam gorszy dzień, byłam niewyspana i zestresowana, i przeryczałam popołudnie w reakcji na jazdę, jaką znów zafundowała mi czterolatka.  Wcześniej Mała miała okres histeryczny. Trwało to godzinami, jeśli się nakręciła. Nie można było do niej zajrzeć, gdy się powoli uspokajała, bo histeria wybuchała ze zdwojoną siłą. Musiała się wyryczeć na maksa, skopać gruntownie podłogę. Gdy była gotowa i zły humor minął, przychodziła jakby nigdy nic, mówiąc "mamo, mam gila, zrób mi kakałko". Jeckyll i Hyde. Ostatnio wszystko się  wyciszyło. Pół roku spokoju. To musiał być jakiś etap rozwojowy cięższy. I oto proszę państwa, od tygodnia znów mamy sezon na histerie w rozkwicie. Witajcie w piekle. Znów jakiś cięższy okres, trudne emocje małej dziewczynki, która głosem mogłaby burzyć mury. Pogodziłam się z tym, że rodzic często ma po prostu przejebane. Ja mam na pewno. Trudno, trzeba z tym żyć. Najchętniej z dala od "dobrych" rad i "odkrywczych" analiz.  Mam niesamowitą córkę. Kiedy się rodziła, pierwszego marca, nad Polską szalał orkan Emma. Gdy położyli mi ją na brzuchu i zaczęła patrzeć na mnie tymi wielkimi oczami, wiedziałam, że to będzie niesamowita kobieta. Gdy miała jakieś trzy lata, na wsi, w bardzo wietrzny dzień, zrobiłam Młodej zdjęcie, które doskonale oddaje jej naturę.      Gdy jest burza, dziecko tańczy w deszczu na balkonie i woła o jeszcze. Gdy w tym tygodniu wiał tak silny wiatr, że musiałam zwinąć balkonowe rolety, Młoda kręciła się w kółko, machała rękami i wołała: "wiej! wiej, jeszcze, jeszcze! mamo, ja to robię! wieję wiatr!" Tak, to jest nasza córka. Utalentowana, bystra, kontaktowa, piękna. Czasami nie do zniesienia. Trudno, muszą być jakieś minusy.  Choć patrząc na to zdjęcie, nikt by nie uwierzył: Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 