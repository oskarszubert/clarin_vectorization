Rudzia, zwana Rudosławą, przybyła do nas 1 listopada ubiegłego roku. Nie była specjalnie znerwicowana, nie reagowała źle na koty i Chojraka. Początkowo miała problem z zachowaniem czystości - ale czymże jest wyrzucony dywanik. Trochę to trwało, ale dziewczyna nauczyła się, że załatwiać się trzeba na spacerach i wystarczają jej cztery wyjścia dziennie. Na smyczy chodzi może bez rewelacji, ale i tak dużo lepiej niż Chojrak, adoptowany przez nas ze schronu dawno temu. To chyba nie świadczy najlepiej o nas, jako wychowawcach  :/  Przyszła do nas z dość długimi pazurami i liczyłam na to, że je zetrze, bo bardzo źle reagowała nawet na dźwięk obcinania paznokci. Ja, gdy obcinałam swoje, musiałam i muszę nadal, zamykać się w łazience, a i tak Rudosława awanturuje się pod drzwiami. Nie wolno obcinać paznokci! Co to za fanaberie!  Na szczęście przy szczepieniu psów trafiliśmy na fajnego weta, który obciął te szpony bezboleśnie i praktycznie niezauważalnie: zadowolony pan doktor: o te z tyłu ma krótsze. bo to napędówki!  ja (po zabiegu): Rudzia, nie zjadaj pazurów!  doktor ze stoickim spokojem: to się często zdarza ja: mogłaś je obgryźć w domu, nie trzeba by było płacić za obcięcie doktor, znający pochodzenie futer: przecież i tak państwu nie policzę :)  Po pewnym czasie i obserwowaniu zachowania naszego psa, doszliśmy do wniosku, że musiała żyć w domu pełnym przemocy. Każdy gwałtowniejszy ruch, każda chęć przytulenia domowników do siebie (my między sobą, nie z psem) to powód, by lecieć na pomoc. Pies ewidentnie uważa, że każde zbliżenie międzyludzkie skończy się mordobiciem i trzeba interweniować. Gdy leżę na kanapie, Pit nie może się nade mną nachylić - na pewno nie chce mnie pocałować, tylko udusić - bez obawy że zostanie obszczekany. Rudzia to mój pies. Tak sobie wybrała. Śpi u mnie w nogach łóżka, wstaje, gdy ja wstaję - gdy Pit chce mnie wyręczyć w porannym spacerze, musi psa długo zapraszać, za to ja nie mogę nad ranem ręką ruszyć, by cała futrzasta czwórka nie zaczęła wariować. I to by tłumaczyło fakt, że Pit nie może wykonywać przy mnie gwałtownych ruchów. Ale Rudosława denerwuje się, nawet gdy Tymek tuli się do ojca. Zbliżenie = źle się dzieje. Na szczęście nie jest to agresja ze strony psa. Ale ma wyraźnie wdrukowane, że trzeba się odezwać i pokazać, że się pilnuje bezpieczeństwa.  Rudzia nie lubi facetów. Widać jakiś ją kiedyś skrzywdził. Może w tym "przemocowym" domu?  A już jak facet "pachnie" alkoholem... kilkakrotnie złapała jakiegoś za łydkę (ostrzegawczo i bez obrażeń) i odtąd wychodzi na spacery w kagańcu. To znaczy zakładam jej go na czas schodzenia po schodach i wąskie przejścia międzyblokowe, w których nie będzie jak wyminąć mężczyzn, potem zdejmuję. Żeby było sprawiedliwie kupiliśmy też kaganiec dla Chojraka. Pies dostał szału, zdjął kaganiec w 5 sekund rozrywając nylonowe szwy i uszkadzając sobie łapę. Tak skończyła się przygoda Chojraka z kagańcem - na szczęście pies nie gryzie ludzi. Równocześnie córka ukazała swoją barbarzyńską naturę. - mama! krew! krew! (a gdy zmyłam podłogę w przedpokoju) gdzie krew?? give me krew!!  Co jeszcze? Wyżera kotom jedzenie, w związku z czym kocia stołówka wyniosła się na parapet. Ale chwila odpowiednich wygibasów i miska z mokrą karmą i tak trafia na podłogę. Trudno, muszą być jakieś straty ;) Na szczęście czeka aż koty trochę zjedzą i pójdą. Nie grymasi, jak się cieszy to całą sobą, ma bardzo bogatą "mimikę", której obserwowanie daje nam wiele radości. Wylizuje kotom gęby, zwłaszcza po jedzeniu i zawłaszczyła całkowicie fotel na dzienne drzemki.  W książeczce ma ur.~ 2002  Naprawdę kocham tego psa i cieszę się, że do nas trafił.  Doskonale grzeje w jesienne wieczory :) Niech jak najdłużej będzie zdrowa i sprawna.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 