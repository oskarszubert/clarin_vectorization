Dawniej na blogach człowiek żalił się na szefa, opowiadał o problemach w związku, wkurzał się na teściów albo rodziców i bardzo chciał opowiadać o swojej szalenie interesującej codzienności. Czasem tęsknię za takimi blogami, bo z tamtych czasów mam najwięcej fajnych znajomości, z których sporo przeniosło się (przynajmniej na chwilę) do reala. Pierwszym blogiem, który przeczytałam w całości ryjąc nocą w archiwum był blog Oli. Pamiętam też taki świetny i wciągający pisany przez kobietę, która adoptowała kilkoro dzieci. Sprawdziłam! Ten blog nadal istnieje!  A trzeba powiedzieć (jak nestorka rodu opowiadam normalnie;)), ze to były czasy, gdy zakładając bloga na blog.pl trzeba było wysłać sms (za 10 złotych? nie pamiętam już za ile) i jeśli się takiego bloga nie aktualizowało przez 3 miesiące, był kasowany przez administratora. Tu jak widać admin się ulitował i super, z przyjemnością wrócę do niego po latach. Nazywała się szczęśliwa-mężatka.  Czytałam i uwielbiałam Misicę, która się potem na Indiansummer przemianowała. Poznałam wówczas blogowo ze trzydzieści świetnych kobiet. Czytałam drugą-mamę i Lumpiatą. Małgośkę. Baronową, która miała całkiem innego nicka. Sistermoon, Girri. Była Stardust, która wtedy chyba jeszcze nie blogowała. Ivonek, Novembre, Asiek, Bere, Nielot, Crazy, Perdo, Ade (wówczas z innym nickiem), Amparo... wszystkich nie wymienię, nie ma szans, a ja mam sklerozę. Mignonę. Od Mig chyba nawet dostałam jakiś papierowy list sto lat temu. Byłam pierwszą komentatorką u Spt. Czytały mnie świetne kobiety. Niektóre zaglądają do dziś.  Pamiętam jak byłam zaaferowana zakładając pierwszego bloga. Jak sprawdzałam w statystykach i wołałam uradowana do Pita, że dziś było u mnie 9 osób! DZIEWIĘĆ :) A potem ktoś skomentował. I ktoś inny i ruszyło. Świetne to były blogowe czasy. Bo u mnie życiowe to niekoniecznie. Prowadziłam go jakieś 4 lata, nim się przeniosłam na blogspot. Większość z tego czasu pod hasłem. Potrzebowałam grona życzliwych kobiet i miałam je. Więcej nie było mi trzeba. Można było wejść rano i odczytać, że laski już przyszły i pytają jak minęła noc, albo kiedy będzie nowa notka. A że najwięcej mi się na usta i klawiaturę cisnęło, gdy było nieciekawie, byłam wówczas bardzo płodną blogerką.  Tu, na jutrofutro miały być tylko zabawne scenki z życia. Pisywałam rzadko. Ot, odskocznia po pracy, bo minął czas blogowania na blog.pl Miałam jakieś zamknięte blogspotowe blogi, pewnie z milion, ale ten przetrwał je wszystkie. Tak naprawdę dla szerszej publiczności zaczęłam pisać gdzieś pod koniec 2010 roku. W sensie, że nie tylko dla znajomych, które przyszły z blog.pl Wtedy też chyba dotarło do mnie, że tak naprawdę nie ma anonimowości w sieci.   Coraz więcej piszę o książkach i o tym, co myślę na różne tematy, coraz mniej o swojej codzienności. Tak jest lepiej. Chyba przestałam potrzebować publicznego pamiętnika/dziennika. Wiele rzeczy już sobie ponazywałam, z wieloma sprawami uporałam. To co osobiste jest coraz bardziej intymne. Przeniosłam się z życiem w real. To dobra tendencja. Jak ktoś chce szczerze pogadać, dysponuję średnio wygodnymi krzesłami w kuchni, gdzie dobrze się gada nad ranem. Wolę twarzą w twarz.  Piszę, bo chcę pisać. Bo sprawia mi to przyjemność  dlatego, że lubię moich "czytaczy". Choć większość czytających milczy. Kiedyś myślałam, że napiszę książkę. Teraz sądzę, że nie jestem w stanie stworzyć czegoś fabularnego, co będzie mi się podobać (bo wobec siebie jestem wymagająca najbardziej). Zresztą, teraz wszyscy piszą, a coraz mniej ludzi czyta, więc czytam. Wypełniam lukę.  Zazie, którą czytałam jeszcze na blog.pl, pisząc o konkursie, wkleiła ten filmik. Spodobał mi się:     Zgłosiłam się rzutem na taśmę do konkursu na blog roku. Uważam, że te kilkaset blogów zgłoszonych a danej kategorii do  konkursu "blog roku" spokojnie da się przejrzeć i zweryfikować. Wiem, że  jury mogłoby to zrobić. Ja przejrzałam wszystkie. Tak naprawdę po 5  minutach przeglądania konkretnego bloga widać, czy jest sens by czytać dalej. Idea wysyłania smsów nie wydaje mi się dobra. Przez nią jest to nadal konkurs  na największą ilość znajomych po prostu. Ale to nie ja ustalam zasady.   Zgłosiłam się w kategorii "literackie i kulturalne".  Nie dla nagród, bo potrzebuję nowego kompa, a nie biżuterii (wyjazdu z psami tez jakoś nie widzę). Nie dlatego, że mi ta wygrana potrzebna, ale dlatego, że niepotrzebna. Uświadomiłam sobie, że mam to, co potrzebne. Z ważnych rzeczy w życiu wszystko sobie wywalczyłam, wydrapałam pazurami i ciężko przepracowałam. Z innych rzeczy, mam to co niezbędne. Mam butów tyle, żeby boso nie chodzić, mam ubrań tyle, żeby gołym  tyłkiem nie świecić, mam jakiś krem do twarzy i jakieś biurko do pisania, ale nie mam nic, co byłoby zbędne i nabyte dla czystej radości. Teraz marzę o tym, co nie jest niezbędne, ale sprawiłoby nieco przyjemności.  O piętnastej zaczyna się głosowanie. Jeśli będziecie mieć wolną złotówkę plus vat (bo chyba tyle to kosztuje) i ochotę żeby sprawić mi przyjemność, wyślijcie sms. Gdy tylko się dowiem na jaki numer, napiszę.  A teraz idę spać. Dobrej nocy.     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 