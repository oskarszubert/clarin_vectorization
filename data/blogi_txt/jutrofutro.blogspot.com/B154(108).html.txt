Po krótkiej wzmiance na temat upływu czasu na jednym z blogów, zaobserwowałam złośliwie zabarwione dyskusje w sieci. A wszystko z powodu tego, że autorka radziła młodym korzystać z życia, póki mogą, bo czasu się nie zatrzyma i jeśli ktoś skończył 47 lat, nawet dobre kosmetyki i gimnastyka nie sprawią, że będzie wyglądał na 20. Może najwyżej wyglądać "dobrze, jak na swój wiek".  Dyskusja na temat tego tekstu naprawdę mnie rozbawiła. Zwłaszcza opinie, że skoro autorka tak pisze to oczywiste, że nie zna się na kosmetykach oraz że nie ma prawa tak pisać, skoro sama nie uprawia sportu. I dalej w tym guście.  Ma rację idiomka, mówiąc że takie reakcje są powodowane strachem i oczywistym łamaniem tabu. W świecie gdzie nikt nie może być gruby, a cellulit urasta do tragedii życiowej, nie można mówić głośno o własnym starzeniu się. Jeszcze ktoś przeczyta i się przestraszy, że on też się kiedyś zestarzeje! Zgroza! Trzeba to zagłuszyć, wyśmiać i raz na zawsze powiadomić świat, że nas coś tak strasznego, jak upływ czasu nie dotyczy.      Ojciec mi opowiadał o tym jak mój stareńki dziadek został w parku obśmiany przez grupę gówniarzy. Podszedł wówczas o lasce do prowodyra i powiedział mu "jeśli nie chcesz być stary, to się zabij za młodu".    Nie wiem ile w tej opowieści prawdy, ale myślę, że jest dość trafna.    Jasne, można się smarować lepszymi kosmetykami, uprawiać sport i dbać o siebie, ale i tak przyjdzie taki moment, w którym trzeba będzie przyznać że nawet smarowanie się złotym gównem już nam specjalnie nie pomoże. Czas płynie i to będzie widać, prędzej czy później. Oczywiście można sobie podciągać tam i tu, wstrzykiwać, a potem naciągać i po kilku latach wyglądać jak te hollywoodzkie małpie twarze bez mimiki ze zbyt szeroko rozstawionymi oczami, wszystkie bez zmarszczek mimo 70-tki i wszystkie niesamowicie podobne. Im się pewnie wydaje, że zatrzymali czas. Że przecież proszę bardzo, wtedy wystarczyło się lepiej smarować, a teraz tylko jedna czy dwie operacje i już, wspaniały efekt, prawda?  Jeśli nie chcesz być stary... wiesz co robić ;)    Nie pisałabym o tym, gdybym nie uważała, że takie przekonanie jest szkodliwe. Brak zgody na własną starość to również brak akceptacji cudzego starzenia się. Przekonanie, że wszystkiemu można zaradzić, jeśli tylko się chce, a jeśli ktoś jest brzydki, gruby i stary to tylko kwestia jego lenistwa i braku kasy na odpowiednie kosmetyki, jest śmieszne i smutne zarazem. Gdyby o to chodziło, wszystkie bogate osoby byłyby klasycznie piękne i nie miały cellulitu. Ale mają, dlatego tak chętnie siedzicie na pudelkach prawda? Żeby przekonać się, że inni choć znani i bogaci, też nie są idealni. Skąd więc taka furia, gdy    trzeba przyznać, że nas samych też to dotyka lub dotknie?    Kiedy rozmawiam z rodzicami i dalszą rodziną, wszyscy mówią, że czują się jak bardzo młodzi ludzie i nienawidzą luster, bo obraz nijak nie przystaje do samopoczucia. Wiem, że to bolesne, bo sama odkąd bardzo przytyłam w ciąży, w lustrze widzę jakąś obcą babę. I będzie gorzej. Mam 33 lata. Dwa lata temu zaczęłam siwieć i od jakiegoś czasu widać po mnie każdą zarwaną noc. Mam tylko śladowe ilości cellulitu, ale to kwestia genów i dużej ilości ruchu w przeszłości. Przez to, że jestem gruba, mam lepiej napiętą skórę i minimum zmarszczek mimicznych, ale i tak widzę różnicę pomiędzy moją skórą teraz i pięć-dziesięć lat temu. Każdy kto ma lat czterdzieści i powie, że on takiej zmiany nie widzi, wzbudzi we mnie tłumiony chichot. Taka postawa to brak wyobraźni. Przekonanie, że zawsze będziemy młodzi, za parę lat spowoduje bolesne przebudzenie.  Dlaczego to szkodliwe? Bo myśląc w ten sposób wykluczamy z głównego nurtu wszystkich, po których wiek widać.    Swoją postawą sprawiamy, że osoby w okolicach pięćdziesiątki zaczynają być niewidoczne zarówno dla nas, jak i pracodawców.    Potem słucham w radio dyskusji na temat wydłużenia wieku emerytalnego i (pozornie) dorośli i dojrzali ludzie serwują mi argumenty mające mnie przekonać, że osoby po sześćdziesiątce nie powinny zabierać miejsc pracy młodym. Co więcej, powinny się cieszyć, że mogą się zająć wnukami, bo tam jest ich miejsce.  Nie mieści mi się to w głowie.    Roszczeniowość młodszego pokolenia. Tak strasznie krótkowzroczna.  Czy te same osoby, które tak chętnie wypełniłyby życie swoich rodziców i teściów zajmowaniem się wnukami, podejrzewają że z wiekiem same też nie będą mieć innych planów, potrzeb i zainteresowań?   Co gorsza, taka zajmująca się wnukami babcia przeważnie musi wysłuchiwać miliona pretensji (jeśli nawet nie usłyszy tego wprost, inni usłyszą, jak bardzo ona nie spełnia oczekiwań swoich dzieci). A to daje cukierki, a to rozpieszcza, a to przegrzewa... skoro jest taka zła, niech jedno z drugim zabierze swoje zrobione na własne życzenie potomstwo i znajdzie kogoś, komu może płacić i wymagać. Tymczasem dziadkowie często godzą się na takie wykorzystywanie bojąc się wykluczenia i odcięcia od wnuków.  To na pewno po części wynika z tego, że ich poczucie własnej wartości jest zachwiane. Mieli bowiem czelność się zestarzeć. Pracodawcy mają ich w "głębokim poważaniu", dla młodszego pokolenia są niewidoczni, albo irytujący, nawet spece od marketingu przestali już na nich wracać uwagę.  Nie powinni mieć żadnej pasji, mogą czasem iść do kościoła albo pogadać o chorobach. Jeśli ją mają i tak są traktowani jak jakieś kuriozum na zasadzie "taka stara, a jeszcze ma pasje" albo "podziwiam, ze mu się jeszcze chce". A jak już odchowają wnuki, mogliby w zasadzie umrzeć, żeby nie zajmować miejsca i nie robić kłopotu.    Mam nadzieję, że dożyję czasów, w których damy innym i sobie prawo do zmarszczek i "złego" wyglądu. Do mówienia o tym głośno. Do tego, by przestać się bać tego, co i tak nadejdzie.    Na starość nie zamierzam zajmować się wnukami. Będę sobą. Tylko starszą.  Jestem gruba i wyglądam przeciętnie. Do tego zaczynam się starzeć, jak każdy. I CO Z TEGO?                Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 