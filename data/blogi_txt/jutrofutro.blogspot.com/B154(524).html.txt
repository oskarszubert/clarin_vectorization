Trafiłam właśnie na notkę motywacyjną mrw i odpowiedź na nią u mp.  O ile notka u Paciorkowskiej przywróciła niewesołe wspomnienia, przy których myślałam "całkiem jak u mnie", o tyle u mrw już rżałam, wołając: "to o mnie! to ja!".  Tak, nie dość że jestem grubasem, to jeszcze latami walczyłam z depresją, boszzz to już czas klub jakiś chyba zawiązać :D    Jakiś tydzień temu doszłam do wniosku, że muszę się wziąć za swoją kondycję i wygląd. Mój dawniej bliski znajomy (tak to określmy;)), który przez większość życia był "miśkiem"od ponad roku żywi się restrykcyjnie - głównie warzywami i chudym mięsem i bardzo ostro trenuje. Po roku umieścił serię zdjęć podpisanych: "metamorfoza". Każde z nich dzielił bodajże miesiąc i jak to zobaczyłam zawołałam, mało subtelnie: o-ja-pier-do-lę! Efekt jest naprawdę imponujący.    Kiedy podjęłam decyzję odnośnie zmiany trybu życia, przypomniałam sobie tę serię zdjęć i uznałam, że to bardzo dobry sposób obserwowania zachodzących zmian. Pod koniec grudnia 2011 ubrałam strój kąpielowy i pstryknęłam w lustrze pierwszą fotkę, starając się jak Miauczyński "widzieć tylko ruch ostrza po skórze" i nie ogarniać wzrokiem całości. Po miesiącu zrobię kolejną. Chciałam poczekać na widoczne efekty i wtedy pokazać Wam całą serię, wcześniej nie wspominając słowem na ten temat, ale skoro temat wypłynął u innych...    To co? Zabawimy się w urzekła mnie twoja historia? :)    Byłam grubym dzieckiem. Inne dzieci dość szybko mi uświadomiły, że to widać. Byłam wyzywana we wczesnych klasach podstawówki, krzyczano za mną "ręce nogi jak pierogi" i inne "przyjemne" rzeczy.  Jeśli chodzi o wf byłam dobra tylko w gimnastyce. Do dziś przy wyprostowanych nogach dotknę całymi dłońmi podłogi bez najmniejszego wysiłku, stawanie na rękach z podparciem, mostek ze stania - żaden problem. Szpagat wzdłużny robiłam nawet w siódmym miesiącu ciąży, ale reszta nie była tak różowa.  Tłusta kuchnia domowa, podwójne obiady w wakacje (jeden u babci, drugi u mieszkającej obok cioci), rekompensowanie sobie odrzucenia przez rówieśników jedzeniem. Znane wszystkim grubasom zaklęte koło.  To że dorastałam w poczuciu własnej beznadziejności naprawdę nie pomagało. Może gdybym po prostu olała sprawę, więcej się ruszała i była przekonana że jestem ok, wyszłabym z tego dość szybko, ale aktywne spędzanie czasu to nie było coś znanego mojej rodzinie.    Przez poczucie, że jak schudnę na pewno będę szczęśliwa i przestanę czuć się jak gówno, w czwartej klasie podstawówki zaczęłam pić herbaty przeczyszczające.  Zamawiałam wysyłkowo jakieś pasy wyszczuplające, które miały pomóc zgubić tłuszcz a talii, kiedyś zamówiłam też cudowną herbatę na odchudzanie. Była obleśna, ale piłam ją walcząc z mdłościami - po latach odkryłam, że to była yerba mate. Zupy kapuściane, głodówki, dieta kopenhaska, wszystko to miałam dokładnie "obcykane" jeszcze w podstawówce. Gówno to w ostatecznym rozrachunku dawało, a mi było coraz gorzej.    Schudłam dopiero w ósmej klasie i to jakoś tak bez większego wysiłku - bardzo dużo się ruszałam, mniej jadłam. Wyglądałam normalnie, ale nie we własnych oczach. Dla siebie nadal byłam gruba.  Tak było do polowy liceum, kiedy to wsiąkłam w bieganie. Wstawałam codziennie o piątej i biegałam trzy kilometry. Po jakimś czasie, rano robiłam już dwa razy zwyczajową trasę, jeszcze później dołożyłam do tego trzy kilometry wieczorem. To był czas, kiedy z kuzynką potrafiłyśmy przejechać na rowerach 30 km nad jezioro, popływać i wrócić kolejne 30 km do domu. Przyjemne zmęczone, ale bez zakwasów.  Do tego robiłam po 200 brzuszków dziennie. Ważyłam 67 kg przy wzroście 170cm - bardzo dużo mięśni.   Poniżej tego na pewno nie zejdę. Nawet nie chcę.     Nie będę opisywać późniejszych wagowych perypetii.    Po drodze była trudna pierwsza ciąża i 30kg na plusie, potem druga ciąża, kilka lat więcej, papierosy i jednak powolna degradacja.    Nigdy nie byłam już w takiej formie, jak w połowie liceum. Chcę do tego wrócić.  Czuję się starzej przez gównianą kondycję, a od jakiegoś czasu non stop coś mi dolega. Ponieważ wierzę, że to co jemy ma ogromne znaczenie i przede wszystkim ufam warzywom i ruchowi, chcę przeorganizować sobie codzienność.    Nauczona doświadczeniem, nie będę się bawić w żadne diety. Nawet te 1000kcal nie daje spadku na stałe. Każde drastyczne ograniczenie spożywanych kalorii powoduje przyrost, gdy tylko wróci się do normalnego jedzenia. Brak ruchu zaś to gwóźdź do trumny - dawniej człowiek ograniczał aktywność, gdy były problemy z żywnością, by nie spalać niepotrzebnie cennych zapasów. Jeśli się nie ruszamy, a przy tym głodzimy, człowiek pierwotny w nas dostaje sygnał i robi co może, by zmagazynować wszystko, co mu dostarczymy. Jedynym sensownym wyjściem jest kompletna zmiana trybu życia. Nie na czas "póki nie schudnę". Na zawsze.    Podpierając się wiadomościami z książek i wiedzą z własnych doświadczeń, jak tylko pokonam to choróbsko przebrzydłe, co mnie złapało przed Sylwestrem, wdrażam plan.  Kupiłam już dwie pary getrów do biegania. Buty kupię jak wytrwam w postanowieniu do mężowskiej wypłaty.  Za rok zaprezentuję 12 zdjęć w negliżu - no powiedzmy. Fakt że powiedziałam to głośno (wszystko przez mrw!), obniża prawdopodobieństwo odszczekiwania tej notatki :)    p.s. Covey (tak, mam pierdolca na punkcie tej książki chwilowo) mówi: Nie masz czasu, by się nie gimnastykować. Jeśli nie zadbasz o ciało, w końcu położy cię choroba.    p.s.2. W sieci krążyło kiedyś to: baardzo śmieszne, doprawdy. a może podmienić zdjęcia? *fotografie obu pań nie są oczywiście mojego autorstwa, wyskoczyły mi po wpisaniu ich nazwisk w google.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 