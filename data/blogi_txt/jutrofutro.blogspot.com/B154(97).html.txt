Kiedy rozpoczynałam pracę w księgarni, kolega z dużym stażem mówił mi, że ta fascynacja książką mi przejdzie. Że po iluś latach książki traktuje się już jak towar. Nie przeszła. Koleżankom i kolegom, którzy walczyli o to, kto ma pracować przy dostawie (otwieranie kartonów, wyjmowanie skarbów, pierwszeństwo w dotykaniu tego, co przyszło, szybkie przeliczanie na co można sobie pozwolić od razu, a na co trzeba będzie poczekać do wypłaty. Jak gwiazdka raz w tygodniu.) też nie bardzo chciała przejść. Tęsknię za nimi, bo w większości byli to świetni ludzie. Jeśli miałabym kiedyś prowadzić własną firmę związaną z książkami, marzyłabym by skompletować zespół z byłych współpracowników. To by była ekipa!  Po jakimś czasie w takiej księgarni, człowiek jest nieco znużony powtarzalnością czynności i gdyby nie fajni ludzie, nie miałby chyba motywacji do pracy. Wiadomo, pensja księgarza nie jest zbyt wielką motywacją. A jednak nawet ludzie czasem męczą. Były chwile, w których chciałam być niewidzialna, bo należę do osób, którym ludzie chcą się zwierzać. Muszę mieć coś nie tak z twarzą.  Kiedyś byłam na szkoleniu w pewnej firmie, na którym rozmawialiśmy o własnych cechach i opowiadałam o tym, ze każdy żul potrafi mnie wyłuskać z tłumu na przystanku i prosić o pieniądze/papierosa/cokolwiek. Choć często jestem ostatnią osobą, którą można by podejrzewać o nadmiar gotówki. I to mi wiecznie opowiadają historie życia w pociągach. Pani menadżer, obserwująca nas od kilku godzin, stwierdziła, ze to przez moją otwartą postawę, miłą twarz i dlatego, że się uśmiecham. Choć mogę Wam przyrzec, że do żadnego żula się jakoś specjalnie nie uśmiechałam. Cóż, widocznie to moje przekleństwo.  Na zajęciach z psychologii klinicznej pani doktor stwierdziła kiedyś: "niby tak się mówi, że obcemu człowiekowi łatwiej o sobie opowiedzieć, ale w rzeczywistości to nie do końca prawda. Bądźmy szczerzy, czy zdarzyło wam się kiedyś rzeczywiście słuchać takich zwierzeń?" Jako jedyna wówczas stwierdziłam, że zdarza mi się notorycznie.  W księgarni czasem mi to doskwierało. Jeśli do sklepu wchodzi dziennie kilka tysięcy osób (a mówi się, że czytelnictwo upada, nie?), wystarczy by pięć procent chciało wam o sobie opowiedzieć...  Za to teraz sama zaczepiam. Nie sprzedawców, bo ostatnio bywam głównie w wielkich księgarniach (rzadko jeżdżę do centrum, a małych w pobliżu nie ma), gdzie obsługa jest wyraźnie zaganiana, ale innych klientów.  Rozmawiam o książkach, które wybrali, polecam inne, jeśli pytają. Mówię, że powinni zacząć od pierwszego tomu, bo ten jest akurat czwarty itd. Myślę, że niektóre wydawnictwa powinny mi już za to sklepowe zachwalanie zacząć płacić ;) Poza tym mam manię układania książek. Oglądam coś, a przy okazji porządkuję półkę. Jakieś wariactwo, naprawdę. Nadal ciekawią mnie nowości i pierwsze co robię po wypłacie, zaraz po zapłaceniu rachunków, to odwiedzam księgarnie. Chociaż jedną, dwie książki. Jeśli nie kupię na początku miesiąca, potem na pewno mi na nie nie starczy pieniędzy. Skłamałam więc dwie notki niżej, pisząc że nie kupuję niczego dla przyjemności. Kupuję książki. Nie skłamałam jednak mówiąc, że nie kupuję rzeczy niepotrzebnych. Te książki są mi niezbędne. Bez nich byłabym bardzo uboga.  Aktualnie na liście najwyżej/najbliżej są dwie pozycje: Janion. Transe - traumy - transgresje. 1. i Żyj i pozwól żyć.  Jak Wasze plany księgarsko-zakupowe na najbliższy czas? Może coś dopiszę do swojej listy pożądania.     *** Niebawem napiszę o książce, a później będzie chyba o ludziach. Mam też prośbę. Przychodzi tu co najmniej pięć tysięcy osób w miesiącu (nie mylić z ilością wejść na bloga), z czego około 70 procent to czytelnicy powracający. Bardzo chciałabym w konkursie pozostać w pierwszej dziesiątce, w której dzięki Wam jestem. Nie sądzę, bym wygrała - konkuruję z blogami popularyzowanymi przez poczytniejszych kolegów oraz z prawdziwymi perełkami jak miasto książek. Bardzo chciałabym jednak pozostać w pierwszej dziesiątce. Czy moglibyście mi pomóc? sms o treści E00567 na numer 7122(to są zera. bez spacji. koszt 1,23PLN)  Bardzo, bardzo dziękuję za oddane do tej pory głosy. I za wszystkie przyszłe.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 