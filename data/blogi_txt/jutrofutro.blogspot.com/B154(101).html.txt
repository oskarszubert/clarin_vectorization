Trzydziestka na karku? Połóż się i czekaj na śmierć emeryturę. Któregoś dnia w radiu (najprawdopodobniej tok Fm) słuchałam rozmowy z „ekspertami” na temat rynku pracy. Wypowiadający się „eksperci” byli młodsi ode mnie. To znaczy mężczyzna miał bodajże 27 lat, kobieta była nieco starsza. Opowiadali o tym jak pracodawca patrzy na potencjalnego pracownika, jak ważne jest doświadczenie i nagle pada zdanie: „oczywiście mówimy tu do dwudziestokilkulatków, oni jeszcze mają czas, żeby o to zadbać”. Wczoraj przeczytałam krótki tekst u Kominka (tak, od czasu jego książki, czasem tam zaglądam i nawet zdarza mi się coś odpowiedzieć) na temat narzekania na pracę i tego, że warto zmienić to, co nam się nie podoba. I znów padło magiczne: „Dla większości(…)jest już za późno na zmiany, ale ponad połowa moich czytelników to osoby studiujące. Macie jeszcze czas(…)” Niedawno zmienił się zespół redagujący „Przekrój”. Pomijam już fakt, że od początku mieli pod górę, bo zamiast skupić się na pracy, non stop musieli odpierać ataki i udowadniać, że nie są wielbłądami. Agresja i niechęć, którą niektórzy ludzie odczuwali w stosunku do wydawcy, została skierowana na nowy zespół. Kompletnie bez sensu, ale nie o tym będę tu pisać. W nowym „Przekroju” pojawił się dział „Zawodówka”, który zawiera wywiady z przedstawicielami różnych zawodów, informacje jak zdobyć dotację na prowadzenie firmy, jak budować wizerunek w Internecie itd. Itp. Znów ruszono do ataku: „dla kogo niby ten dział? Dla kogo to czasopismo? Dla gimnazjalistów wybierających zawód?” Moi Drodzy Czytelnicy, z których większość plasuje się w przedziale 36-45 lat (40%), nie dajcie sobie wmówić tych bzdur. Na większość zmian nigdy nie jest za późno. Także tych około zawodowych.  Kiedy myślałam nad tym tekstem, przypomniał mi się artykuł w Wysokich Obcasach. Wspominałam już, że jestem nieco zboczona? Rzuciłam się do domowego archiwum i znalazłam. Artykuł „Drugie życie Nurit” ukazał się w numerze 45(189) WO z soboty 9 listopada 2002 roku. Dopiero czytając go ponownie, przypomniałam sobie że rzecz dzieje się w Izraelu. Naprawdę nie serwuję Wam tu opowieści o wszystkich Żydach, których „znam”, choć wiadomo czym się interesuję.  Nurit Dreiband w 1971 roku wyemigrowała z Polski do Izraela, gdzie pracowała w fabryce jako inżynier. Wszystko układało się świetnie, po jakimś czasie zaproponowano jej pracę na uniwersytecie, gdzie prowadziła zajęcia z przyszłymi inżynierami. Lubiła te zajęcia. Uniwersytet wspomagał jej rozwój, zapewniał stypendia zagraniczne. Kiedy miała 45 lat zaproponowano jej objęcie katedry technologii. Rewelacja, prawda? Tylko że mimo dobrych zarobków i innych plusów tej pracy, Nurit czuła, że chciałaby spróbować czegoś innego. Rzuciła więc uniwersytet, a nawet wycofała składki emerytalne, żeby móc się utrzymać w czasie kończenia trzyletniej szkoły (mimo że to oznaczało w przyszłości dużo niższą emeryturę) i… została pielęgniarką. Ta praca dawała jej spełnienie i poczucie, że robi coś istotnego. To było ważniejsze niż trudy szkoły (wykładowcy nie traktowali jej najlepiej, bo była najstarsza i do tego z wyższym wykształceniem), niższy prestiż zawodu, niższa emerytura w przyszłości i praca na trzy zmiany. Wreszcie czuła sens tego, co robi.  Kiedy byłam w zawieszeniu zawodowym pomiędzy jedną, a drugą księgarnią (Zrezygnowałam z pracy, bo byłam wypalona i czułam, że nie chcę dłużej znosić tej atmosfery. Nie było to może mądre, bo odeszłam nie mając niczego nowego, ale licząc że sobie poradzę. Było ciężko, przyznaję.) zadzwoniłam w sprawie pracy z ogłoszenia. W drugim zdaniu usłyszałam „ile pani ma lat? 31? Hmm no to jeszcze może być.” Jeszcze, rozumiecie? Jakbym miała 35 to już tylko skarpety dla wnuków mogłabym dziergać.  Spotykałam się też z trzydziesto- czterdziestolatkami, którzy twierdzili, że nie zatrudniliby do zespołu nikogo starszego od siebie. Równocześnie podwyższa się wiek emerytalny. Przepraszam, gdzie ci ludzie mają pracować, skoro tylko dwudziestolatki mogą jeszcze myśleć o przekwalifikowaniu się? I kto nam to robi? Ano, sami sobie robimy.  Zajmujący się sprzedażą i marketingiem młodzi lub/i wyrachowani kretyni wykluczają wszystkich w ich pojęciu „niemłodych”. I nie ważne czy chodzi o czasopisma, ubrania (ile jest fajnych i interesujących ofert dla osób po 60-tce, których nie stać na najdroższe ciuchy zza granicy?), oferty biur podróży, czy inne dziedziny. Co więcej, osoby osiągające jakiś pułap wiekowy (różny, zależny od widzimisię czasem)stają się nieatrakcyjne nie tylko jako pracownicy czy konsumenci. Przestają być dostrzegani jako ludzie. Tylko czy jeden z drugim specjalista od „arcyważnych” spraw bierze pod uwagę, że dla niego także czas nie stoi w miejscu i kiedyś znajdzie się po drugiej stronie?  Pamiętam takie zebranie w przedszkolu u mojego syna. Zaszłam w ciążę na studiach, więc w czasie tego zebrania byłam jeszcze sporo przed trzydziestką. Rozmowa dotyczyła języka angielskiego. Jedna matka wstała i stwierdziła: „no w kogo ja będę inwestować. Przecież wiadomo, że już nie w siebie, tylko w dziecko”. Dlaczego już nie w siebie? Czy z chwilą wypchnięcia z macicy tych 3-4 kilogramów wrzeszczącego potomka stajemy się bezużyteczne pod każdym innym względem? Teraz to tylko życie dla dzieci?  Słucham wypowiedzi kobiet w moim wieku, buntujących się przeciwko podwyższeniu wieku emerytalnego, które jako główny argument przywołują fakt, że ich matki nie będą mogły zajmować się wnukami, jeśli będą musiały pracować. Serio? To taka rewelacja dzień w dzień zasuwać przy małym dziecku, gdy swoje już dawno się odchowało? Część kobiet może to lubić, ale jakim prawem młodsze pokolenie chce im organizować czas? I czy to pokolenie będzie równie ochoczo przyjmować narzuconą im opiekę nad ich wnukami? Ależ skąd, przecież oni będą zawsze młodzi. Jakie wnuki!  Dajemy sobie wmawiać, że w pewnym wieku nie można już zmienić kierunku naszego życia. A co, jeśli swojej codzienności nie lubisz? Jeśli tkwisz w ograniczającym związku, a praca daje ci tylko frustrację i możliwość opłacenia rachunków? Zaciskać zęby i przeczekiwać? W imię czego? I na co czekać? Aż partner/ka umrze przed nami i nas wyzwoli? A jeśli to my będziemy pierwsi? Na tę szalenie wysoką emeryturę, na której odżyjemy? Już to widzę.  Sytuacje, w których naprawdę nie możemy nic zrobić i nie mamy pola manewru, to tylko jakiś procent. Co więcej, z czasem okoliczności mogą się zmienić, mogą pojawić się nowe możliwości. To czy z nich skorzystamy zależy tylko od nas. Od bilansu potencjalnych zysków i strat, które też nie do końca da się przewidzieć. Ciężej jest takie decyzje podejmować, gdy nie mamy wsparcia partnera/partnerki, gdy musimy utrzymać dzieci, gdy mieszkamy w małym mieście o dużym stopniu bezrobocia. Nie jestem złotym dzieckiem, które sobie teoretyzuje i się wymądrza. Pracowałam w naprawdę gównianych miejscach, gdy było trzeba, ale jakiś czas temu mnie olśniło. Gdybyście dekadę temu zapytali o czym marzę (tak naprawdę jeszcze z pięć lat temu też), odpowiedziałabym, że o wygranej w lotto. Gdybym miała kupę pieniędzy, wszystkie moje problemy by zniknęły. Tylko że nie miałam żadnej wizji, co dalej. Miałabym te pieniądze i co, poza wydawaniem? Teraz też bym „szóstką” w lotto nie pogardziła, ale te pieniądze dałyby mi tylko większe poczucie bezpieczeństwa i sprawiły, że od razu mogłabym zająć się tym, co chcę robić. Moje życie wcale tak bardzo by się nie zmieniło. Nie chciałabym, by się zmieniało. Ponieważ jednak lotto mnie coś nie lubi, powoli idę tą swoją wyboistą dróżką do celu. Nie wiem ile jeszcze, bo potem pojawią się kolejne wyzwania.  Proszę, nie dajcie sobie robić wody z mózgu i wmawiać, że już nic nie możecie. Jasne, są rzeczy których nie możecie zrobić, ale jest wiele takich, które są Wam dostępne i mogą znacząco poprawić jakość Waszego życia. Czasem warto zacząć od drobiazgów. Jest tylko podstawowy warunek wstępny: musicie wiedzieć, czego chcecie. A to wbrew pozorom, często wcale nie tak łatwo ustalić.  Jeśli już wiecie, odwagi! I powodzenia. (czego i sobie codziennie życzę)  A poniższy krótki filmik naprawdę warto zobaczyć. Z dźwiękiem.      *Dzień Świra, oczywiście.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 