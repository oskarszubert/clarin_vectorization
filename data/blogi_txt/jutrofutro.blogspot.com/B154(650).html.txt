Pisałam ostatnio tak: "śniła mi się wojna. wielkie działa, które miały zacząć strzelać o zmierzchu. pakowaliśmy się w pośpiechu (mieszkaliśmy w starym zamku, z okien którego widać było wielkie drapacze chmur. jakbym sobie ten zamek gdzieś w NY postawiła na Manhattanie). wiecie jak ciężko się zmieścić w jedną walizkę? a tu  trzeba zabrać jeszcze zapas jedzenia, dzieci, psy. martwiłam się jak  upchnę dwa koty w tym niedużym transporterze, który mamy. pamiętam wodę w  butelkach i równe bochenki chleba... za dużo książek wojennych chyba."  Potem sobie uświadomiłam, że niektóre rzeczy śniły mi się tylko w dzieciństwie. Na przykład, gdy byłam mała ciągle mi się śniło, że nie mogę uciec, albo że chcę  krzyczeć, a głosu nie mogę wydobyć. Często śniło mi się też, że idę ulicą  i nagle odkrywam, że nie mam na sobie ubrania. Żadna z tych rzeczy nie  przyśniła mi  się od 20 lat. Ale nie przyśniło mi się od tamtej pory też to, co  bardzo lubiłam, czyli że chcę zeskoczyć z kilku schodów, biorę rozbieg, wyskakuję i nagle zaczynam frunąć nad schodami, nad miastem... Dziś natomiast przyśniło mi się, że żegnałam jakiegoś gościa w swoim przedpokoju. Zamknęłam za nim drzwi, weszłam do łazienki, spojrzałam w lustro i oniemiałam. Miałam długą czarną gęstą brodę. W jakiejś panice zaczęłam ją obcinać i golić. Czytam właśnie o antysemickich zachowaniach (około)wojennych w Polsce, więc to pewnie pokłosie tych lektur.  A' propos pokłosia. Uparłam się jak wół, że, choć nie mamy kasy na takie imprezy teraz, skorzystam z najbliższej wizyty dziadków i pójdę z mężem do kina. Przez 10 lat się nie doczekałam propozycji, żebyśmy poszli gdzieś w cholerę na noc, a rodzina się dziećmi zajmie, więc postawię ich przed faktem dokonanym. Odkąd mamy dzieci, na "dorosłe imprezy" chodzimy osobno i nie byliśmy w tym czasie w kinie we dwoje ani razu. Zgroza jakaś. Wymyśliłam sobie, że pójdziemy na "Pokłosie". Czytałam dobry wywiad z Pasikowskim jakiś czas temu i chcę to zobaczyć. Choć to średnia tematyka na randkę.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 