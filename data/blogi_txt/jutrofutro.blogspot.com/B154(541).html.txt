Znacie serial "Newsroom"?  Opowiada o ekipie tworzącej serwis informacyjny. To opowieść, w której prawda i prawość MIMO WSZYSTKO kroczą ramię w ramię, a niektórzy dziennikarze wciąż są ideowcami. Zapis słów Kapuścińskiego sprawił, że przywołałam w myślach ten serial i było to uczucie, które można by nazwać: gdyby tylko tak mogło być naprawdę, ech, zamknijcie się i pozwólcie mi marzyć przez tę godzinę raz w tygodniu.  "To nie jest zawód dla cyników" jest zapisem warsztatów i rozmów będących wprowadzeniem w realia zawodu dziennikarza. Reportera. To nie jest książka dla cyników. Ani dla ludzi, którzy sporo przeżyli. Pamiętam, że gdy wróciłam po dziekance i pisałam pracę zaliczeniową na psychologię osobowości, profesor bardzo mnie chwalił. Między innymi powiedział, że mało kto spojrzał na temat tak szeroko. Odpowiedziałam wówczas, że po prostu miałam sporo czasu na myślenie. A jako że życie spłatało mi kilka głupich dowcipów na tym urlopie, musiałam zweryfikować swoje podejście do realiów. Spojrzeć szerzej i na zimno.  No, więc to nie jest książka dla kogoś takiego.  Dlaczego? Bo opcje są dwie: pierwsza:  Czytelnik uzna, że to wszystko wie i nie będzie znów przerabiał: najpierw godzenia się ze stanem rzeczy, a potem próby wyparcia, niemyślenia,  skupienia na tym, co mu najbliższe. Na końcu pojawi się chęć, by zrobić coś ze swoim życiem, skoro świata się nie zmieni. druga:  Każde kolejne zdanie będzie utwierdzać czytelnika w przekonaniu, które towarzyszy mu od dłuższego czasu. Przeświadczeniu, że współczesny świat zmierza do intelektualnego i moralnego dna. Tu nie chodzi nawet o to, że to Kapuściński taki jest (choć pamiętam jaką miałam zniżkę nastroju kilka lat temu nad lekturą "nie ogarniam świata". jasne że znów chcę to przeczytać!). To świat jest taki - widzicie, już widać, że jestem przedstawicielką nurtu drugiego, choć naprawdę w wielu sprawach udało mi się wcielić w życie podejście pierwsze. Kapuściński po prostu i prosto mówi o świecie mediów i swoim podejściu do zawodu.  Mówi, że: - Informacja stała się świetnym interesem. (...) uzmysłowiono sobie, że informacja to biznes pozwalający zarabiać szybkie i niewyobrażalnie wielkie pieniądze*(...) Wówczas do mediów napłynął wielki kapitał, który kompletnie nie rozumiał tego środowiska i dla którego liczył się tylko zysk. (...) dawną etykę wyparły nowe reguły gry. (...)  tropi się wyłącznie to, co atrakcyjne, lub to, co można sprzedać. Najprawdziwsza informacja nie ma żadnej wartości, jeśli nie jest w stanie zainteresować odbiorcy, który, swoją drogą, staje się coraz bardziej kapryśny. W ten oto sposób doszło do trywializacji wartości słowa. Obecnie problemem komunikacji nie jest przemilczanie prawdy, ale to, że słowo nie ma już tego samego ciężaru gatunkowego, co kiedyś*. Pisałam Wam jakiś czas temu o tym, że zbulwersowało mnie podejście do podawania nieprawdziwych informacji na blogach, które chciałyby być popularne. O tym, że ludzie nie sprawdzają i piszą często kompletne bzdury tylko dlatego, że coś im w takiej formie pasuje do koncepcji. Ten brak odpowiedzialności za słowo mnie przeraża. Nie tylko w mediach.   - Media zamiast obserwować i monitorować wydarzenia z całego świata, skupiają się głównie na tym, co robi konkurencja, skutkiem czego obraz świata przekazywany odbiorcy ma zachwiane proporcje i zwyczajnie jest nieprawdziwy. Tu przypomina mi się profesor Mikołejko (często wracam myślami do tej książki) i jego oburzenie faktem, że studenci dziennikarstwa zapytani o to, gdzie aktualnie (i od lat) toczy się najbardziej krwawa wojna na świecie, która pochłonęła setki ofiar, zgadują, że "gdzieś w Afryce". Ale czy to nie jest wina mediów właśnie? Mediów, które donoszą o każdym nowym pomyśle papieża, czy o tym, że poseł ma zamiar coś zrobić (nawet nie że zrobił. dopiero ma zamiar i z tego robi się news), a tymczasem całe połacie świata są systematycznie pomijane w wiadomościach. Pamiętacie jak w tekście o Marku Edelmanie pisałam, że nie pamiętam by ktoś w moim otoczeniu się specjalnie przejmował sytuacją w byłej Jugosławii. Sytuacja była constans, więc czym się tu podniecać - choć constans wówczas oznaczało przecież masakry i zbrodnie. Kapuściński (tu chciałam Wam zacytować, ale uciekł mi cytat) wspominał o Jugosławii właśnie w podobny sposób - że media nie skupiały się na tej sprawie tak bardzo, bo nie mogły poinformować o żadnych znaczących zmianach w tym temacie, a to przecież takie nieinteresujące. Lepiej zająć się miejscami, gdzie dzieje się coś nowego.  Właśnie sobie uświadomiłam, że jeśli wypunktuję wszystkie interesujące zagadnienia, napiszę tę książkę od początku, a chyba nie o to mi chodzi. Wobec tego jeszcze tylko jeden cytat: Manipulacja sposobami myślenia ludzi - praktyka rozpowszechniona na całym świecie - jest wieloznaczna i wielowymiarowa. Z wyjątkiem pewnych krajów cenzura jako taka już nie istnieje; w jej miejsce stosuje się inne mechanizmy - definiujące, co należy uwypuklić, co przemilczeć, a co zmienić, pozwalające manipulować w sposób bardziej subtelny. Dla wyczulonych na punkcie mediów możnych tego świata jest to niezwykle istotny aspekt, dzięki niemu bowiem mogą kontrolować obraz przekazywany opinii publicznej i dokonywać rozmaitych zabiegów na mentalności i wrażliwości społeczeństw, którymi rządzą*.  Dalej pojawia się koncepcja "Nowego dziennikarstwa", (wielbiciele Newsroomu znają to, bodajże, jako News 2.0) , co jest pomysłem dość wiekowym i idealistycznym. To znaczy, żebyśmy się dobrze zrozumieli, tak według mnie powinno wyglądać przekazywanie informacji, tak powinny funkcjonować media. I tak nie funkcjonują. I nie wiem czy w tym świecie jeszcze mogą. Tu pojawia się pytanie, jaki wobec tego sens ma opowiadanie o takich koncepcjach młodym nieskażonym umysłom. (wykłady były przeznaczone dla młodych ludzi, przyszłych dziennikarzy) Czy przez ten idealizm, każący im wierzyć, że "dobry artykuł można napisać jedynie wówczas, jeżeli każda opublikowana strona poparta jest setką stron dokumentów i notatek. Jeśli dysponujemy jedynie dwudziestoma ośmioma, nie jesteśmy jeszcze gotowi" nie staną się łatwym celem? Najsłabszym, nieprzystosowanym do realiów, ogniwem w zespole? A może właśnie ci młodzi zmienią świat? Trochę jak w Stowarzyszeniu umarłych poetów, prawda? Z doświadczenia jednak wiem, że idealizm często przechowuje się na półce, w słoiczku z napisem "tak powinno być", a żyje według narzuconych reguł gry. I według takich reguł pracuje się w mediach. Czy jest jakiś inny sposób? Czy da się zmienić media powoli od środka? Do tego trzeba by ogromnych pieniędzy, wpływów lub... rewolucji. Rewolucji, której nie ma kto zrobić, bo większość jest ogłupiona przez media. Witajcie w moim świecie (tu miejsce na diaboliczny śmiech. trochę przez łzy)  W tej książce znajdziecie też sporo konkretnych informacji na temat książek Kapuścińskiego, jego wyjazdów i tego, czego się dowiedział w czasie dekad pomieszkiwania w Afryce.   Bywam cyniczna, ale marzę o tym, by Media 2.0 czy Nowe Media stały się faktem. By ludzie nim napiszą swoje teksty, mogli i chcieli zgłębić temat i pokazać go odbiorcy w jak najszerszej perspektywie. By dziennikarzowi przyświecał zawsze ten sam cel: informować, zaznajamiać czytelnika z faktami, pokazywać, kształcić, tak aby mógł on zrozumieć otaczający go świat*. By jak Kapuściński trzymali się proporcji: na jedną stronę napisaną - sto przeczytanych*.  Myślę, że mimo wielu zawartych w niej oczywistości (dla kogoś, kto nad tematem myśli), warto przeczytać tę książkę. Powoli.  Ktokolwiek pisze książkę, stara się przyciągnąć czytelnika bogactwem słów. Potem okazuje się, że ktoś przeczyta ją w godzinę. To znaczy, że wcale jej nie przeczytał, niczego nie zrozumiał. Ta książka miała trwać tydzień, miesiąc. Cisza to relacja między autorem a jego czytelnikiem*.   Ryszard Kapuściński To nie jest zawód dla cyników. Dom Wydawniczy PWN Sp. z o.o. oraz Agora SA, 2013    * wszystkie cytaty pochodzą z książki To nie jest zawód dla cyników. Poza pierwszym, który pochodzi z tekstu Aleksandry Zielińskiej (linkowanego w cytacie)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 