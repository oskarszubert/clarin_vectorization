Długo zastanawiałam się czy umieszczać tę notkę, bo im więcej ludzi tam zajrzy, tym mniej fajnych książek zostanie dla mnie, ale ustalam dziś dzień walki z egoizmem i publikuję.  W lubianym przeze mnie miejscu znajduje się niesamowity antykwariat, prowadzony przez Człowieka Z Pasją. Przyznaję, że nie byłam tam od lata, czyli od kiedy zostałam bez pracy - powód jest prozaiczny - tam po prostu nie można iść bez pieniędzy. To znaczy można, ale człowiek wyjdzie bardzo nieszczęśliwy.  W sieci jest artykuł, w którym wspomina się o tym miejscu. Możecie przeczytać. Nic jednak nie odda tamtego klimatu. Ogromu, naprawdę ogromu książek, z których część stoi na zewnątrz - z braku miejsca. Człowiek Z Pasją straszył mnie, że szykuje się przeprowadzka związana z zapowiadaną likwidacją bazaru - tej nie zadaszonej wspólnie części, złożonej z niepozornych budek, straganów i sklepików. Bo rzeczywiście, patrząc z zewnątrz, nie sposób się domyślić całego tego bogactwa w środku. Jest tam też spora kolekcja kaset magnetofonowych, waz i ozdób, czasem trafiają się fajne drewniane szachy, kupa starych zdjęć i pocztówek... Kręte zawalone lekturami korytarze, labirynt stworzony dla zwariowanego bibliofila. Kocham to miejsce i mam nadzieję, że Wy też pokochacie. Tylko nie wykupcie wszystkiego :)  Kupiłam tam masę świetnych starych książek. Głównie dla dzieciaków: starszych wydań z Naszej Księgarni, lektur z mojego dzieciństwa. Sobie zaś na przykład:  Doris Lessing, Henrego Millera, Czechowa; Pitowi kilka Pratchettów (rzadko bywają i wara od nich hehehe. Nie wykupcie mi też Czarodziejskiej Góry ani Braci Karamazow, bo jeszcze tam nie znalazłam. Ani Fausta i Boskiej komedii. Resztę ewentualnie możecie). Znalazłam fajną encyklopedię Larousse'a dla młodzieży z niesamowitymi rycinami... ech, długo by wymieniać.  Idźcie na Bazar Szembeka i cieszcie się. Możecie wspomnieć, że taka jedna z tego bloga Was wysłała, może jak się w końcu po wypłacie wybiorę, jakąś zniżkę dostanę ;)))     Swego czasu Młoda Pisarka polecała na blogu pewną książkę. Bardzo chciałam ją przeczytać, ale akurat nigdzie nie było. Po czym kilka dni później, zupełnie przypadkiem, znalazłam ją w tym antykwariacie i to w oryginale. Nowy Jork 1947 :)))     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 