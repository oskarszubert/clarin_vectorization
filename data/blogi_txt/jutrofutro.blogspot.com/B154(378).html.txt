Wyobrażacie sobie, ze idziecie do drogiego salonu fryzjerskiego, siadacie w fotelu gotowi zdać się na inwencję artysty i wtedy dostrzegacie, że ów fryzjer-artysta ma na głowie popalone trwałą włosy, doprawione fioletową płukanką. I co wtedy? Nadal uważacie, że oddajecie się w dobre ręce?  Tu mi się przypomniało, jak do księgarni, w której pracowałam, przyszła na okres próbny dziewczyna, zaznaczająca co krok, że skończyła prestiżowe studia. Traf chciał, że któregoś dnia została poproszona o skompletowanie zamówienia internetowego. Chodziła po sklepie z kartką i gdy usłyszałam co wygaduje, aż się zapowietrzyłam. Sylabizowała, nie mogąc przeczytać tytułu "Bracia Karamazow" i nazwisko autora nic jej nie mówiło. Dobiła mnie w chwili, gdy jedno z nas, rzuciwszy okiem na tytuł znajdujący się na zamówieniu, skierowało ją na dział filozofii. Dziewczyna jednak dalej upierała się, że ta pozycja leży na literaturze pięknej, ale nie polskiej, bo "to jakiś Francuz napisał. Rene...eee...Des...des...". Poszłam sprawdzić. W zamówieniu stało jak byk: "Rozprawa o metodzie René Descartes". Właściwy człowiek na właściwym miejscu, można by powiedzieć.  W zasadzie równie dobrze nastolatki z tej notki, mogłyby dostać etat.  Do czego zmierzam? Do tego, że jeśli chcesz radzić innym, powinieneś wiedzieć o czym mówisz, ale przede wszystkim, mieć na tym polu osiągnięcia.  Wyobrażacie sobie psychologa z Zespołem Münchhausena? Albo psychiatrę, który uwielbia słuchać o cudzym bólu i bezradności i pławi się w tym, lecząc jakieś osobiste traumy? Albo szafiarkę, która chce narzucać nowe trendy, a kompletnie nie ma gustu? A, nie, przepraszam, to dość częste zjawisko ;)  Swoją drogą, zauważyliście, że często za ekspertów od wychowania dzieci robią bezdzietni? Tak, ja też TEORETYCZNIE wiem jak prosto jest dziecko wychować, tylko że praktyka taka różowa nie jest.  A, na przykład, otyły dietetyk? Z jednej strony ok, może mieć bogatą wiedzę teoretyczną, bo od lat walczy z własną nadwagą i słabościami, ale... no właśnie. Stephen R. Covey dobrze to ujął: "Wiedzieć i nie wcielać tego w życie, to tak naprawdę nie wiedzieć."  Mam sporą wiedzę teoretyczną dotyczącą różnych tematów. Co więcej, nie raz sprawdziłam, że jestem w stanie zmotywować ludzi do działań, których sama nie praktykuję. I to czasem na całe lata! Myślę jednak, że nadszedł czas, by pożegnać sferę teorii i wziąć się do działania. Będą się więc tutaj od czasu do czasu pojawiać notatki dotyczące konkretnych tematów z perspektywy osoby, która sprawdza to na sobie. Nie, nie będę pisać sponsorowanych tekstów o tym jak zmieniło się moje życie, odkąd piję na śniadanie jogurt X ;) Chcę zobaczyć ile warta jest wiedza, którą posiadam, bo "wiedzieć i nie działać, to nie wiedzieć*".  Dobrej nocy. *też Covey   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 