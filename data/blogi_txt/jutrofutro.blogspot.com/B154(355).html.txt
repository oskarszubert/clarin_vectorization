Mam z Mrożkiem kłopot. Jakieś trzy lata temu nie mogłam się doczekać pierwszego tomu Dziennika. Tyle o tym mówiłam, że mąż mi kupił w prezencie. Rzuciłam się na ten tom, zaczęłam z wielkim impetem i... równie szybko wyhamowałam. Dziennik zaczyna się w chwili, gdy Mrożek jest krótko po trzydziestce, a więc w moim wieku i o ile egocentryzm można by wybaczyć (w końcu to dziennik), potwornej nudy wybaczyć nie umiałam. Autor przebywa poza Polską i zafascynowany dostępem do książek i teorii, o których wcześniej nie miał pojęcia, nadrabia braki w wykształceniu (i ćwiczy język) przepisując całe strony cudzych dzieł. Miałam wrażenie, że przed publikacją nikt nie chciał wziąć na siebie decydowania o tym, co jest czytelnikowi zbędne, wydano więc wszystko. Dobrnęłam bodajże do 1/4, a przecież wcześniej ze smakiem przeczytałam zapiski Parnickiego, który notował ile stron zapisał, co jadł, ile pieniędzy wydał i czy tego dnia pisał po alkoholu czy nie. Stary Parnicki był o wiele bardziej interesujący niż trzydziestoletni Mrożek!  Tom stoi na półce (następne sobie odpuściłam) i może jeszcze spróbuję do niego zajrzeć, bo w internecie piszą że koło 40-stki autor zaczyna być znośny.  Małgorzata I. Niemczyńska poświęciła Mrożkowi mnóstwo czasu, nad Striptizem neurotyka pracowała sześć lat. Jak mówi w rozmowie z Marią Hawranek: "Moje mieszkanie jest bardzo malutkie, więc Mrożkowi nie było trudno w  całości go opanować. Mam Mrożka w kuchni, Mrożka na biurku, Mrożka przy łóżku. Z podłogi wyrastają mi stalagmity z jego książek ułożonych jedna  na drugiej." Widać, że autorka dotarła, do czego tylko mogła: "Jedyną szansą na zapoznanie się z 'Amorem' i 'Powrotem' (filmami, które stworzył Mrożek - dopisek mój) okaże się specjalne zamówienie kopii w archiwum Südwestrundfunk (...) i ściągnięcie ich z Niemiec. W Polsce filmy będą nie do zdobycia.*" Jest więc "Mrożek. Striptiz neurotyka" rzetelnie przebadaną historią życia pisarza. Tyle że samego Mrożka jest tam jakoś mało. Owszem widzimy Mrożka na początku drogi, ubogiego,w jednej parze skarpet, potem mieszkającego w Domu Literatów, jeszcze później podróżującego po świecie. Odnoszę jednak wrażenie, że we wszystkich okolicznościach i relacjach z ludźmi, w których jest pokazywany, on jest tą stroną mniej zajmującą. Niemczyńska mówi o wielu ciekawych sprawach, o faktach do których ciężko normalnie dotrzeć - jak te o prawie zapomnianej Marii Obrembie, o której po latach będzie powszechnie wiadomo jedynie że "była żoną Mrożka, malarką i nagle umarła*". Dla tych, niejako pobocznych, historii warto tę książkę przeczytać. Wszystkich tych zajmujących ludzi (Adama Włodka, Wisławę Szymborską, Marę/Marię Obrembę, Stanisława Lema, Witolda Gombrowicza czy Jana Błońskiego) będzie łączyć osoba tytułowego neurotyka, sam Mrożek jednak nie będzie tu najbardziej interesujący.  Zastanawiam się czy, mimo tego, że pisarz w pewnej chwili zdecydował się upublicznić wszystkie, nawet te z założenia prywatne, zapiski, nie da się go tak naprawdę poznać i dobrze opisać? W tym wszystkim pozostał jednak osobny i trudno poddający się analizom? Być może się narażę, ale czy to możliwe, że odpowiedź jest prozaiczna i był dość nudnym, choć uchodzącym za oryginała człowiekiem? Może fakt, że ktoś milczy, nie zawsze oznacza tajemniczość i dystans, może czasem znaczyć że ktoś nie ma nic do powiedzenia na dany temat i nie radzi sobie dobrze w kontaktach z ludźmi? Może wszystko, co miał ważnego do powiedzenia, wyraził w swojej twórczości? Czy nie na tym powinna polegać rola pisarza? Pisarz ma pisać, tworzyć ważne rzeczy, nie zaś dobrze prezentować się w biografiach. To jego twórczość ma mówić, nie on ją tłumaczyć, czy reklamować sobą. Wiem, mam archaiczne podejście i bez odpowiedniej reklamy nic się teraz nie sprzeda, ale czy tak powinno być?  Z jednej strony cieszę się, że mogłam przeczytać tę książkę - autorka poświęciła jej dużo czasu, pracy i serca, opowiadając też o osobach w jakiś sposób dla Mrożka ważnych. Z drugiej - zastanawiam się czy zawsze trzeba kopać w życiorysach twórców. Może wystarczyłaby dłuższa nota biograficzna, bo resztę można znaleźć w dzienniku (jeśli kogoś te zapiski nie męczą) lub listach - podobno korespondencja z Lemem jest świetna, planuję ją wypożyczyć z biblioteki. A to, co nas powinno obchodzić najbardziej, jest w twórczości Mrożka. Kiedy ostatnio coś jego czytaliście?    * cytaty z książki "Mrożek. Striptiz neurotyka."    Małgorzata I. Niemczyńska Mrożek. Striptiz neurotyka.  Agora SA Warszawa 2013 Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 