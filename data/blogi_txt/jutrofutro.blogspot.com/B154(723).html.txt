Do napisania tego posta zabieram się od ponad roku. Należę do osób, które nie są w stanie słuchać o okrucieństwie. Nie ważne, albo raczej tak samo ważne, czy cierpią ludzie, czy zwierzęta. Omijam dokładne opisy dręczenia zwierząt, czy reportaże o przemocy w rodzinie/przemocy wojennej - boli mnie to fizycznie, więc nie jestem w stanie przebrnąć. Jednak uważam, że człowiek powinien mieć dostęp do informacji (nie mylić z epatowaniem zbrodnią), by móc w pełni świadomie podjąć pewne decyzje. Nie będę opisywać doświadczeń na zwierzętach, nie będę mówić Wam, w jakich warunkach powstaje różowa cielęcina... Choć byłby to krzyk w dobrej sprawie. Krzyk za tych, co sami się nie obronią. Może kiedyś, gdy trochę się znieczulę. Tylko, czy na takie sprawy można się znieczulić pozostając w pełni człowiekiem? Przeczytałam z wielkim bólem Wyzwolenie zwierząt. Myślę, że każdemu by się przydało. Obejrzałam film Meet your meat. Sami sprawdźcie, jak to wszystko wygląda. Jeśli uważacie, że wegetarianizm lub weganizm to fanaberia, zmienicie zdanie. Jeśli nie zmienicie, nie wiem czy będzie nam razem po drodze. (Nie mówię tu o tym, byście natychmiast rezygnowali z dotychczasowej diety, choć świetnie by było. Mówię o tym, by wreszcie przestano pieprzyć głupoty, że zwierzęta właśnie po to są stworzone, a wegetarianie to świry.)  Szowinizm gatunkowy jest faktem.  W Wysokich Obcasach [12 lutego 2011 nr6 (609)] jest wywiad ze Swietłaną Aleksijewicz, która pisze o żołnierkach z ZSRR. Swietłana na koniec stwierdza: "Jestem przekonana, że kiedyś pojawi się nowa etyka. Trochę podobna do sposobu myślenia, który mają dzieci. One nie rozdzielają życia na mniej i bardziej wartościowe. Babcia umarła, kot umarł, jeżyka samochód rozjechał - w dziecięcym światopoglądzie to jedno. Po prostu: życie uszło. Myślę, że przyszła etyka będzie równie bezkompromisowa."  Oby.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 