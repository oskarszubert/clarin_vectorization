Moje aktualne zainteresowanie starymi filmami i serialami wynika po części z niemożliwości znalezienia czegoś wartościowego, nakręconego współcześnie.  Wiele razy siadaliśmy z Pitem wieczorem z zamiarem obejrzenia jakiegoś filmu online i po przejrzeniu kilkudziesięciu tytułów i opisów, kładliśmy się do łóżka, każde ze swoją książką.    Czasem udawało się coś wybrać, ale tak jak ostatnio po obejrzeniu "Turysty", po napisach końcowych patrzyliśmy na siebie porozumiewawczo i nie trzeba już było nawet formułować myśli:"no fajnie, ładne zdjęcia, ładni aktorzy, coś tam się działo, ale co z tego? NIC Z TEGO NIE WYNIKA." Historie, które są tylko historiami. Nie ma w nich nic uniwersalnego, nie skłaniają do niczego poza wypiciem piwa w trakcie (jeśli ktoś lubi, bo nas piwo usypia) i nie oferują niczego poza "zabiciem czasu". Nie chcę zabijać czasu. Mam go za mało, tak naprawdę nie wiem ile. Chcę go sensownie i twórczo wykorzystywać. Niech czas zabijają ci, co nie mają żadnych innych pomysłów na życie.    Kilka tygodni temu w desperacji sięgnęłam po Sunset Limited. Nie słyszałam o nim wcześniej. To film nakręcony na podstawie sztuki Cormaca McCarthy'ego. Pomyślałam: aha, chcą nas przekonać, że można nakręcić dobry film bez superlasek, pościgów i efektów specjalnych. Wystarczy dobra gra dwóch świetnych aktorów (Tommy Lee Jones i Samuel L. Jackson). Bardzo chętnie dam się przekonać.    Włączyłam, mimo wielkiego zmęczenia ciężkim dniem. Samuel L. Jackson uniemożliwia samobójstwo obcemu facetowi, zabiera go do domu i usiłuje przekonać o wartości życia i bożej miłości. Zaczyna się od dyskusji na temat tego, czy Biblia jest najlepszą książką na świecie. Jones, choć niewierzący i nigdy całości nie czytał, za to świetnie zna się na literaturze i kulturze, dziwnie łatwo kapituluje i uznaje że Biblia jest najlepsza. Hmm. Co było dalej nie wiem, bo zasnęłam.    Rano Pit spojrzał na mnie z nienawiścią: "Nigdy więcej nie wybierasz filmów na wieczór! Oni tak gadali cały czas! Nawet na chwilę nie opuścili tego pokoju! I nic NIC się nie działo!"  Aha, znaczy że obejrzał do końca. Postanowiłam w najbliższym czasie sprawdzić, czy nie oszukuje i obejrzeć całość, choć Pit prognozował moją rychłą śmierć z nudów.    W międzyczasie w Dużym Formacie, gdzie co tydzień pytają znaną osobę, co by kupiła mając do dyspozycji sto złotych do wydania na kulturę, trafiłam na wypowiedź Jacka Dukaja, który zachwycał się Sunset Limited: "...przez półtorej godziny wymieniają tam serie ciosów w dialogowym pojedynku o sens życia, naturę człowieka, istnienie Boga i inne równie niefilmowe kwestie. Jackson ewangelista nieubłaganie wbija Jonesa samobójcę w glebę, aż tu w finale Jonesowy Profesor Ciemności wyprowadza morderczą serię sierpowych nihilizmu i podbródkowych beznadziei, która Jacksona i widza masakruje na egzystencjalną pulpę, do reszty wykrwawioną z woli życia."    Obejrzałam całość. Świetna scenografia, niesamowite kolory i wnętrze. Dobra gra aktorska - to są jednak bardzo dobrzy rzemieślnicy.   Co jeszcze? Nic odkrywczego, naprawdę. Przewalanie się pośród schematycznych, nieprzekonujących argumentów. Nie dowiedziałam się niczego nowego, nic mnie nie porwało i nie pobudziło do poszukiwań. A końcowy nihilistyczny monolog Jonesa? Zapisałam sobie cały, żeby przeanalizować na zimno. Z przykrością stwierdzam, że mnie nie powalił. Dlaczego? Bo od lat myślę tak samo. Wielokrotnie w czasie dyskusji o życiu mówiłam prawie identycznie.    Oto próbka z Jonesa: "Nie wierzę w boga. Rozejrzyj się. Jęki cierpiących muszą sprawiać mu rozkosz. Gardzę takimi dyskusjami: domorosły ateista, który napiętnowuje to, czego istnieniu zaprzecza. Wasza wspólnota, to wspólnota bólu. Gdyby ból był zbiorowy, a nie powtarzalny, pod jego ciężarem świat wypadłby ze swoich kolein i runął w dół.(...) Twój bóg stał przed nieskończonymi możliwościami, a stworzył to. (...)Wszystko, co robisz zamyka przed tobą jakieś drzwi. Do ostatnich.(...)  Jackson: od dawna tak myślisz?  Jones: całe życie  Jackson: naprawdę?  Jones: jest jeszcze gorzej  Jackson: Niemożliwe...  Jones: Gniew pojawia się tylko w dobre dni. Niewiele go zostało. Kształty, które widzę są puste. Pozbawione treści. Pociąg, ściana, świat, człowiek. Bezsens...wyjącej próżni."    Ten nihilistyczny monolog jest dużo dłuższy. Potem Jones wychodzi. Jackson (jak Dukaj) jest zdruzgotany.    A ja? A ja sądzę, że nie sztuką jest z takimi poglądami pierdolnąć sobie w łeb. Sztuką jest żyć i starać się znajdować radość i zadowolenie.    To poglądy tożsame z moimi. Myślę tak i czuję od wielu lat.    Rzeczywistość naprawdę nie pomaga.  Tymczasem zachwycam się futrem kota i słońcem na ścianie starej kamienicy. Buduję rodzinę i staram się nadać sens własnej, z założenia bezsensownej, jak każda, egzystencji. To dopiero druzgocące. Codzienne pokonywanie pustki. Nie - wymyślone dialogi, które komuś kto naprawdę głęboko zastanawia się nad życiem, niczego nowego nie powiedzą. Choć bardzo dobrze zagrane, przyznaję. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 