No więc tak, na poważnie wzięłam się za siebie. Mam plany rozwojowe, umysłowe, całkiem nowe, kolorowe. O nich będę pisać, jak zrealizuję z sukcesem.    Czuję też, w końcu czuję, prawdziwy imperatyw wewnętrzny, żeby wrócić do dawnej formy i kształtu. Pewnie przez tę wiosnę, co zdejmie z nas luźne kurtki wojskowe i każe zaprezentować nowe opony pozimowe. Dość mam też tłumaczenia się przed sobą, że przytyłam, bo w depresji leżałam w ciąży po krwotoku. Ok, leżałam, ale ciąża była dekadę temu, a ja nadal wyglądam jak lokomotywa.    Wczoraj zrobiłam sobie zdjęcie w lustrze. W bieliźnie. Tamto to był falstart, nie było prawdziwej motywacji. Mam mnóstwo warzyw w lodówce i płatki owsiane, gdybym naprawdę umierała z głodu. Od dobrego tygodnia zasypiam głodna i budzę się głodna. I ciągle jestem głodna, warzywa to nie stek, który trawisz cztery godziny.      Zrobiłam sobie tabelkę. Data, waga, wymiary. Nie mierzyłam się od wielu lat. Do wczoraj. O matko jedyna. W zasadzie gdyby mi amputować biust, można by mną zamiast walca asfalt wygładzać. Skutecznie. Piję magiczną herbatę z yerbą i l-karnityną, po której nie mogę zasnąć, pewnie czuję jak mi ten tłuszcz wymaszerowuje na piechotę.  Mam plan ćwiczeń i biegania i świadomość długiej drogi przed sobą. Efektów na razie brak.    Ale jak widać niektórym się udaje:          Jakiś czas temu siostra mi poleciła książkę "Pstryk". Mówi się w niej o metodzie małych kroków.    Jest między innymi podany przykład pary, która chodziła na terapię małżeńską.  Mieli sobie nawzajem wiele do zarzucenia. Terapeuta poprosił, by sobie wyobrazili, że w jedną noc rozwiązują się wszystkie ich problemy i zapytał, co byłoby pierwszym znakiem tej nowej jakości. Odpowiedzieli :"on/ona by mnie sluchał/a". Więc w czym problem? Zacznijcie od tego. Słuchajcie się nawzajem. To drobiazg, który wiele zmieni. Pierwszy krok.    Wyobraziłam sobie, że wszystkie moje problemy się rozwiązują. A ja należę do tych:          Wygrywam więc w lotto i jak wygląda mój dzień? No wstaję o świcie, uśmiecham się, idę biegać z psami, jem zdrowe śniadanie, generalnie jestem cała "fit", rozwijam się (tu dużo podpunktów wszelakich, którymi nie będę zanudzać), a w wolnym czasie cieszę się, że jestem tu i teraz, albo robię wszystko, by się cieszyć - spotykam się z fajnymi ludźmi, robię zdjęcia, piszę, eksploruję okolicę...  itd itp  Tak wiem, mam proste marzenia, żadne tam rejsy dookoła świata, ale jest mi tym łatwiej. Bo? WSZYSTKO TO, DA SIĘ ZREALIZOWAĆ BEZ WYGRANEJ W LOTTO.    Więc zaczęłam. Zdrowo jeść, ruszać się, robić to wszystko, co robiłabym wówczas. Nawet zaczęłam pisać (także) obcym ludziom, że chcę się spotykać*. Wybrałam takich, co wydają mi się wystarczająco pokręceni. Jak totalny świr. Mam to gdzieś. Chcę swojego wymarzonego życia teraz. Nie jak zostaną spełnione warunki, nie jak będę mieć kasę, nie jak schudnę, nie jak coś tam. TERAZ.  Dlatego też teraz zaczęłam aktywizować rodzinę i włóczyć ją po mieście. Robić zdjęcia, choć (jeszcze?) nie mam dobrego aparatu.  Mam co mam, mogę się starać, by było lepsze (chudsze, sprawniejsze ciało na przykład), ale żyć mam teraz.    Idę więc powoli małymi krokami.         Jutro postaram się Wam pokazać jakieś zdjęcia z miasta.     * niech Was więc nie zdziwi, jak któregoś pięknego dnia padnie na Was :) Ale spoko, odmowy też przyjmuję. sama miewam ludziowstręt.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 