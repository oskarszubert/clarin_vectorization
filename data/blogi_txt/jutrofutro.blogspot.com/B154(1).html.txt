Prowincjonalna Nauczycielka mnie wskazała, postanowiłam więc zaproponować coś z tego, co mam na swojej półce. Część z tych lektur już opisywałam, resztę opiszę niebawem. (a "Nie taki straszny wilk" Mowata, polecany przez Nauczycielkę jest naprawdę wspaniały. Polecam również)   O obu już wspominałam: 1. Szklany zamek Jeannette Walls 2. Pamiętam jak biegłem Ron McLarty     3. Prowincja. Barbara Kosmowska.  4. Z pamiętników bywalca. Jerzy Zaruba - wspaniała książka. Wspomnienia związane ze starą Warszawą, mnóstwo anegdot, znanych nazwisk, niesamowity klimat. I była to pierwsza książka, z której wiele lat temu dowiedziałam się o istnieniu Franca Fiszera, o którym kiedyś napiszę na blogu. Książki szukałam przez lata przed dobą powszechnego internetu, kupiłam kilka lat temu na allegro i wciąż wracam.  5. Książki i ludzie 6. Męka twórcza. Z życia psychosomatycznego intelektualistów. Dwa zbiory rozmów Barbary N. Łopieńskiej. Najpierw kupiłam Mękę i zakochałam się w stylu Łopieńskiej. Interesujący rozmówcy, biegłość dziennikarska, mądrość i humor autorki. Naprawdę warto. Książek i ludzi szukałam latami, w końcu zrządzeniem losu, nabyłam w miejscu pracy. To są pozycje, których nigdy nie pożyczę, strata byłaby zbyt bolesna. Prawdziwe perełki. Jeśli tylko gdzieś będziecie mieć okazję, bierzcie w ciemno :)  7. Boskie szaleństwo. Jeffrey A. Kottler (opisałam w drugiej połowie tej notatki) 8. Ocaleni z XX wieku. Mikołaj Grynberg. Kolejny zbiór wspaniałych rozmów. Szalenie przejmujący. Przeczytałam od ręki, płacząc z żalu i ze wzruszenia. To po prostu trzeba było spisać, bo po Nich nikt już nie opowie. Grynberg zrobił to wspaniale. (jeszcze o tym napiszę, od dawna się z tym noszę i brakuje mi słów)   9. Autobiografia na czterech łapach. Dorota Sumińska. - jedna z moich ukochanych książek, wielokrotne czytana, niechętnie pożyczana.  Wspominałam już o niej kiedyś w notce o niejedzeniu mięsa: "Książka jest świetnie napisana, łyknęłam ją od razu (skończyłam czytać około czwartej nad ranem). Pełna fajnych, ciepłych historii, przepełniona miłością do zwierząt. Śmiałam się i zanosiłam płaczem, na przemian. W zasadzie połowę książki przeczytałam Pitowi na głos (pracował w tym   czasie i po tym jak mu przeczytałam pierwszy fragment, nie dawał mi   przestać). Kiedy czytałam rozdział o praktykach weterynaryjnych w tuczarni świń, trzy razy podchodziłam do zakończenia i głos mi się   łamał. Zryczana spojrzałam na Pita i odkryłam, że on też nie wyszedł bez   szwanku :)" 10. Biedna pani Morris. Magda Dygat. - bo dobra, bo polska, bo napisana przez kobietę. Jest "o czymś", a przy tym szybko się czyta.   p.s. ja nie wskazuję nikogo, ale jeśli ktoś miałby ochotę polecić coś dobrego w komentarzach, zapraszam :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 