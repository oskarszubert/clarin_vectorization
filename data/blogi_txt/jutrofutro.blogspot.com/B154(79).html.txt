Dzwoniłam do szefa zapytać o podwyżkę. W domu było sporo ludzi, byłam w trakcie pieczenia biszkoptu na tort dla Młodego. Szef coś długo milczał, za to po mojej stronie słuchawki zaczęłam słyszeć straszne chrapanie. Zajrzałam do pokoju i przypomniałam sobie, że przecież gości u nas kumpel, z którym mieszkałam na studiach. W nocy przyjechał i odsypia. Potwornie chrapał. Podeszłam do okna i próbowałam, ignorując dźwięki gardłowo- paszczowe kolegi, usłyszeć co też szef mi odpowie. Szef coś nic nie mówił. Zauważyłam, że pod blok podjechał Svemir (maluchem) i macha żebym zeszła. Zeszłam na dół, gdzie okazało się, że kupił na jakiejś aukcji charytatywnej czarnawą długowłosą kicię. Malutką. Niby na urodziny dla Młodego. Pomyślałam, że to skrajnie nieodpowiedzialne tak na prezenty kupować, ale w sumie, jeden mały kot się jeszcze zmieści. Tylko, cholera, sterylizacja kotki to nie jest takie małe miki jak przy kocie. Znów zaczęłam słyszeć to straszne chrapanie. Zaczęłam się rozglądać, no bo kurczę skąd? Pod blokiem?? I wtedy zadzwonił budzik, który sobie nastawiłam na 23-cią, żeby upiec biszkopt dla Młodego. (musiałam się wieczorem położyć na chwilę, bo już padałam na twarz z niewyspania) Obok mnie leżał w poprzek łóżka mój mąż obłożony zwierzakami i koszmarnie chrapał. A miał pilnować, żebym na pewno wstała! Idę więc zaraz piec ten biszkopt. Podwyżka by się w sumie przydała. Ale Ty, Svemirze, ani mi się waż z jakimiś zwierzętami! :)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 