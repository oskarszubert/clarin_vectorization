Właśnie miły pan kurier przyniósł pierwszą przesyłkę.   TADAM: Prawda, że się do Was uśmiechają, tak jak do mnie? :)   Tym, co nie wiedzą, co to za książki wspomnę, że to ostatnia jak dotąd wydana część Pieśni Lodu i Ognia (tak, ten serial "Gra o tron" to na tej podstawie)  O wcześniejszych częściach pisałam tu oraz tu. Mimo że udowodniłam, że całość da się przeczytać, zrozumieć i pokochać, czytając od drugiego tomu; od ósmego, którym jest druga część "Tańca ze smokami", bym raczej nie zaczynała. Jeszcze nie czytałam, dopiero do mnie dotarły, ale nie sądzę bym się zawiodła. Tym, co nie czytali reszty, a są zainteresowani, radzę ekspresowe dokupienie tomów wcześniejszych.   Nim przejdę do konkursu, tylko kilka uwag: 1. jeśli będziecie komentować niezalogowani, lub w Waszym profilu nie ma adresu mailowego, dodajcie go w komentarzu, żeby potem nie było problemów z weryfikacją. 2. wysyłam książki na adresy w Polsce. Możecie wziąć udział gdziekolwiek byście nie przebywali, ale adres wysyłki proszę podać krajowy. Wysyłam listem poleconym.  3. przepraszam że nie skończę konkursu w piątek, żeby przesyłki poszły w sobotę, ale w weekend mnie nie ma.  KONKURS  Dobra, to zaczynam. Od cytatu. Wańkowicz w "Karface La Fontaine'a" cytuje Kischa : "najbardziej gwałtowna z moich cech - to ciekawość. gdy jadę tramwajem, póty się kręcę, nim nie stwierdzę, co czyta mój sąsiad. Kiedy posłyszę nieznajomy język, odprowadzam mówiących nim kilka bloków, starając się uchwycić, jaka to mowa. Zaglądam przechodząc w okna. Jeśli kogoś odwiedzam, przeczytam mu wszystkie nazwiska w adresarzu leżącym przy telefonie. Na starych cmentarzach poszukuję znajomych nazwisk. Przygodnie spotkanych zasypuję pytaniami najbardziej personalnymi. Męczę się nazwami ulic, starając się odkryć ich pochodzenie. I żaden napis mnie tak nie ciągnie, jak napis, że wejście jest wzbronione."  Przyjmując, że ciekawość (nie mylić ze wścibstwem) jest cechą ludzi inteligentnych, napiszcie mi proszę o sytuacjach jakie Was lub Waszych znajomych spotkały w związku z ciekawością i słowem pisanym.   ***  Ja sobie na przykład przypomniałam coś takiego. Pod koniec podstawówki trzymałam się z D, której bardzo podobał się jeden chłopak. Miał długie ciemne włosy, był w szkole średniej i mieszkał niedaleko. D bardzo chciała go poznać, więc zdobyła jego dokładny adres, wypytywała wszystkich, czy go znają, chcąc by ich sobie przedstawiono. W końcu straciła nadzieję. Któregoś dnia czytając wypożyczoną z biblioteki książkę, między kartkami znalazła list. W zaklejonej kopercie, zaadresowany jedynie imieniem i nazwiskiem - odbiorcą miał być właśnie jej wymarzony długowłosy. D ciągnęła mnie siłą, bym z nią poszła. Poszłam. Czekałam pod blokiem. Zadzwoniła, oddała list długowłosemu, zamieniła z nim kilka słów. Nie pamiętam co było z tą znajomością dalej. Zastanawiam się też, kto zostawił ten list w książce. Czy była to kolejna zauroczona, której nie udało się zdobyć adresu? Jeśli liczyła, że biblioteka w małym mieście będzie dobrą skrzynką kontaktową, jak widać się nie zawiodła. A jeśli napisała list, którego nigdy nie zamierzała wysyłać i przypadkowo zostawiła go w książce? Czy wyszła z tego historia miłosna, czy dramat? Nie wiem. Ale opowieść jest prawdziwa :)   Pomyślałam, że dla fajnych inteligentnych czytelników, jacy tu zaglądają, coś takiego będzie fajniejsze niż "trzy pierwsze lajki wygrywają". Mam wielką nadzieję, że Wam się podoba.  Konkurs trwa do godziny 00:00 nocy z poniedziałku na wtorek 21/22 maja, czasu środkowoeuropejskiego. Wówczas szacowne jury w składzie: Elżbieta Zakurzona, jeszcze raz przeanalizuje komentarze, a w razie wątpliwości skonsultuje się z futrami i wybierze trzy najfajniejsze historie. Mam dla was trzy egzemplarze. Wysyłka we wtorek.   KOMU? KOMU?  p.s. Ponieważ mam jakiś przedziwny czas w komentarzach i nie umiem tego zmienić, po prostu wraz z wybiciem północy z poniedziałku na wtorek, zablokuję możliwość dodawania komentarzy pod tym postem.[dopisane 2h później - czas mi się chyba w komciach naprawił!] A teraz wybaczcie, mąż ma mi zaraz dostarczyć część pierwszą Tańca ze smokami, więc się oddalę, by zarwać kilka nocy na te dwa tomy. Czego i Wam życzę (niebawem). Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 