Jakiś czas temu napisałam tak: "Ładnych parę lat temu, byłam u znajomych w gompie na wykładzie.   Pamiętam, że ekipa z Gdańska wspomniała o kobiecie, która wszystkich   zadziwiała zacięciem w praktykowaniu buddyzmu. (nie będę wchodzić w   szczegóły) Wszyscy byli poruszeni jej postawą, a ona stwierdzała, że nie ma się czemu dziwić - jest już starsza, ma mniej czasu, musi być konsekwentna, by zadbać o następne wcielenie.  Do wieku tamtej kobiety sporo mi jeszcze brakuje, ale od dawna mam poczucie przemijania. Nie tylko swojego. Doszłam do wniosku, że nie stać mnie, zwyczajnie mnie nie stać na marnowanie niczego. Czasu, nerwów, pieniędzy.  I tak urodził mi się projekt. Projekt NIE STAĆ MNIE."  Analizuję swoje życie. Nie mam już ochoty czekać aż dzieci dorosną, a ja wrócę do mojego "wspaniałego" życia, jakie prowadziłam jako dwudziestolatka. Co więcej, wcale mi się tamto przeszłe życie już nie podoba. Nie tęsknię, nie chcę. Chcę czasu dla mnie i moich najbliższych. Pracy, która da mi kilka godzin dziennie na cieszenie się życiem i rodziną. Jeśli mam pracować za małe pieniądze, trudno, od lat nie byłam na wakacjach i żyję. Ale chciałabym, by miejsce, w którym żyję, dawało mi przestrzeń. Żebym mogła, nawet bez urlopu, po pracy gdzieś te dzieci zabrać i by to nie zamykało się w alternatywie "autobusem do parku albo do centrum handlowego do kina". Do muzeum można pójść od czasu do czasu, ale na co dzień betonowy skwerek albo popołudnie w bloku, to żadna alternatywa.  Mam poczucie, że marnuję swój czas, a nie wiem ile go zostało. Nikt z nas nie wie. Jakiś miesiąc temu podjęłam ostateczną decyzję. Dałam sobie dwa lata na gruntowną zmianę. Zobaczę ile da się zrobić. Bo COŚ na pewno. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 