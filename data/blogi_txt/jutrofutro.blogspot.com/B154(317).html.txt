W poniedziałek odebraliśmy kompa z serwisu. We wtorek znów zaczął wariować. Nieco się załamałam, bo komputer jest mi potrzebny do pracy, a w tym miesiącu na żadnego fachowca już mnie stać nie będzie. Zrobiliśmy z Pitem szybki rekonesans wśród realnych znajomych i nikt z naszych warszawskich się na tym nie zna. Nagle mnie olśniło: Dyzio!  Poznaliśmy się jakieś 12 lat temu gdy coś tam pisywałam przez króciutką chwilę dla lokalnej GW i mieszkałam u kuzynki Dyzia. (Po tym jak wyszłam z kilkuletniego związku) Później on wrócił do Wawy, ja przeprowadziłam się jeszcze gdzieś indziej i zaczęłam studiować psychologię. Raz mnie nawet odwiedził, później jednak głównie gadaliśmy na gg. To przez niego dowiedziałam się, że w ogóle istnieją blogi, więc w zasadzie trochę dzięki niemu mnie znacie. Ostatni raz gadaliśmy co najmniej rok przed moją przeprowadzką do stolicy. Mieliśmy się kiedyś w końcu spotkać, ale jakoś się rozeszło. Straciliśmy kontakt. Ja ze dwa razy zmieniałam telefon i jego numer przepadł mi gdzieś po drodze. Czasem jednak wujek Google okazuje się pomocny. Znalazłam numer, napisałam kontrolnego smsa, żeby sprawdzić czy to aktualne dane i wyjaśnić kim jestem oraz że to nie jest zakamuflowana propozycja seksualna. I co? Co napisał Dyzio na wieść, że mieszkam w Wawie i po tylu latach niewidzenia się chcę go szpetnie wykorzystać w sprawie kompa? Czy napisał: "weź się w łeb puknij, psychiczna babo?". Nie. Powiedział, że nie ma sprawy i żebym zadzwoniła rano, to się umówimy. Oczywiście komputer nagle wieczorem zaczął lepiej działać - wystarczyło tylko, bym zrobiła z siebie idiotkę, no doprawdy, drobiazg.  A jednak zadzwoniłam. Uznałam, że to znak, że po prostu musimy się spotkać. Spotykamy się jutro (zanim opublikuję tę notkę to już będzie dziś) i trochę się denerwuję :) Rano upiekę szarlotkę, bo jak się komuś chce poświęcić czas, bez zdawania pytań i po wielu latach bez spotkań, to jest naprawdę coś. Inna sprawa, że ja rzadko wchodzę w bliższe relacje i starannie dobieram ludzi, co jak widać czasami procentuje.  A dziś rano w warzywniaku spotkałam sąsiadkę. Kiedyś pisałam, że sąsiadka mi mówiła, że zawsze chciała mieć małego pieska, jakiegoś yorka najlepiej, tymczasem zamieszkał u niej duży czarny wilkowaty zwierz, a kiedy zwierz miał już kilka lat, na działce znaleźli drugiego równie czarnego i równie wielkiego i teraz mają dwa :) Ale to nie ta sąsiadka hehe To była sąsiadka od jamniczki zaciekle atakującej ścianę przy drzwiach w mieszkaniu, w chwilach, gdy inne psy (moje lub czarne wilki z góry) przechodzą obok. Opowiedziała mi, że jej syn znalazł w lesie uwiązanego do drzewa małego kota. Temu skurwysynowi, co wpadł na taki pomysł, życzę żeby zdychał gdzieś z głodu tygodniami, zapomniany przez wszystkich. Kotek był masakrycznie wychudzony i przestraszony. U weta okazało się, że ma cztery miesiące. Jest już lekko odkarmiony, otrząsa się z traumy i zamieszkał z atakującą wszystkie psy i suki szczekliwą jamniczką, która się go trochę boi :) Upiekę ciasto i kawałek zaniosę sąsiadce - za tego kota.    Niedawno, wkurzając się na brak miejsc na fajne spacery z psami (a samochodu brak, żeby gdzieś za miasto wozić stado), obiecałam sobie, że jeśli nie uda mi się zbudować domu na wsi, nie będę miała w mieście już nigdy żadnych psów. Dziś weszłam na bloga Ori i w zasadzie mogłabym nieco zmodyfikować ten punkt, na "już nigdy żadnych psów, chyba że będą to biedne stare suczki". Ori chce wyciągnąć ze schroniska dwie stare dziewczyny, z których jedna pilnie potrzebuje leczenia, a druga jest jej przyjaciółką i nie można jej zostawić, po prostu nie można i koniec! Oczywiście potrzeba im domu, ale póki co potrzeba przede wszystkim pieniędzy na hotel i operację. Jeśli możecie i macie jak, wesprzyjcie, proszę.     *poza tymi, którzy nie są, ale im życzymy, by spotykali na drodze tylko podobnych sobie. Możliwe, że już tak mają, jako że generalnie ciągnie swój do swego.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 