Ciocia dobra rada prawdę ci powie.  Tu zajrzy tam zajrzy i zaraz ci napisze, jak powinieneś żyć.    Dawno dawno temu jedna blogerka chciała się pochwalić, że z końcówki materiału udało jej się uszyć sobie sukienkę. Cieszyła się. Do czasu. Ciocia dobra rada napisała jej, że w żadnym razie nie powinna nosić takich fasonów, bo uwydatniają wszystkie jej mankamenty.  Czy ktoś ciocię pytał, droga ciociu?    Za górami, za lasami inna blogerka zaprezentowała swoje pocięte oblicze. Tu grzywka, tam usta, a u jeszcze coś. Nasłuchała się, że ta szminka postarza i w ogóle grzywka jak u cioci komentującej cioci.  Ciociu dobra rado, czy ktoś cię, kurwa, pytał o zdanie?    Sama też pokazując zdjęcie z kuchni poprzedniego mieszkania, dowiedziałam się, że to czarne to da się wyszorować cilitem.  Aha, dzięki. Właśnie o to chodziło na zdjęciu.    Czytam bloga chustki i tam co chwila ciocia dobra rada ma coś do powiedzenia. A czy droga chustko nie jesteś aby radioaktywna dla syna po tej radioterapii? Pytam bo martwię się o twoje dziecko, o które na pewno nie umiesz zadbać. Albo pod poprzednią notką. Joanna chciała się pochwalić fajnym twórczym synem i pokazała napisaną przez niego opowieść o gwiezdnych wojnach. Zaraz jej ciocia dobra rada zasugerowała dysgrafię i wizytę u specjalisty, jeśli to się utrzyma. Doprawdy szczegół, że Mały jest w pierwszej klasie, bodajże.    Ciocia dobra rada czuwa. I zawsze z czystej życzliwości powie ci, że wyglądasz staro, grubo, a twoje dziecko na tym zdjęciu, które miało pokazać fajny klimat, ma szpotawe stopy. I powinnaś do specjalisty, do specjalisty moja droga.  Ciocia jest ekspertem jeśli o modę chodzi i o makijaż, co tam makijaż, ciocia jest ekspertem jeśli o życie idzie!  I czy myślałaś, żeby z tym do specjalisty? A próbowałaś badać sobie grubość tkanki tłuszczowej?    Naprawdę czekam aż mi ktoś w fotoszopie umebluje mieszkanie, wygładzi ryj, odchudzi o jakieś 20 kilo i pokaże jak to powinno wszystko wyglądać.  Droga ciociu, bo kto, kto pokieruje naszym życiem, jeśli nie ty??    Droga ciociu dobra rado, zanim napiszesz na jakimś blogu słodkiego życzliwego komcia pełnego troski, weź rozbieg i ... prosto w ścianę. Raz powinien wystarczyć. Jeśli nie starczy, napisz do cioci, na pewno powie ci co robić. A próbowałaś iść z tym do specjalisty? Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 