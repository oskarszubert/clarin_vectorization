Nie wiem kiedy, w zasadzie można by uznać, że WTEM zrobiło się lato.Jemy arbuzy, truskawki i bób.  Truskawki jakieś strasznie drogie, więc chyba nic nie wyjdzie z planu zrobienia kilku dżemów.  Może przed końcem sezonu chociaż ciasto z truskawkami uda mi się zrobić. Dziś naleśniki. Z truskawkami oczywiście.Na Mazurach ciotka lepi pierogi z twarogiem i świeżą miętą. Nie chciała nam wysłać pocztą. Pierwsze co robię o poranku, poza karmieniem psów, karmieniem kotów, karmieniem dzieci, sprzątaniem kuwety, poganianiem Młodego do szkoły, dzwonieniem do Pita z pytaniem czy psy były na spacerze - zawsze wychodzą z nim o poranku, ale zawsze też patrzą na mnie wymownie, a ja nie zrobię nic dla siebie i kawa nie będzie mi smakować, jeśli reszta domowników będzie mieć niezaspokojone potrzeby. To efekt lektur z dzieciństwa, gdzie ta siostra, która nie zadbała najpierw o trzódkę, marnie kończyła. Więc, pierwsze, co robię... no dobra dwunaste co robię o poranku to sprawdzanie firmowej poczty i dziwienie się jak bardzo mieszkańcy innych krajów różnią się od klientów z Polski. Oni pytają, a nie żądają. Nie nakręcają afer. To jakiś inny świat, naprawdę, aż chce się z nimi miło rozmawiać. Jestem więc miła i fajna. Jak Kuba Bogu... Po długich namowach Młoda wyraziła zgodę na obcięcie włosów. Słodko wygląda, a co najważniejsze, będzie jej chłodniej.Jest już tak gorąco, że psy rozpłaszczają sadło na chłodnej podłodze, a koty wietrzą futra po zimie na balkonie. Porządne futro trzeba czasem wywietrzyć. Te są chyba nieco starawe, bo linieją i musiałabym odkurzać trzy razy dziennie, żeby pozbyć się tych kłębów z podłogi.    Codziennie o poranku wysłuchuję jęczenia Młodego pt."niech już będą wakacje". No niech już będą, a co mi tam. Choć pewnie znów większość czasu przesiedzimy w mieście, co mnie potwornie dołuje.Kiedyż ach kiedyż będzie mnie stać na wyjazdy z całym stadem? Wie ktoś? W ramach prezentów pożegnalnych tworzymy album dla wychowawczyni Młodego. Każdy uczeń jedną stronę. Wychowawczyni jest świetną, ciepłą kobietą i szkoda, że nie może zajmować się tymi dzieciakami nadal. Ma do tego serce oraz na tyle rozsądku, by robić z nimi więcej niż trzeba, nie zważając na okrojony program. Mały nie jest zachwycony nieustannym pisaniem wypracowań, ale ja się cieszę. Rzeczywiście jest tak, jak mówi Masłowska w przedostatniej Polityce: "dzieci nie potrafią teraz opowiadać, przełożyć swojego doświadczenia na historię albo przełożyć historii obrazkowej na opowieść". I będzie gorzej.Pokażę Wam część naszej strony, bo rysunki Młodego bardzo nam się podobają.Co do podziękowań, Tymek na brudno napisał, coś, przez co prawie się udusiłam ze śmiechu. "Mam nadzieję, że następna klasa Pani nie wykończy". Och, synu, jeśli Wam się nie udało, inni też polegną ;)   W ciągu ostatnich dni chyba coś było w powietrzu, bo wkurw mną targał potężny i nie wiedziałam czy rzucić się na ziemię w histerii wzorem naszej córki, czy może upić się spektakularnie jednym piwem. Rozważałam też wrzeszczenie i walenie głową w ścianę. Powoli mi przechodzi. Na szczęście.Wczoraj zaś (w zasadzie dziś bo koło drugiej w nocy) kładłam się z przekonaniem, że mam dobre dzieci i naprawdę nie ma co wpędzać się w rodzicielskie poczucie winy z powodu pyskowania, bałaganu czy kłótni między nimi. Choć są takie dni, gdy zaczynam się zastanawiać, czy te dobre dzieci będą mnie odwiedzać w Tworkach. Zaraz będzie w domu komplet, idę więc usmażyć te naleśniki. JEST TU KTOŚ?    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 