Dwie soboty temu nie kupiłam Wysokich Obcasów, co mi się rzadko zdarza. Jako że nie odczułam potem wielkiego braku, uznałam, że może czas zrezygnować z tej cotygodniowej lektury, skoro od dłuższego czasu nie znalazłam w niej niczego inspirującego. Tydzień później jednak odruchowo kupiłam GW i moje założenie padło. Trafiłam na rozmowę z Caitlin Moran, która od jedenastu lat pisze felietony dla The Times, za które w ostatnich latach zgarnęła kilka nagród. Zaskoczyła mnie swoją normalnością, choć niektórym może się wydawać lekko walnięta, zwłaszcza jeśli przejrzą kilka stron zdjęć lub obejrzą wywiady z nią. Mam chyba jednak trochę nietypowe pojęcie o normalności.      Moran wychowywała się w biednej wielodzietnej rodzinie, od 11. roku życia uczyła się w domu. Bardzo wcześnie zaczęła pracować w redakcji pisma "Melody Maker", prowadziła też jako osiemnastolatka program muzyczny w telewizji. Gdy w rozmowie z Agnieszką Jucewicz opowiedziała nieco o swoich poglądach i przeszłości, zaintrygowała mnie. Później przeczytałam co myśli o popkulturze (zmęczona sobą, zjada własny ogon i niebawem "nastąpi ostateczne przesycenie tym sztucznym światem. I zaczniemy interesować się tym, co zwyczajne, normalne (...) eksponować to, co brzydkie, kanciaste, asymetryczne*") i uznałam, ze chcę przeczytać książkę Caitlin Moran.  Książkę, którą podobno sprzedano w Wielkiej Brytanii w nakładzie pół miliona i którą przetłumaczono na 32 języki. Książkę "śmieszną, trochę plotkarską i ekshibicjonistyczną*". (zakazaną w dwóch krajach, podobno!) Autobiografię dotykającą tematów, o których z reguły nie mówi się głośno, a które nierozerwalnie łączą się z byciem kobietą - zwłaszcza kobietą świata zachodniego. Książkę, o której powstaniu Moran pisze tak: "Kiedy po raz pierwszy spotkałam się z moją agentką Georgią Garrett, a ona spytała mnie, co chciałabym robić, odpowiedziałam: ' Chcę napisać książkę o feminizmie! Coś w stylu "Kobiecego eunucha" - ale z żartami na temat tego, jakie nosze majtki!' Byłam swoimi słowami tak samo zaskoczona jak ona, bo przecież przyszłam przekonać ją do czegoś w rodzaju 'Jedz, módl się i KWEJK.pl**" (z tym kwejkiem to chyba ingerencja tłumaczki. Sadzę, że tam była jakaś inna strona, anglojęzyczna) Kupiłam więc tę książkę. Książkę "Jak być kobietą", wydaną przez Wydawnictwo Sonia Draga, z paskudną okładką, przywodzącą na myśl pospolite romansidła, czy też opowieści o "zwariowanych 30-latkach"  Nie wiem co było nie tak z okładkami, jakie towarzyszyły anglojęzycznym wydaniom. Ta, nieco ubliża polskiej czytelniczce. (Nie mówiąc już o tym, że na skrzydełku okładki napisano, że to powieść, zaś na ich stronie znajduje się w dziale poradników. Hmm. No nie wiem.) Bardziej od tej okładki podoba mi się nawet pomysł Caitlin Moran: "Upierałam się, żeby na okładce znalazł się mój goły brzuch spoczywający na stole, a pod spodem napis wielkimi literami we wściekle czerwonym kolorze: 'Tak wygląda PRAWDZIWY kobiecy brzuch'**"    Kiedy ostatnio czytaliście książkę, przy której przynajmniej raz wybuchnęliście głośnym śmiechem? Mi też się to nie zdarzyło od dawna. Ostatni raz chyba w wieku 15 lat, przy "Lesiu" Chmielewskiej. Przy książce "Jak być kobietą" śmiałam się w głos kilkakrotnie. Jest zabawna, trafna i cholernie prawdziwa. Tylko raz miałam wrażenie, że Moran przesadziła, mnożąc zabawne porównania na temat tego jak wygląda jej biust po dwóch ciążach, w 35. roku życia. Wystarczyłyby dwa porównania, każde kolejne wyglądało na silenie się. Poza tym jednym (i polską okładką) naprawdę nie mam zastrzeżeń. Przeczytałam tę opowieść w dwa wieczory, tylko dlatego, że bardzo się starałam nie czytać zbyt szybko.  Caitlin Moran mówi, że napisała tę książkę między innymi po to, by "przywrócić słowu 'feminizm' właściwą definicję i uświadomić wielu kobietom, że są feministkami, nawet nie zdając sobie z tego sprawy*". Bo tak jak mnie, irytują ja kobiety, które korzystają ze zdobyczy feminizmu, równocześnie bardzo się od niego odżegnując. I choć, oczywiście, trzeba się zająć kluczowymi, "ciężkimi" kwestiami - jak przemoc wobec kobiet i sytuacja kobiety w krajach trzeciego świata, tudzież w państwach wyznaniowych, to w naszym zachodnim życiu na co dzień jest też wiele mniej poważnych tematów, które mają spory wpływ na funkcjonowanie kobiet i ich miejsce w społeczeństwie. (choć różnice między Polską a Wielką Brytanią nadal są spore, żyjemy jednak w kulturze zachodniej)    Są to idiotyzmy i upierdliwości, które po prostu trzeba zauważyć, nazwać i wyśmiać, a potem nie bać się być sobą. Być takim typem kobiety, jakim chce się być, człowiekiem jakim się jest wewnętrznie, nie zaś tym, czym chciałoby nas uczynić otoczenie, uwarunkowania historyczne i patriarchat.  Kobietom potrzeba (samo)świadomości i zwykłego cieszenia się życiem i kobiecością. Bardzo mi się podoba kryterium wymyślone przez Moran, mające służyć obnażaniu tych idiotyzmów: Czy faceci też to robią? Czy facetów też to dotyczy? Czy depilują sobie krocze, notorycznie się odchudzają, po 35. roku życia zaczynają sobie wstrzykiwać botoks, a potem masowo robić liftingi, czy wyrzuca się ich z pracy w telewizji, bo zaczynają wyglądać "zbyt staro", czy pyta się ich kiedy planują mieć dzieci itd. itp. i tak w nieskończoność.  Nie jest to książka dla: 1. purystów językowych 2. ludzi bez poczucia humoru 3. osób bardzo pruderyjnych 4. nie tolerujących przekleństw/wulgazryzmów Jest to równocześnie jedna z lepszych książek jakie w ostatnich latach przeczytałam. Caitlin Moran, jesteś świetna!  (Planowałam nawet zacząć czytać jej felietony w The Times, ale za dużo sobie za to liczą online. Za to poważnie zastanawiam się czy nie zażyczyć sobie na urodziny jej nowej, jeszcze (?) nie przetłumaczonej na polski książki. Choć cena nieco powala.)  Caitlin Moran Jak być kobietą Wydawnictwo Sonia Draga Katowice, 2012   * cytaty z rozmowy przeprowadzonej przez Agnieszkę Jucewicz, Wysokie Obcasy, sobota 9 marca 2013 nr 10(717)  ** cytaty z książki "Jak być kobietą" Zdjęcia Moran są ilustracjami do artykułów, kolejno: foto1 - http://www.telegraph.co.uk/women/sex/9629014/Feminism.-What- does-it-mean-anyway.html foto2 - http://www.guardian.co.uk/theguardian/2011/jun/18/caitlin-moran- interview-book-extract foto3 - http://www.au.timeout.com/melbourne/timein/features/2001 /caitlin-moran   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 