Dawniej dużo pisałam. Im człowiek młodszy, tym bardziej przekonany, że ma coś  ważnego do powiedzenia. Nocami pisze eseje i wielostronnicowe listy. Jeszcze więcej czytałam. Głowę i notatniki miałam wypełnione cytatami, które mogą się do czegoś przydać. Dzienniki zapchane wycinkami z gazet, codziennymi pierdołami i   niesamowicie odkrywczą autoanalizą, która teraz przyprawia mnie o ból   zębów. W tamtych latach rozpoczęłabym tę notkę cytatem z Leca: Wszystko zostało już odkryte, tylko w okolicach banału jest jeszcze ziemia dziewicza.   Znasz  to uczucie. Trafiasz na tekst napisany przez kogoś innego, może w całkiem odległym czasie i włosy stają ci dęba, bo przecież to twoje   myśli! W pierwszej chwili towarzyszy temu radość, bo ktoś myśli   podobnie, w końcu masz poparcie dla swoich teorii i w ogóle "jedzmy   gówna, miliony much nie mogą się mylić". Później dociera do ciebie  myśl, z którą trudniej jest się pogodzić.  Skoro ty i autor tekstu to,  przez ten cholerny rachunek  prawdopodobieństwa, jest takich z pewnością  więcej. Skoro tak, to te świetne, błyskotliwe teorie,  nieszablonowe zachowania i  cała jakże oryginalna reszta nie jest warta  nawet splunięcia.  Na szczęście z wiekiem rośnie nie  tylko dupa, ale i bagaż doświadczeń.  Znika to wieczne zadziwienie: "ale  jak to?? to ja nie jestem  genialny??". Co więcej, z czasem człowiekowi nie chce się już gęby otwierać i  wyskakiwać ze swoimi  teoriami. Za tydzień powie to kto inny. Ktoś, kto jeszcze się łudzi, że  to oryginalna myśl, a nie coś, co wisiało w  powietrzu od dawna.  W końcu uznajesz, że w ogóle nie ma co sobie głowy zawracać, literaturą i sztuką niech się zajmują lepsi. Nie  uważasz się za geniusza i wirtuoza, ani nawet za erudytę. Grzecznie   (lub nie) chodzisz do roboty, albo wychowujesz dzieci próbując nie   zwariować w domu, a że jesteś aspołeczny i wolisz przeczytać coś   sensownego niż spotykać się na zbiorowym pieprzeniu głupot (do tego   starcza ci blip), szukasz czegoś, co cię zadowoli. ha ha oraz HA Z czasem (postępem, osiągnięciami) bowiem zrobiłeś się wybredny i krytyczny, więc co się okazuje? Ano wszyscy piszą książki! Co drugi bloger, celebrytki, modelki, aktorki i pan Zenek z góry też. Duży wybór to fajna sprawa, póki się nie okaże że wybierasz pomiędzy kłykcinami a żylakami odbytu. Kiepska alternatywa. Co jeszcze bardziej przerażające, część tej bogatej oferty wydawniczej ma naprawdę dobre recenzje!   Pisma,  które czytałeś, obrastają w obrazki. Raz pokusiłeś się nawet o napisanie maila do redakcji, odkrywszy z niesmakiem że chwalony przez   czytelniczki artykuł to tylko nędzne popłuczyny z innego, który   przypadkiem znasz na pamięć, choć od jego publikacji minęło trzynaście   lat.  Królami blogerów określani są ludzie, którzy gromadzą tysiące czytelników, bo sami są produktem. Tu znów mi Lec przychodzi z pomocą, mówiąc, że człowiek wciąż ma jeszcze tę wyższość nad maszyną, że umie się sam sprzedać. Odkrywasz  takie blogi, czytasz, próbujesz zrozumieć fenomen  popularności, ale po  którymś tam  och-jakże- niesamowicie-okrywczym-i-zabawnym tekście  zwyczajnie wymiękasz. I kiedy autor udzielając wywiadu mówi, że  kiedyś bazował na wulgarności i  jaskrawych poglądach, a teraz ma większe ambicje i chce pisać dla  inteligentnego czytelnika, we łbie ci  świeci wielki neon w kształcie  znaku zapytania. Chwilę  później trafiasz na stronę, na której ogłasza się pani copywriter,  redaktor itd itp. Strona ma przyciągnąć klientów, a przede  wszystkim  świadczyć o sprawnym władaniu słowem. Nie jest takim sobie  blogiem  sfrustrowanej trzydziestki, jak ten. (i teraz mam dylemat. cytować czy nie. cytując staram się podawać źródło,ale doprawdy,doprawdy doprawdy do prawdy do) "Kiedyś  tylko w postaci tabliczki czekolady, dziś - karierę robi cała    czekoladowa rodzina, aromatycznych gorących napojów, lodów    czekoladowych, deserów, tortów, ciasteczek oblewanych rozkoszną ciemną    polewą, czy też całych zastępów batoników. "  To zdanie jakoś szczególnie przypadło mi do gustu. Malinowa kropla przepełnia czarę. Jest tak, jak mówił ^czescjacek. Nie pisząc robisz miejsce na rynku dla tych piszących gorzej.  Jasne, mogę dalej zadowalać się dziennikami i biografiami, czy książkami naukowymi. Skandynawskimi kryminałami. Klasyką literatury. Mam jednak dosyć wmawiania mi, że gówno, które serwuje się w tej knajpie, to sałatka owocowa. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 