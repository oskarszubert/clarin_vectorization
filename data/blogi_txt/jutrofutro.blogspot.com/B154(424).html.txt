Miałam nie czytać tej książki. Miałam unieść się dumą, bo nie dostałam egzemplarza do recenzji i udawać, że ta książka w ogóle nie wyszła. Tyle, że mam świrniętych znajomych, którzy potrafią bez mojej wiedzy kupić książkę, a nawet pójść po autograf "dla Elżbiety". Przyznaję, że na wieść o tym, miałam ochotę kolegę zamordować (pozdrawiam Cię Darku). Skoro więc jednak książka przyszła pocztą i prosiła, żeby ją przeczytać...   Zanim ktoś jak poprzednio zapyta ze zgrozą dlaczego w ogóle piszę o tej pozycji (i będzie na tyle durny by uznać, że zależy mi na jednorazowym podniesieniu ilości odsłon dzięki wejściom ludzi, którzy są bardzo daleko od grupy docelowej tego bloga), odpowiem: BO MAM OCHOTĘ. BO MOGĘ. BO KTO BOGATEMU ZABRONI?  Mam słabość do tych okołointernetowych i okołoblogowych rozważań. Czytuję Hatalską, Budzicha i Tkaczyka - bo lubię. I w końcu kupię sobie książki tego ostatniego.  Do Kominka też zaglądam, bo choć interesują mnie tam jedynie niektóre teksty, jest jednym z niewielu, u których ciągle coś się dzieje. Pamiętacie jak cytowałam jedną z blogerek w tym tekście: "To co się dzieje ostatnio na blogowisku jest  totalną katastrofą. Czuć brak jakiejkolwiek energii. Blogerzy piszą  rzadko i najczęściej neutralnie, a czytelnicy milczą bo co się będą  wysilać. Przebywanie w tym gronie kojarzy mi się czemuś z przebywaniem pod krzyżem. Po trzech latach od katastrofy. Garstka znudzonych dziadów,  ale jeszcze postoją - bo w sumie co im zależy. Zniesmacza mnie blogowisko. Piszę to zupełnie szczerze."  Więc, wybaczcie zwrot, ale mam w dupie czy Tomek robi to dla kasy. Zaglądam tam, bo coś robi i robi to dobrze. Nie jestem stałą czytelniczką, praktycznie się nie odzywam, ale mniej więcej śledzę.  Pamiętam, że przy "Blogerze" nawet się wzruszyłam w kilku miejscach. Ktoś potem sugerował, że te osobiste fragmenty, zawierające wspomnienia i konfrontację marzeń z rzeczywistością, wyszły najlepiej z całej książki. Tu macie sam konkret. Żadna łza mi się w oku nie zakręciła. Kogo Kominek wkurza, tego będzie wkurzał i w książce, choć jest w niej jednak cieplejszy niż w tekstach na blogu i występuje trochę z pozycji dobrego wujka, który nas-dzieci nauczy. Jest w tym jednak na tyle niezły, że to nie razi. I w sumie czy nie jest czasem dobrym wujkiem nagłaśniającym próby wykorzystywania blogerów, a także stającym za linczowanymi? Nie bulwersują mnie jego teksty (a przedpotopowych nie znam), bo jeśli spojrzeć na to na zimno, to w wielu wypadkach ma rację. Czasem nie ma, ale co z tego. Przecież czytelnik powinien myśleć krytycznie, a nikt nie wymaga zgadzania się ze wszystkim a priori.  I znów, jak przy "Blogerze", nie szukałam w tej książce wielkiej literatury. Nie szukałam też rad na temat sposobu prowadzenia bloga, bo to mam od jakiegoś czasu zaplanowane i zaliczam kolejne bazy, ale gdybym szukała takich wskazówek, Tomczyk pomaga w sprecyzowaniu celu i kierunku, zadając pytania pomocnicze. Szukałam konkretów, stawek, opisów kampanii, możliwości zajrzenia za kulisy. Wszystko to dostałam i jestem zadowolona. Największy pożytek będą mieli z tego poradnika ci, co zaczynają, ale nawet dla kogoś takiego jak ja (a pierwszego bloga założyłam w lutym 2004) była to interesująca lektura. Część "Flybook" mnie po prostu ubawiła, przeczytałam całą na głos mężowi. Co by o Tomczyku nie mówić, jest praktykiem, a rady i spostrzeżenia takich ludzi są najcenniejsze.   Znalazłam w tekście literówki, z czego najbardziej ubawiły mnie 'zarabianiem pieniądzy', ale tak poza tym to nie bardzo mam się do czego przyczepić. Chciałam powiedzieć, że pod koniec autor robi się zbyt ckliwy i epilog przypomina trochę amerykańskie gadki motywacyjne, ale potem sobie przypomniałam, co oglądam przynajmniej raz w miesiącu, żeby nie zboczyć z kursu. Takie gadki po prostu działają. No. O, to oglądam. Proszę bardzo:     A zdjęcie z jednorożcem w ramach ocieplania wizerunku Kominka.   Tomek Tomczyk  Blog. Pisz, kreuj, zarabiaj. Wydawnictwo Zielona Sowa Warszawa 2013 Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 