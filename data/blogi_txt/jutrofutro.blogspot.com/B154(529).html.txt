Dawno dawno temu, gdy zaczynałam swoje eksperymenty kulinarne (i siostra była mi królikiem doświadczalnym), zrobiłam takie kruche smażone pierożki. Ponieważ nie miałam pomysłu na farsz, ugotowałam brukselkę, obficie posypałam ziołami prowansalskimi, owinęłam ciastem i usmażyłam. Kilkanaście lat później, rozmawiam z siostrą: Ja: wiesz, nawet powoli zaczynam jeść brukselkę Siostra: a ja już mogę używać ziół prowansalskich Ja: tak, ja ziół też Siostra: taaak, niektóre smaki są...NIEZAPOMNIANE (popłakałyśmy się ze śmiechu)  *** Tola stoi przy stole i dziwnie się wygina, przestępując z nogi na nogę. Pit: Tola, chcesz kupę? Nasze dobrze wychowane dziecko: nieee, dziękuję. (kupą dziecko częstować, też coś!)  *** Młody prowadzi sobie gospodarstwo na jednym z portali. Jego koledzy z klasy też tam grają. Wczoraj Mała przez chwilę grała z jego konta. Przychodzi kolej Tymka i słyszę: o nie! szybko! muszę to zmienić! może nikt jeszcze nie zobaczył! Okazało się że siostrzyczka ustawiła mu nowy awatar: delfinka z różową kokardą na głowie i różową torebusią na płetwie :)))   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 