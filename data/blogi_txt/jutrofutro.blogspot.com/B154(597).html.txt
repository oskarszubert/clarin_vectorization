Drodzy Dziennikarze i Wydawcy, zaraz pokażę Wam coś, co wyjaśni dlaczego niedocenianie odbiorcy jest grzechem śmiertelnym. Proszę:    (kupki ułożone rocznikami, najstarsze z 1999 roku, tych jest najmniej, ale z sterty z ostatnich roczników są już dość okazałe. Z ostatnich lat mam prawie wszystkie, niektóre, nie wiedzieć czemu, podwójnie)  Już wyjaśniam. Część czytelników to maniakalne świry zapamiętujące zdjęcia i artykuły. Ludzie chcą dowiadywać się czegoś nowego, a nie mielić ciągle to samo. Nie umieją udać, że nie znają i nie czytali tego wcześniej. I co tu dużo mówić,  szkoda im pieniędzy na przedruki. Nawet jeśli to nie do końca przedruki.  I potem piszą jakieś takie rzeczy, jak ta nieszczęsna Zakurzona: "Historia miłosna Przybory i Osieckiej. Autor podaje na końcu, że wykorzystał fragmenty reportaży, m.in. "To nie mój pies, ale moje łóżko" Lidii Ostałowskiej i Pawła Smoleńskiego ("Gazeta" z 20 marca 1998r.) Hmm. Jeśli ten artykuł pojawił się w 1998, musiał być całkowitym przedrukiem, albowiem To nie mój pies, ale moje łóżko, ukazał się z 18(217) numerem Magazynu Gazety Wyborczej, który później zamienił się w Duży Format, 30 kwietnia 1997. Pech chciał, że znam ten artykuł prawie na pamięć, bo śmierć Osieckiej bardzo mną wstrząsnęła i czytając artykuł we wczorajszych obcasach miałam jakieś smętne deja vu. Nie dowiedziałam się niczego nowego, a czytając kolejne cytaty z tego, co znam od '97 czułam się, jakbym piła siódmą dolewkę do fusów z herbaty. Co z tego, że herbata ulubiona? I tak się zastanawiam, czy teraz pisanie to po prostu kompilacja tego, co już wyszło? Nawet jeśli jest to po prostu artykuł reklamujący właśnie ukazujące się "Listy na wyczerpanym papierze", to jakoś mało... Jestem w stanie zrozumieć pisanie esejów w ten sposób; esejów z jakąś myślą przewodnią, tezą,  ale i tam dodaje się sporo od siebie. To, co miało by być opowieścią o historii miłosnej wymaga, według mnie, czegoś więcej.  Tak wiem, czepiam się. Mam zawyżone standardy, nierealne wymagania i akurat jestem przeczulona na punkcie wątków biograficznych ludzi pióra."  Albo tak:  "Kupiłam magazyn książki i czuję się oszukana.  Od dobrego tygodnia wszędzie reklamowali, że w numerze będzie  Masłowska, choć nieco mi nie pasowało zdjęcie z okładki, które już znam.  Pomyślałam, ok, może nie chciała sesji - też bym nie chciała, bo nie o  to w pisaniu chodzi. Tymczasem w numerze znajduje się artykuł będący kompilacją poprzednich rozmów z nią. Dziękuję bardzo, znam te rozmowy.  Sama sobie mogłam skompilować.  Jak  rozumiem ma to być takie puszczenie oka do czytelnika, bo w artykule  jest obśmiane to, co pojawiło się na okładce: "teraz nowa lepsza Masłowska tylko u nas". Ok, można powiedzieć że taka zabawa konwencją. Tylko że wprowadza w błąd. Magazyn i tak bym kupiła, bo kupuję, ale do cholery, cieszyłam się na tę Masłowską. Myślałam, że o nowej książce będzie. Dałam się strollować jakiemuś specowi od marketingu."   I na pewno zauważą, że zdjęcie Peszek z okładki Polityki (październik 2012) jest przedrukiem zdjęcia z okładki Wysokich Obcasów (styczeń 2006), tyle że gorszej jakości.      A Wy, jakie macie natręctwa? :) p.s. Tak, robię porządki. Zauważyłam, że ta czynność generuje bardzo dużo brzydkich słów (także tych pomyślanych pod adresem 10-latka, który wolałby grać na kompie, więc JĘCZY, JĘCZY I JĘCZY) p.s.2. Znam co najmniej jedną blogerkę, która też kupuje każdy numer WO. Raz tylko zapomniała, jak się jej przyjaciółce dziecko rodziło. Ale to było z wrażenia, więc się nie liczy :) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 