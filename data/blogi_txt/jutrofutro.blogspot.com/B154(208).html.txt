Odkąd obejrzałam w '98 Teorię spisku, gdzieś z tyłu głowy czai mi się niepokój, który można by określić jako: co będzie, jeśli to wszystko, co wydaje mi się najbardziej niedorzeczne, nagle okaże się prawdą? To trochę jak w zakładzie Pascala i może lepiej byłoby wierzyć w te wszystkie spiski, zamachy, sztuczne mgły, panowanie masonerii, ale ja jednak podziękuję, nie. W piekle chyba będzie mi weselej, no i więcej tam znajomych.  W porządku, ale jakie by było moje podejście, gdybym miała czterdzieści lat więcej, niską emeryturę i poczucie, że nie rozumiem świata, ten zaś już na mnie nie zwraca w ogóle uwagi? Czy nie szukałabym miejsca, w którym królują "dawne, dobre wartości"? Kiedyś w ogóle nie mówiło się o seksie i komu to przeszkadzało? Kiedyś chodziło się co niedziela do kościoła, a co powiedział ksiądz z ambony, było święte. Rodziców się szanowało. Co często oznacza po prostu, że dziecko wykonywało wszelkie polecenia bez słowa sprzeciwu, ale oj tam. Bóg, honor, ojczyzna! I inne takie, związane chyba także z tęsknotą za sobą młodym, skupiające się na przeszłych pozytywach i obecnych negatywach. Poza tym zawsze to łatwiej sobie wspólnie ponarzekać na zły świat, niż szukać plusów lub próbować coś zmienić. Zresztą, czasem ma się małe pole manewru.  I nagle ci zagubieni ludzie odnajdują kogoś, kto daje im wskazówki i proste odpowiedzi na trudne pytania. "Dyrektor od razu trafił w gusty katolików polskich: pobożnych i maryjnych (...) - mówi były polityk LPR, znajomy kapłana - (...) on zbudował najbardziej mobilną, politycznie świadomą, zdolną do poświęceń, bitną armię w Polsce*."  "Słuchacze dostają poczucie wspólnoty, identyfikacji, działania w większej grupie - dodaje ksiądz Kazimierz Sowa -To jest bardzo mocne i wyraźne. Radio Maryja daje im poczucie, że to, co oni sami reprezentują w sferze ideowej, w sferze zasad - że to nie jest obciachem, że inni myślą tak samo jak oni.*"  Fenomenem Radia Maryja zafascynowani są także zagraniczni dziennikarze. Fred Stroobants reprezentujący holenderską publiczną stację radiową Hilversum i jego tłumacz - Sasza Malko: "Chcemy zrobić program o radiu, które jest zaprzeczeniem tego wszystkiego, co dzieje się w rozgłośniach na całym świecie. Słowo mówione skraca się do minimum, wszyscy dają dużo muzyki i reklamy. A w Radiu Maryja jest zupełnie odwrotnie. I ono działa! (...)Przez tyle lat transformacji Polska nie znalazła miejsca dla tych ludzi, nikt nie rozwiązał ich problemów. No więc zostali zagospodarowani przez ojca Rydzyka. To porażka elit politycznych. Nie znam w Polsce nikogo, kto poza nim potrafiłby tak dotrzeć do biednych.*"    Pomyślałam sobie, że Samoobrona też nieźle do nich docierała. Zastanawiam się tylko czy można dotrzeć do biednych i niezbyt wykształconych osób, nie głosząc prostych prawd i populistycznych haseł. Ja od zawsze nie doskakuję do "nowej polskiej klasy średniej", nie jestem jakoś rewelacyjnie wykształcona, a nigdy nie brały mnie tego typu hasła. Chodzi o inteligencję? Otwarty umysł? To chyba nie jest takie proste.  "W sierpniu 2007 roku socjolog z Uniwersytetu Warszawskiego profesor Ireneusz Krzemiński przez miesiąc słucha Radia Maryja, a potem analizuje jego programy w książce 'Czego nas uczy Radio Maryja? Socjologia treści i recepcji rozgłośni'*". Jakie były wnioski? Otóż, to nieprawda, że Radia Maryja słuchają tylko bezkrytycznie, ale powierzchownie religijni, niezbyt mądrzy ludzie. Nie słuchają go także jedynie osoby mocno zaangażowane w teorie spiskowe i politykę. Dawniej intelektualiści twierdzili, że słuchacze Radia Maryja dzielą się na dwa główne typy: jeden to ludzie religijni, drugi zaś - zaangażowani w sprawy społeczne i politykę. Przy czym słuchacze ci tworzą raczej odrębne i niezazębiające się kręgi. Kiedyś profesor Krzemiński tę koncepcję odrzucał, dziś się do niej przychyla. Mówi, że poznał ludzi słuchających jedynie audycji refleksyjnych i religijnych, którzy wyłączają odbiorniki, gdy tylko pojawia się polityka. Co jeszcze bardziej interesujące, profesor założył, że wiara słuchaczy RM będzie prosta i schematyczna, przyjmując równocześnie założenie, że wiara głęboka cechuje raczej ludzi o otwartych umysłach, tolerancyjnych wobec innych. Przyjmujących postawę wybaczenia. "Okazało się to kompletnie nieprawdziwe. Z jednej strony można powiedzieć, że duża część słuchaczy Radia Maryja bardzo poważnie traktuje wiarę, obecność Boga w świecie, konieczność zaświadczania o jego obecności oraz podporządkowania się moralnemu przesłaniu Kościoła. Ale z drugiej strony zieje niezwykle łatwo i prosto nienawiścią, ma cały zestaw wrogów, z którymi musi walczyć. (nic tak nie jednoczy jak wspólny wróg. nawet jeśli jest wymyślony. kierownictwo wie, co robi.- dopisek mój) Postawa chrześcijańskiego rozumienia i miłości, która bez przerwy jest tam jako frazes powtarzana, właściwie ma zastosowanie tylko do grupy swoich.*"  Ale choć Radio Maryja to w zasadzie dzieło życia Tadeusza Rydzyka, nie jest jedynym tematem poruszanym w tej książce. Piotr Głuchowski przez ostatnich kilkanaście lat napisał mnóstwo artykułów i felietonów na temat Ojca Dyrektora i jego radia. Jacek Hołub, autor bloga Głos Rydzyka, od dekady jest uważany za eksperta od spraw Radia Maryja. Obaj dziennikarze sprawy Tadeusza Rydzyka badają nie od dziś, opowieść płynie więc wartko i jest naprawdę bogata. Można by się spodziewać, że jako pracownicy "przeklętej" Gazety Wyborczej będą się starali pokazać ojca Tadeusza w złym świetle.Tak na pewno zostanie to w toruńskiej rozgłośni odebrane, jako że autorzy nie pomijają niewyjaśnionych do dziś wątków związanych z finansowaniem działalności, najsłynniejszego chyba, polskiego redemptorysty. Byłam zaskoczona delikatnością przedstawiania spraw i brakiem wyraźnych sugestii na temat tego, co czytelnik powinien myśleć.  Dostaje po prostu informacje. (Znajoma znalazła jakieś nieścisłości w datach, ale ja, mówiąc szczerze, nie bardzo się na datach skupiam zwykle.) Co z otrzymaną wiedzą zrobi, jak ją zinterpretuje, jego wola. Pozaznaczałam mnóstwo fragmentów istotnych dla zrozumienia życiorysu i postawy ojca Tadeusza Rydzyka. O, proszę, mam nawet zdjęcie poglądowe - dziesiątki papierowych zakładek.  Żeby te wszystkie informacje i cytaty wykorzystać, musiałabym napisać kilkudziesięciostronicową analizę. Musicie uwierzyć na słowo, że kto jest fenomenem Radia Maryja i jego twórcy zainteresowany, znajdzie w Imperatorze fakty i dane, które rzucą nieco światła na całą sprawę.  To w sumie niesamowite, że człowiek który miał problemy z nauką, nagle okazał się tak charyzmatycznym przywódcą. Od początku nie mieścił się w ramach zgromadzenia, do którego przystąpił, a jednak trwa w nim nadal, wspiera swój zakon i obie strony wyglądają na dość z tego stanu rzeczy zadowolone. Czytelnik może prześledzić całą drogę i rozwój ojca Rydzyka jako człowieka i kapłana. Nie każdemu się kierunek rozwoju będzie podobać, ale to zajmująca lektura. W Toruniu, dzięki Rydzykowi działa już radio, telewizja, maryjna telefonia komórkowa, zrobiono odwierty z zamysłem tworzenia term. Jest uczelnia wyższa, buduje się dwukondygnacyjny kościół mający skupiać się na martyrologii narodu polskiego, ale to jeszcze nie koniec śmiałych planów redemptorysty. Jeszcze nas może zaskoczyć. Także relacjami z politykami, o których w książce sporo.  O uczciwym i rzetelnym podejściu autorów do sprawy  mogą świadczyć komentarze na prawicy. Połowa książki to mnóstwo cytatów z audycji toruńskiego radia, a także opinii znajomych lub byłych znajomych redemptorysty. Człowiek czyta, analizuje, musi sam wyciągać wnioski i gdyby był tym mniej zainteresowany, bardziej leniwy lub głupszy albo po prostu cierpiał na głód autorytetów, wolałby chyba żeby mu ktoś jasno sprecyzował, co powinien myśleć. Na przykład z jakiejś anteny...  Naprawdę niezła lektura, Panie i Panowie.  p.s. czy wiecie, że O. Dyrektor chciałby mieć w Toruniu  "Republikę Maryjną", będącą połączeniem Lichenia ze słowacką Tatralandią?   *wszystkie cytaty pochodzą z książki "Imperator".  Piotr Głuchowski, Jacek Hołub Imperator Wydawnictwo Agora S.A. Warszawa 2013   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 