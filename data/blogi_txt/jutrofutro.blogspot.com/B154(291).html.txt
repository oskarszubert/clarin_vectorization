Aby nie poddać się nastrojowi, jaki dyktuje pogoda - bo doprawdy tylko sznur i sucha gałąź, jak się za okno patrzy - postanowiłam wdrożyć system zaradczy. System polegał na byciu przez moment idealną panią domu (ach ten ruch przy odkurzaniu i myciu podłóg, eksplozja endorfin), wyciągnięciu dzieci na szybki spacer po pokarm zwierzęcy, włożeniu na grzbiet maksymalnie kolorowej garderoby - przez co mężczyzna roznoszący książeczki opłat wpadł w lekki popłoch; niewielka widać różnica między szaloną kloszardką, klownem i zdesperowaną panią domu. Oczywiście przesadzam. Zawsze wyglądam idealnie. I mam szpilki dobrane do torebki. Tej papierowej, w której nosimy okruchy kaczkom, jako że córka przeżywa od kilku miesięcy fascynację ptactwem wszelakim. Odrobina muzyki, kilka kreskówek i dobra cytrynowa herbata (ta, co Ci w pracy wypiłam, Anno).  Potem jeszcze obłożenie się mruczącymi kotami, które zawsze poprawia nastrój i racuchy z jabłkami. I cieszenie się, że mamy takie dobrze wychowane psy, które nigdy, przenigdy nie żebrzą. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 