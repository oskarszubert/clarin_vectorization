Teodor Parnicki. Dzienniki z lat osiemdziesiątych.  Wydawnictwo Literackie  I wydanie oprawa twarda stron 550 ISBN 978-83-08-04198-7        Kronika  pracy twórczej. Przeważają tu sprawy związane z powstawaniem powieści.  Parnicki skrupulatnie notuje ile stron napisał każdego dnia, wyciąga z  tego nawet miesięczną średnią. Rozważa wątki swoich powieści i spisuje pomysły na następne. Walczy z nałogami (alkohol, nikotyna); zapisuje czy  i ile pił konkretnego dnia, a nawet w jakich godzinach.   Na początku irytowały mnie te zapiski, częste powtórzenia. Do znudzenia przepisywane: "nulla dies sine linea" (ani jeden dzień bez kreski) oraz teoria: "najlepiej pisze mi się w dniu, gdy nie piję, następującym bezpośrednio po dniu z piciem". Z  czasem i kolejnymi stronami oswajałam jednak ten dziennik, wsiąkałam w  życie tego starego człowieka (na początku dzienników jest już po  siedemdziesiątce), obserwowałam jak się męczy, jak skreśla, wyrzuca całe  rozdziały.  Obserwowałam też tę bardziej przyziemną część egzystencji pisarza. Sprawy finansowe, rozliczenia podatkowe, odbieranie kartek na artykuły reglamentowane, przyjmowanie paczek z kawą zza granicy. Wizyty lekarskie, leczenie naświetlaniami, lektury które mu towarzyszą, postępujące problemy ze zdrowiem, drobiazgowo notowane telefony, listy,  odwiedziny, prezenty, zapłacone rachunki, wpłacone na książeczkę PKO  pieniądze... Potem coraz więcej  umierających znajomych, narastająca hipochondria, a równocześnie tyle jeszcze ciekawości, tyle lektur czytanych przy pomocy szkła powiększającego (wzrok!), tyle pomysłów na kolejne utwory. Notatka z 05.12.1988 pisana ręką drugiej  żony Parnickiego, Eleonory: "o godzinie 12.30 Teodor zmarł nagle w  swoim fotelu" urywa to wszystko dramatycznie. Przykro mi się kończyło tę lekturę.   (a po tym wszystkim, pierwszy tom dzienników Dąbrowskiej - przeczytałam już całe 5 - wydał mi się strasznie egzaltowany)   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 