Kochani, piszę do Was z mojego pierwszego własnego komputera. Laptopa, który nie jest "rodzinny", tylko mój, a do tego ma bogatą przeszłość i szlachetne pochodzenie. I na którym może kiedyś napiszę coś więcej niż notkę na bloga. (tu szczerzę się do Was niczym Julia Roberts, która ma wyjątkowo szeroki uśmiech - jakby miała za dużo zębów)  Tym ciężej mi wyjeżdżać, że brać go ze sobą nie mogę - za ciężko nosić, bo jadę transportem publicznym z dziećmi. Zostawiam futra pod najlepszą mężowską opieką. Marzę, że w przyszłym roku, gdy będzie nieco mniej pracy, a nieco więcej pieniędzy, będziemy mogli wyjechać wszyscy, choćby na kilka dni.  Jedziemy do mojej babci na wieś. Babcia kończy w wakacje 88 lat. Będziemy czytać, pływać w jeziorze i fotografować kury ;) Mam zamiar nie myśleć o żadnych problemach, choć jestem z gatunku tych, co się wiecznie wszystkim przejmują. Chcę odpocząć bez nerwów i nabrać energii, bo choć to tylko chwilka, to będzie dla mnie pierwszy raz (coś, co można określić namiastką urlopu) od chyba 12 lat, choć jakieś 6 lat temu było kilka luźniejszych dni, ale z czarnymi chmurami wiszącymi nad głową.   Wyjeżdżam, mozolnie wygrzebując się z depresyjnego nastroju i mając sporo planów na "po powrocie". Na przykład, jakiś czas temu pomyślałam, że fajnie by było raz w miesiącu odwiedzać jakieś inne związane z książkami miejsce (księgarnio-kawiarnie, antykwariaty...), a potem Wam o tym trochę opowiadać. Raz w miesiącu, bo jednak chciałabym móc choć jedną książkę w takim miejscu kupić.  Nie wiem czy jakiś bloger książkowy ma taki cykl, jeśli nie to ZAKLEPUJĘ. ZAMAWIAM. SUCHE GACIE NA DNIE MORZA I JESZCZE POBITE GARY. A jak ma, to i tak planów nie zmienię ;) Kupię sobie ciemne okulary, perukę, prochowiec i będę tajemniczym księgarskim klientem, podstępnie robiącym zdjęcia. Gwiazdek nie planuję przyznawać i odbierać. Miałam chodzić na te wyprawy z Basią, ale nie wiem czy ona jeszcze będzie mnie chciała znać, bo od kilku tygodni jakoś niespecjalnie idzie mi podtrzymywanie kontaktów. W tym miejscu serdecznie przepraszam wszystkich zaniedbanych. Ale przecież będzie lepiej. Na bloga po dwóch miesiącach milczenia wróciłam, wrócę i do ludzi. No.  Widzę, że się dobrze bawicie i zamiast raz, zaglądacie kilka razy dziennie, gdy publikuję teksty nieco bardziej osobiste, kiedy wrócę, będzie więc pół na pół. Teksty luźniejsze, przeplatane tymi o książkach i poważniejszymi. Wczoraj przymierzałam stroje kąpielowe i pomyślałam, że stoisko ze sznurami zawiązanymi w pętle, tuż obok przymierzalni, mogłoby być dobrym pomysłem na biznes. Ja wiem, że jestem gruba, ale w tych lustrach i w tym świetle wyglądałam jak mocno już nieświeży wieloryb. Czy sklepy boją się, że będą za dużo zarabiać na ubraniach i robią wszystko, by tak się nie stało?  Ale potem tu znalazłam idealny obrazek:      Proste, nie? :) I taki mam zamiar.    Wyjeżdżam praktycznie bez książek. Na szczęście sobie przypomniałam, że na Mazurach są dwutomowe wspomnienia Moniki Żeromskiej, które kupiłam kiedyś mamie, a na które przez Cloudy mam coraz większą ochotę.  Zostawiam Wam pod opieką bloga (zachowujcie się przyzwoicie!) i  kombajnowego fanpejdża (nie ma na to jakiejś polskiej nazwy? strona fanowska? nie wiem?) ze stanem 527 lajków. Myślicie, że musiałabym pokazać swoje zdjęcia z mierzenia kostiumów kąpielowych (których nie mam! co za straszny pomysł!) i wziąć ludzi na litość, żeby mi wyklikali 666, albo chociaż 555, nie bądźmy pazerni? Jeśli komuś się przypomną opowieści w stylu umieszczonych w komentarzach pod tą notką, bardzo chętnie je przeczytam po powrocie, a i Wam będzie się tu milej zaglądać, mimo braku nowych notek.   Ponieważ nie będziemy się komunikować przez najbliższe dni, zostawiam Wam także kilka zdjęć i dwie historyjki z życia, które w większości znają obserwujący mnie na fb. TRZYMAJCIE SIĘ.   1. Sąsiadka zasugerowała, że może Bronka od czasu do czasu "lubi" kocyki, bo chciałaby mieć własną kuwetę. Koty  dostały drugą kuwetę, tak by się mogły podzielić. I żeby oba nie  załatwiały się w jedną. Ucieszyły się. I podzieliły. Teraz oba  załatwiają się w nową. 2.dziecko młodsze snuje opowieść. tak naprawdę jest to fragment rozmowy między pomiędzy kucykami : ...i oni jedli gęsie PODBRÓDKI.  (no to się najedli!)           p.s. patrząc na tę aferę z fotką premiera na blogu córki, może wyjaśnię, że środki na komary i krem z filtrem to to, co naprawdę zabieram i sama kupiłam, a nie opłacona reklama. Za to z przyjemnością reklamowałabym domy na wsi (drewniane lub z czerwonej cegły) poprzez dożywotnie mieszkanie w nich i codzienne fotografowanie się na tle. Mogę reklamować wiejski styl życia, zwłaszcza jeśli dom będzie stał nad jeziorem koło lasu. Tylko poważne oferty ;)))   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 