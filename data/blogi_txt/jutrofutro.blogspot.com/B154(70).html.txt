Uwielbiam, gdy jest ciepło i pada. Kiedyś lubiłam także burze, ale od jakiegoś czasu, który dziwnie zbiega się z pobytem u nas RudosŁawy, mam co do tego wątpliwości.Pozostała trójka zwierzaków ma w nosie takie coś jak burza. Nawet fajerwerki nie przerażają ich za mocno - owszem są pobudzone i nie przepadają, a Chojrak strasznie się wkurza na te takie trzeszcząco- błyszczące, ale nie ma większej paniki. Rudzia za to nadrabia za całą resztę. Choć przyznaję, że próby nie wzmacniania jej lęków przyniosły rezultaty i takie rzeczy jak wywalanie ubrań z szafki, a potem wciskanie się do środka, już się jej nie zdarzają. Kiedy grzmi z oddali, po prostu przenosi się bliżej mnie i zwija w kłębek. Jest jednak najbardziej ze wszystkich spanikowana. Jak ona przeżyła tyle lat z tym lękiem to ja nie wiem. Błąkając się albo w schronisku...? Dziś w nocy jednak naprawdę blisko waliły grzmoty, mocno padało, włączały się samochodowe alarmy. Choć marzyłam o chłodnym powiewie, wszystkie okna były szczelnie zamknięte i zasłonięte, bo Rudzia. Tola się obudziła i stwierdziła, że chce się schować pod naszą kołdrę. W tym czasie Rudzia już się denerwowała i leżała pomiędzy mną a Pitem z łbem pod kołdrą i trzęsącym się tyłkiem poza.Grzmoty zaczęły się nasilać i nagle nasze wyluzowane zwierzęta, jakoś tak od niechcenia nas odwiedziły. No przecież nie wygonię, skoro uznały że w stadzie bezpieczniej. Bronka rozpłaszczyła dupę na mojej poduszce, więc zawisłam w dziwnej pozie nad nią. Pączek uwalił się w nogach blokując ich prostowanie. Chojrak wcisnął się gdzieś pod poduszki, przez co byłam już zwinięta jak chiński paragraf, wciąż jedną ręką kontrolujący Rudzię, która w pewnym momencie uznała, że taki strach trzeba rozchodzić i się zaczęło... Przez nasze nogi, zejście za łóżko, okrążenie łóżka, rundka po kuchni, pokoju dzieci i na koniec trucht w łazience. Powrót przez nasze poduszki, po łóżku, zejście w nogach... Gdy trzeci raz przebiegła pazurami Pitowi po plecach, ten się poddał i poszedł spać na kanapę.Kompletnie zarwana noc zakończona oddaniem moczu przez któreś zwierzę na łazienkowy dywanik. Myślałam, że choć rano odeśpię, ale Pit zapomniał wyprowadzić psy, musiałam więc się zwlec o szóstej z wyra.I latam. Żwirek, warzywa, śniadanie dzieciom, w międzyczasie reklamacje, sprzątanie kuwety, zostawiłam żwirek w warzywniaku, więc znów lecieć, umyć gary, sprawdzić numery przesyłek, pościelić łózko, Młody do szkoły, poodkurzać, zadzwonić do firmy z milionem pytań, w międzyczasie zapomnieć o co mi chodziło, wyprać dywaniki, psy znowu na spacer... a Rudzia rozwalona jak królowa łypie na mnie z posłania, bo odpoczywa po nocy. Nie miała baba kłopotu, wzięła sobie psa.Nie córeczko, nie możemy mieć królika. Lamy też nie.      Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 