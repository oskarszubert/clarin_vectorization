Tekst fizjologiczny, czyli samo życie.  Od kilku tygodni szykowałam się na spotkanie blogerów książkowych. Już się pogodziłam, że w nikogo się nie wcielę i pojawię jako ja, co opisywałam w poprzedniej notce.   Mamy w domu tylko dwa dywany, oba u dzieci - zależało nam, żeby miały przyjemniej (leżenie i zabawa na trzydziestoletnich płytkach pcv jest średnio komfortowe). To nie był najlepszy pomysł, bo tylko futro się w tych dywanach zbiera i musimy w najbliższym czasie po prostu zrobić tam jakąś podłogę. Przy czym panele odpadają - jak mi się tam któreś zwierzę załatwi i drobinki wcisną się w łączenie, nie będzie fajnie. No, nieistotne, mamy dywany. Jeden z nich Rudzia dwoma rzutami załatwiła dokumentnie w piątek po południu. Rudzia to pies, który był znaleziony na działkach i w schronisku tak naprawdę nie znano dokładnie jej historii, ale nie była ona wesoła. Historia, nie Rudzia. Zostało jej kilka niezbyt fajnych nawyków, które uprzykrzają nam życie. Ma też syndrom kogoś, kto głodował, czyli nawet nakarmiona i pełna, na spacerach szuka śmieci, które mogłaby pożreć. Teraz już sporadycznie, na początku chciała zjeść wszystko. Pomyślałam więc, że zjadła coś na spacerze i odchorowuje. Każdy z nas czasem cierpi "żołądkowo", to i psu się mogło zdarzyć. Choć ja odżegnuję się od zjadania śmieci na spacerach, nie wiem jak Wy.  Zamiast więc leżeć w wannie i robić sobie maseczki, by być bóstwem na sobotnim spotkaniu, w wannie prałam obesrany dywan (choć bardziej się przy tym napracował Pit), dobrze że jest na tyle cienki, że do wanny wlazł. Dywanik nie Pit, choć Pit też się w wannie mieści.   Drugą ręką zaś prałam sobie bluzkę na sobotę i szukałam kolczyków, których zwykle nie noszę, bo w domu nad książką mam zadatki na abnegatkę. Umyłam głowę i położyłam się nieco wcześniej niż zwykle, żeby się wyspać. I zaczęła się noc- koszmar. Przespałam dwie godziny. Od siódmej do dziewiątej rano. Przez resztę nocy zajmowaliśmy się Rudzią, spacerami i czyszczeniem podłóg. Oczywiście na spotkanie nie poszłam.  Teraz z Rudosławą jest lepiej. Zachowuje się normalnie, rzuca się na gołębie, szczeka głośno na inne psy, merda ogonem i dużo pije. Zaczęła jeść powoli. Zaczynam myśleć, że to była złośliwość rzeczy martwych zwierząt-na szczęście-żywych. Naprawdę rzadko wychodzę dla przyjemności (ale planuję to zmienić!), a i to, jak widać, da się uniemożliwić.   Dziś w nocy była tylko jedna kupa. Na ten drugi dywan u dzieci, bo pierwszy schnie na balkonie. Choć przysięgłabym, że zamknęłam na noc tamte drzwi. I był spacer o piątej rano w niedzielę, ale jak się okazało rekreacyjny - po prostu żeby nam się o tej porze nie nudziło w ciepłym łóżku.  Staramy się nie wpuszczać zwierzaków na noc do łóżka, bo nagle się okazuje, że zamiast psa mamy krowę, która zajmuje pół kanapy i nie daje się przesunąć, a człowiek chciałby choć nocą mieć wygodnie. Oczywiście gdy tylko twardo zaśniemy, obłażą nas ze wszystkich stron. Dziś, chcąc się wyspać i słysząc stepowanie pazurami (oba psy chodzą na takie same spacery, ale to Rudzia musi mieć obcinane szpony dwa razy częściej), poprosiłam Pita, by zrobił psicy miejsce w nogach. "Wszystko mi jedno, zrób jej miejsce, niech się położy i zaśnie. CHCĘ SIĘ WYSPAĆ"  O szóstej rano (po pobudce o trzeciej - kupa u dzieci i piątej - spacer rekreacyjny), leżymy więc w dziwnych pozach, które wcale nie obrazują naszego fikuśnego życia seksualnego, ale nasze życie w rzeczpospolitej futrzastej. Przysypiamy. I nagle koty wpadają z tupotem goniąc futrzaną piłeczkę z piórkiem (dziękujemy Ci Tygryziołku ;)), wrzucają ją za kanapę, więc jeden przeskakuje po nas i próbuje wepchnąć swoją wielką dupę w szparę za łóżkiem, a drugi taranuje walizkę, znaczy, przepraszam, stolik nocny, zrzucając książki i moje okulary. Wstaję. Zbieram książki i okulary, spoglądam na Chojraka, który stoi pod drzwiami. Albo pół godziny po spacerze wymyślił kolejny, albo czatuje na czarnych wrogów z góry, których obecność pod naszymi drzwiami zmienia nam psa w jakieś ujadające monstrum, próbujące przekopać się równocześnie czterema łapami przez podłogę. Znaczy długo nie pośpimy. Ale spróbujmy,  Wracam do łóżka, przytulam się do męża, zamykam oczy i słyszę dziwny dźwięk. To nasza Bronka, gruba dupa, która nie wskakuje wyżej niż na parapet, nagle poczuła przypływ sił i udała się na konsumpcję. Papirusu, któremu chciałam dać podrosnąć w spokoju, więc umieściłam go...zresztą sami zobaczcie na zdjęciu. Tak, ten grubas tam wlazł i zeżarł papirus. Pit się zerwał, ale uznał że trzeba dać Bronce zejść samodzielnie, bo uciekając zrobi sobie krzywdę i narobi szkód. Jakby już nie narobiła. To mój jedyny kwiatek. Był. I podzielił los wszystkich poprzednich. Bronka zeszła, wskakując po drodze na komputer, aż ten zajęczał, a my położyliśmy się znów. Wtedy Pączek zaczął drapać w drzwi balkonowe, żeby go wypuścić.  Pit: czasem nienawidzę tych zwierząt. Ja: wiem. też miewam dosyć. Pit: powinniśmy mieć jeszcze żyrafę na balkonie, która zżerałaby przez okno kartki z biurka. Ja: już i tak żyjemy w zoo Pit: wchodzisz do kibla, a tam orangutan. Czyta gazetę.   A jak Wam mija weekend? Nawet nie wspominajcie, że się wyspaliście. Wiadomość z ostatniej chwili. Rudzia czuje się na tyle dobrze, że znów pożarła coś na spacerze. * ^%@!! Trzeba będzie jej kupić kaganiec metalowy chyba.   *tytuł tekstu jest trawestacją tytułu popularnej bajki dla dzieci "Małe zoo Lucy"  p.s. Zmieniły się ustawienia w html-u i nie jestem w stanie uwidocznić na nowo lajkowania postów, więc tym,  co lubią, pozostaje udostępnianie. Jest też jakiś problem z odpowiadaniem na komentarze. Poczekam ze dwa dni, może samo przejdzie, jak w przypadku linków, a jeśli nie, będę w tym grzebać, żeby naprawić. Coś zmieniają, więc mam nadzieję, że za chwilę będzie ok. (dopisane po chwili) pogrzebałam i naprawiłam ha! Musiałam też zablokować znów możliwość anonimowego komentowania, bo zalała mnie fala spamu. Głównie anglojęzycznego. Za utrudnienia, oby chwilowe, przepraszam.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 