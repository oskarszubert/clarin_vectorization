Niedawno Stardust napisała obszerną, cudną notatkę o tym jak zorganizować przyjęcie.  Jeśli kiedykolwiek będę organizować przyjęcie z prawdziwego zdarzenia, wydrukuję sobie tamten tekst jako ściągę.  Chwilowo jednak nie jestem tak ambitna, nie mam nawet sztućców do kompletu :)  Opowiem więc jak zorganizować ślub, gdy się jest rodziną w naszym stylu.    Najpierw trzeba zdecydować, że to JUŻ. Wtedy, na przykład w sierpniu, pędzimy do urzędu zaklepywać termin. Okazuje się, że pierwszy wolny jest w listopadzie. Nic to, liczymy na piękną ciepłą późną jesień i bierzemy, co dają.  Wpłacamy 80 złotych, pokazujemy dowody osobiste, składamy podpisy i już.  Następnie udajemy się do małego zakładu jubilerskiego w starym stylu, gdzie miły Pan Tomasz zrobi nam piękne obrączki. Proste, białe. Próbujemy przekonać przyszłego męża, że naprawdę mogą być ze srebra, ale mąż chce dać Wam coś lepszego, więc wypada się zgodzić. I to jest dobry wybór. Obrączki są cudne. Najprostsze, klasyczne. Następnie trzeba się zastanowić kogo poprosić o bycie świadkiem, co zajmuje ho ho, całe dwie minuty – zostają siostra panny młodej i najbliższy przyjaciel obojga.  O ilość osób, które będą obecne na ceremonii zostaniecie zapytani przy rezerwacji terminu. Trzeba szybko przekalkulować te setki osób. U nas wyszło osiem... sztuk. Od razu wiedzieliśmy, że będą z nami świadkowie, dzieci i rodzice.    Potem zapisujemy sobie w komórce przypomnienie, że w tę sobotę mamy ślub. Przyda się, bo na bank zapomnicie za jakiś czas, która to miała być godzina. Potem czeka Was morze przygotowań. Zajmą Wam normalnie ze trzy dni przed ślubem. Nawet pójdziecie przymierzyć jakieś sukienki. Co więcej, znajdziecie jedną piękną i prostą - oj tam, nie ważne że czarną – ale prawda Was wyzwoli, zwłaszcza ta bolesna, którą odkryjecie w przymierzalni, a którą można by zamknąć w jakże subtelnym :”przecież to największy rozmiar jaki tu mają, do cholery, nic tylko amputować te cycki!”. Potem chwila płaczu nad rozmiarem własnego biustu i już, przychodzi olśnienie, że skoro nie ma sukienki, nie będzie butów na obcasie, w których najpewniej wywinęłybyście imponującego orła na schodach przed pałacem ślubów, o ile w ogóle udałoby się Wam tam w takich butach dojść. Że narzeczony Was zaniesie nie macie co marzyć, ważycie tyle co pralka wiatka z dobrym wkładem, a narzeczony nie może przeciążać pleców. Trzeba było brać ten ślub dekadę wcześniej. On miał plecy zdrowe, a Wy 20 kilo mniej, hehe. Dobra. Przeszukacie szafę i okaże się, że macie w niej fajne spodnie, podarowane wam przez siostrę ze dwa lata wcześniej i buty, które wcisnęła Wam mama, mimo Waszej niechęci bo ze skóry. Z tego powodu nie tykałyście ich ani razu, ale teraz odpadnie Wam wydatek. W poszukiwaniu bluzki do całości ruszcie tydzień przed ślubem i Wasz biust jeszcze nie raz doprowadzi Was tego dnia do rozpaczy w przymierzalni. W końcu jest. Miała być wesoła i jest. Niesamowicie radosna czarna jak noc bluzka ślubna za całe 79 złotych :) potem jeszcze rajstopy, żeby tyłek nie odpadł z zimna (trzeba było za mąż wychodzić w maju, no) i okaże się, że na strój ślubny wydałyście zawrotną sumę stu złotych polskich.  Wasz narzeczony złorzeczy pod nosem, że on akurat będzie musiał kupić jakieś buty i spodnie, bo dysponuje tylko butami wojskowymi i kilkoma parami bojówek. Na szczęście poszukiwania szafowe ujawniają całkiem sensowną marynarkę, koszulę i krawat, więc na strój narzeczonego też pójdą góra dwie setki.    Dwa dni przed terminem przyjedzie do was siostra pomóc w przygotowaniach. Pierwszy dzień przegadacie, jedną nogą porządkując salę balową, zwaną szumnie dużym pokojem. Nocą udacie się na zakupy. Następnego dnia posprzątacie resztę drugą nogą i kawałkiem ręki, bo pozostałe kończyny będą przygotowywać z siostrą dwie sałatki, dwa ciasta i jakieś tam kotlety z grochu plus tartę warzywną. Mama zaoferuje, że dowiezie ciasto i kotlety, także wegańskie.  To całe gotowanie zajmie wam z pięć godzin. Potem oddacie się przyjemniejszym zajęciom. Niektórzy ambitni do piątej rano będą robi tort. Takie mają hobby.  Potem to już tylko ubrać się to całe towarzystwo musi, udać do pałacu ślubów, a potem świętować.  Jedzenie z napojami to chyba też nie więcej niż dwieście złotych. Aha, bo alkoholu praktycznie nie pijecie. Jak sobie ostatnio kupiliście po piwie imbirowym do grania w karty, rano zdychaliście jak po ostrej imprezie.  I można? Można.    Choć każdy ma swoją koncepcję idealnego dnia. Dla nas ważne było by się nie rozdrabniać. Móc być sobą i ze sobą. Nie latać doglądając gości, nie być poddawanym oględzinom strojów i nie cenzurować zachowań. Chcieliśmy najciszej jak można. Intymnie. To była przemyślana decyzja i bardzo ważny dzień.  Bardzo pozytywne jest to, że nikt z rodziny nie strzelił focha, że nie jest zaproszony, a niektórzy zadzwonili z życzeniami jeszcze. Naprawdę super.  Dziękuję za wszystkie miłe słowa, gratulacje i dobre myśli.      wspaniałe kwiaty od rodziców            A teraz jeszcze dodatek specjalny. Pamiętacie jak pytałam o Super Mario?  Po tym, co uczynił mi Svemir, a co ukaże się Wam, gdy klikniecie w tego gifa, żadna szacowna instytucja mnie już nigdy nie zatrudni. I na pewno nie będę mogła bez badań psychiatrycznych kandydować na prezydenta. No trudno.  Prosz. KLIKAJCIE W ZDJĘCIE.         Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 