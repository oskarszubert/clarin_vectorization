Nie mogę już patrzeć na tekst "chyba się starzeję", który widzę po odpaleniu bloga. Tak, owszem, chyba się starzeję, ale nie chcę tego ciągle widzieć, więc pozwólcie, że przesunę tę notkę niżej, zdjęciem kota. I Pita.      Nie lubię tych wszystkich odznaczeń blogowych, po których trzeba publikować odpowiedzi na pytania, które tak naprawdę do niczego nie służą i nikogo nie obchodzą (choć mogłyby obchodzić gdyby były zabawnym tekstem na temat, a nie opublikowaną ankietą). Zwykle też nie biorę udziału w blogowych konkursach, ale lubię swoje książki, sprawia mi przyjemność samo patrzenie na nie (tak, jestem nienormalną fetyszystką), więc postanowiłam wziąć udział w zabawie prowincjonalnej nauczycielki. Co moja biblioteczka mówi o mnie? Mówi, że: - na najwyższej półce poupychałam czytadła, poradniki o wychowaniu dzieci i o tym jak mieć zdrowe i szczupłe ciało, więc pewnie jestem mało rozrywkowa i gruba, a moim dzieciom brakuje wychowania. - najniżej trzymam encyklopedie, słowniki i książki popularnonaukowe, licząc na to, że dzieci będą tam zaglądać, pewnie więc jestem naiwna.*  - w części najlepiej dostępnej dla mnie, znajduje się klasyka (w tym odrobina filozofii/socjologii) oraz półka "dzienniki/biografie/Żydzi", co oznacza, że interesuje mnie przeszłość i życie innych ludzi i na starość skończę jako okienny poduszkowiec. Choć może nie. Najbardziej interesują mnie jednak biografie pisarzy i artystów. - prawa część półek mówi zaś o tym, że mam męża, który czyta fantastykę, książki i publikacje o wojnach, uzbrojeniu i diabli wiedzą o czym jeszcze. A no i o architekturze i sztuce trochę też. - trzy tomy "anatomii zwierząt" pośrodku świadczą zaś o tym, że przez długi czas marzyła mi się weterynaria, co przy moich reakcjach na krew nie było chyba najlepszym pomysłem :) Zdjęcie okładki zamieszczam, bo takie są założenia konkursu, który Prowincjonalna Nauczycielka przeprowadza wraz ze Znakiem. Nie wiem czy dam radę napisać dziś coś więcej - cierpię po spotkaniu z dentystą. Ciekawe jak długo nie będę w stanie nic jeść. Okres świąt w tym roku może być bardzo dietetyczny :D *pięć minut później zobaczyłam, że  syn,  wygodnie rozparty w fotelu, ogląda "Bestiarium Chrześcijańskie" - czyli może nie jestem  naiwna, tylko pełna nadziei, która czasem się ziszcza. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 