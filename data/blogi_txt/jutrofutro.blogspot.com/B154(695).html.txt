Wiem, że nie będzie najłatwiej. Podręczniki, buty, przybory, opłaty. Poranne jęczenie, że po co ta szkoła głupia, popołudniowe jęczenie, że znów jakieś lekcje do odrobienia paskudne. Mimo to, lubię wrzesień. Lubię jesień. Dobrze się zaczyna od początku. Niby od początku można zawsze i nie potrzeba specjalnej cezury czasowej. Można zacząć we wtorek, albo w dzień kupowania trampek. A jednak lubię początki z końcem lata.  Przewidując problemy i uczestnicząc w codziennym poligonie rodzinnym (moja siostra rzucała we mnie szklanymi przedmiotami, więc w sumie u nas nie jest tak źle jeszcze), wymyśliłam kilka zabiegów, które wedle zasady "małe reformy przynoszą zaskakująco duże zmiany, jeśli tylko dysponuje się czasem", pod koniec roku powinny zaowocować krainą domowej szczęśliwości i przy okazji uruchomieniem jednego z projektów. Jako że mój projekt główny pod tytułem "stwórz sobie idealne stanowisko pracy w myśl zasady: umiesz liczyć, licz na siebie" ruszy najwcześniej za jakieś dwa lata (no chyba że wygram w lotto, co może być dość problematyczne, jako że ostatnio nie gram), cieszę się z każdego kroku, który mnie do niego przybliży. A w założeniu projekt kończący ten rok, będzie z planem powiązany.  Póki co celebruję drobnostki. Cieszę się z tanich buraków, papryki i pomidorów. Z weków dostarczonych przez rodziców - zamiast czekać na zimę, będziemy się ratować w tym cholernie cienkim finansowo wrześniu. Cieszę się z chęci do nauki. I z nowych pomysłów. I że jeszcze nie zwariowałam, mimo że to chyba już dwunasty rok, w którym nie byłam na wakacjach. A jak Wasze plany na jesień? Macie się z czego cieszyć?    Na rysunku standardowa sypialnia: łóżko z pościelą, stolik z lampką nocną i wyszczerzony rekin za wezgłowiem łóżka. To przez tego rekina tak ciężko się do szkoły wstaje.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 