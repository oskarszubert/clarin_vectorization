Kiedy byłam mała, spędzałam wieczory na oglądaniu niemieckich katalogów z ubraniami i wyposażeniem domu. Uwielbiałam sobie zaznaczać, co sobie kupię, gdy już będę dorosła. Jak sobie przypomnę te "śliczności" cieszę się, że nie zobowiązałam się do tych zakupów na piśmie - nie mam tak wielu znajomych o kiepskim guście do obdarowania.  Pamiętam, że bardzo mnie irytowało, gdy modele zamiast patrzeć gdzieś w bok, bezczelnie gapili się na mnie (znaczy prosto w obiektyw). Jeśli do tego się uśmiechali/śmiali, nie mogłam wytrzymać tej zniewagi i zamazywałam im twarze. Zaraz po tym, jak pokazałam im język warcząc: "i co się gapisz??".  Jeszcze gorzej było z rysunkami postaci ludzkiej. Jeśli nieopatrznie zaczęłam gdzieś rysować owal przypominający twarz, wstrzymywałam oddech do czasu, aż rysowana postać zyskała nos. Chwilę to trwało, biorąc pod uwagę, że najpierw z zamkniętymi oczami musiałam narysować oko. Z otwartym jednym okiem rysowałam drugie i oto już powstawał nos i można było zaczerpnąć tchu.    I jeszcze przekonanie, że wszystko ma uczucia. Nie można powiedzieć, że bluzka jest brzydka, bo będzie jej przykro. Bluzce! Albo że nie wolno wyrzucić starego podartego koca, bo przecież tyle lat na służył i widział wszystko i w ogóle, jak on się poczuje? To jak ta lampka z reklamy, wyrzucona na ulicę. Czego to była reklama? Ikea? Świetna była. Aż sprawdzę w sieci.  Jest :) Pamiętam też to niezachwiane przekonanie, że jestem pępkiem świata.  Czegokolwiek bym na siebie nie włożyła i gdziekolwiek nie szła, zawsze miałam poczucie, że WSZYSCY na mnie patrzą. Dlatego często się czerwieniłam na widok ludzi. Nienawidziłam tego. To tak, jak z moją koleżanką, która kochała się w ministrancie - "cały kościół ludzi, ale on na pewno patrzy na mnie."  Cieszę się, że już się z tego wyzwoliłam. Choć nie do końca. Po tym jak kilkakrotnie ktoś mi pisał tu albo w e-mailu, że widział mnie na mieście, znów zaczynam dziwnie odbierać przypadkowe spojrzenia.  Swoją drogą, sama czasem widuję kogoś znanego mi jednostronnie z blogowego światka i nigdy nie zaczepiam (czasem daję znać i pozdrawiam po fakcie mailowo), bo co niby miałabym powiedzieć? "Cześć, czytam twojego bloga i bardzo lubię!" I co dalej? Ktoś mógłby odpowiedzieć: "aha, fajnie", bo cóż więcej można? To taka złudna bliskość, bardzo jednostronna chyba. Nie wiem. Zaczepiacie tak ludzi?  Czasem sobie myślę, że nie wyglądam już rewelacyjnie (a będzie gorzej) i może kiedyś zatęsknię za tym przekonaniem, że ktoś mnie dostrzega. Zrobię się jeszcze bardziej przezroczysta, a wrodzony i rozwijający się z wiekiem cynizm, w razie gdyby ktoś raz na rok na mnie spojrzał, podpowie mi, że na pewno mi oczko poszło. W pończosze. Tej, którą mam na twarzy ;)    Jedno mi z dawnych czasów zostało. Jestem dorosła i przecież wiem, że rzeczy nie czują, ale jakoś mi dziwnie kiedy nalewam gorącej kawy do kubka z owcą. Jeszcze przeżyję jak jej się kopytka oparzą, ale nalać więcej? No przecież się biedna udusi!         Droga Gosiu, czy jestem nienormalna?  p.s. Bliska koleżanka z liceum przypomniała mi właśnie, że w dzieciństwie sądziłam, że cała moja rodzina i w ogóle wszyscy poza mną to wampiry. Ale strasznie się męczą tym wiecznym chowaniem zębów (chyba kły miały im się chować w dziąsła) i jak tylko wychodzę z pokoju to oni te zęby wypuszczają. Notorycznie więc udawałam, że wychodzę, po czym wpadałam nagle pędem udając, że po coś, żeby ich przyłapać. Zawsze byli szybsi :D W ogóle okazało się, że koleżanka podejrzanie dużo o mnie wie. Obawiam się, że mam gdzieś teczkę. Ale pytanie do "Drogiej Gosi" to już chyba tylko retoryczne jest, po tym dopisku. (swoją drogą, ciekawe, czy ludzie młodsi ode mnie kojarzą, że "Droga Gosia" to bodajże w bravo na listy odpowiadała? )     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 