Kiedyś prowadziłam zdrowy tryb życia i przez pięć lat nie jadłam mięsa. Był to jedyny czas w moim życiu, gdy nie miałam nawet kataru. Miałam zamiar do tego wrócić od nowego roku 2010, ale już w grudniu 2009 przeczytałam Autobiografię na czterech łapach Doroty Sumińskiej, więc zmiany nadeszły szybciej. Ponad rok temu, gdy zaczęliśmy ze Svemirem wegańskie gotowanie uderzyło mnie, że nie mogę znaleźć żadnej książki po polsku z wegańskimi przepisami. Zastanawiałam się jak to wszystko zbilansować i tak naprawdę byłam zdana głównie na własną wyobraźnię. Teraz w zasadzie gotuję tylko tak, a Svemir wpada po pracy, spróbować tego, co wymyśliłam. Moja rodzina nie je tylko "po wegańsku". Uważam, że dzieci z powodzeniem można wychować po wegańsku, pod warunkiem że one naprawdę będą jeść wszystkie te kasze, orzechy, warzywa i owoce - niestety moje dzieci, choć jedzą zdrowo, jeść wszystkiego nie chcą, nie podejmuję się więc karmienia ich tylko w ten sposób.  Postanowiłam zebrać w tym miejscu te wszystkie wymyślane na biegu przepisy. Wszystkie są szybkie, dla niecierpliwców, pełne zwyczajnych produktów, raczej niedrogie. Jestem leniwa. Nie bardzo mi się chce tak wszystko dokumentować, ale czasem sięgnęłoby się do sprawdzonego przepisu, a tu skleroza ;)  Od razu mówię, że to przepisy dla tych, co nie muszą wszystkiego ważyć i mierzyć. Gotuję "na oko". Zawsze. Czasem nawet nie próbuję przed podaniem. Myślę, że to dziedziczne - moja babcia robi najlepsze na świecie pierogi z kapustą i grzybami, których nigdy nie je, bo nie lubi grzybów :) Na początek coś, co już gdzieś publikowałam. Brzydkie ciasto. Wewnątrz: jakieś 6 rozdrobnionych brzoskwiń (dodałam też jabłko, bo  mi go było szkoda - takie pomarszczone samotne leżało, ale gdyby leżały  plamiaste banany, dałabym banany), daktyle, rodzynki, migdały, imbir,  gałka muszkatałowa, cynamon, duuużo kakao, około szklanki mąki  (dodawajcie tyle, żeby konsystencja była sensowna hahaha, wiem że bardzo  pomogłam), trochę cukru i oleju. I proszek do pieczenia. Na oko, a  jakże. A potem niech się piecze w 180. Macajcie a i tak wyjmować trzeba na czuja, bo póki jest ciepłe, jest bardzo mokre. :)   W związku z tym ciastem mieliśmy z Kamą i Svemirem straszną głupawkę. Kama się spieszyła na autobus i chciałam dać jej trochę słodkości na drogę, gorące miało konsystencję eee taką, że pudełko z nim włożyliśmy w pasującą torebkę. Mimo, że ją podpuszczaliśmy, Kama kategorycznie odmówiła spożywania w autobusie. Jaka szkoda. Miny współpasażerów byłyby cudne ;)    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 