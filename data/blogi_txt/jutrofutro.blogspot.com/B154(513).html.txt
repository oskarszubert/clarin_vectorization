To ja, Wasza korespondentka z wariatkowa. Jak tam ćwiczenia i inne aktywności?      Melduję, że rankiem wykonuję ćwiczenia siłowe, ale tak na spokojnie. Uznałam, że chcę wykształcić nawyk. Na zdjęciu to sobie jaja robię, normalnie trzeba stać prosto. Z bieganiem mam ten problem, że się wstydzę. Wiecie, że nie mam od razu kondycji maratończyka. I że ludzie mnie zobaczą. Starałam się więc zmusić do pobudek o piątej - wtedy jest pustawo w okolicy, ale to raczej mało realne, jeśli się czyta do drugiej w nocy.  Wczoraj wieczorem, leniwie delektowałam się Munro - bardzo przyjemnie się to czyta; dotąd nie miałam okazji - gdy WTEM opanowała mnie jakaś dziwna energia, ubrałam się, wzięłam psy i pobiegłam. Chyba więc tak sobie będę działać powoli, bez zarzynania się. Rano trochę ćwiczeń, wieczorem odrobina biegania, rekreacyjnie, aż poczuję że jestem gotowa by spróbować dłuższych dystansów.  W ostatnich "Książkach" bardzo ciekawy artykuł Elizy Szybowicz "Musierowicz jest w złym humorze". Jak się tak człowiek wczyta w tę analizę, jakoś przestaje mu się chcieć kompletować Jeżycjadę. Zwłaszcza ostatnie tomy.  Mam też pytanie. Słuchajcie, co Was bierze w książkach? Wartka akcja? Humor? Język? Co sprawia, że chce Wam się najpierw po daną książkę sięgnąć, a potem do niej wrócić? Kiedyś rozmawiałam ze znajomą z pracy i ona mówiła, że uwielbia czytać powoli, a jeśli trafia na piękną frazę, może ją czytać kilkakrotnie, nim przejdzie do dalszej lektury. Zauważyłam, że jestem wyczulona na język, jakim się pisarz posługuje i doceniam sprawność w tej dziedzinie, ale przestało mi zależeć na tym, by wszystko było poezją. Minęło jak etap zaczytywania się Stachurą. Nawiązując do Jeżycjady, to jestem  romantyczna jak kwiat kalafiora. Dobija mnie Lament na Liście Przebojów Trójki. Kiedy zaś podczas dyskusji o współczesnym kanonie literackim, śpiewał Czyżykiewicz, nie miałam do tego serca. Stwierdzam więc, że wybieram konkretną książkę, bo: - autor - fabuła - najbardziej lubię prawdę, czyli biografie, pamiętniki i reportaże Lubię, gdy autor ma poczucie humoru, choć nie przy każdym temacie da się to uwydatnić. Zaś książki do których wracałam wielokrotnie (najczęściej w okresie szkoły średniej, teraz rzadko wracam do czegokolwiek - coraz mniej czasu) to: Lot nad kukułczym gniazdem, Gra w klasy, Paragraf 22, Martin Eden, Wojna domowa, Maria i Magdalena. Nie wiem jak tu znaleźć wspólny mianownik :) Żeby było śmieszniej, mimo wielokrotnej lektury, z pierwszych trzech pamiętam głównie emocje. Dokupię Grę w klasy i chyba przeczytam po kolei wszystkie trzy. Raz na 20 lat widocznie trzeba.  *** dopisane po chwili. Pytanie dodatkowe:A CO Z DEBIUTANTAMI?Co musi mieć debiut, żebyście sięgnęli/kupili? Dobre recenzje? Nazwisko znane? Okładkę dobrą?Dlaczego sięgacie po debiuty?Uznajmy że, rynek badam na odległą przyszłość ;)) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 