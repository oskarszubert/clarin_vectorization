Bardzo podoba mi się idea, którą zapoczątkował Mark Boyle. Nawet jeśli nie przetłumaczą tej książki na polski, zmęczę ją jakoś po angielsku. W końcu i tak obiecałam sobie wrócić do dawnego poziomu znajomości tego języka, a potem iść dalej.    Podoba mi się idea ograniczenia wpływu pieniądza na życie. Co więcej, dążę do tego, by w jakiejś części iść śladem Boyle'a. Nie wydaje mi się konieczna całkowita eliminacja gotówki - mogłabym myśleć o ziemiance i życiu tym, co wyhoduję, gdybym a. nie miała dzieci, b.umiała całkiem zrezygnować z dóbr.     Jeśli o dzieci chodzi, chcę dać im jak najwięcej opcji do wyboru. Dużo miłości i dużo wolności.    Piszę "chcę", dlatego, że przywykłam mówić w swoim imieniu - czasem słyszałam czyjąś opinię wypowiadaną z przekonaniem, kończącą się stwierdzeniem: " i nie tylko ja tak sądzę", co niezmiennie doprowadzało mnie do szału. Nie potrzeba mi autorytetu innych do podpierania moich tez, czy przemyśleń, ale oczywiste jest, że moje dzieci mają także fajnego i odpowiedzialnego ojca, z którym  sposób ich wychowywania omawiamy.    Chcę, by dzieciaki same zapisywały swoją czystą kartę. Nie poddawałam ich żadnym obrządkom, gdy były nieświadome - niech same wybiorą swoją duchową drogę. Mnie poddano i teraz się będę "wozić" z apostazją, zamiast wybierać od początku samodzielnie. Tu przypomniała mi się droga mojej licealnej koleżanki. Nie wiem jak teraz toczą się jej losy, bo ostatni kontakt miałyśmy kilka lat temu, ale jeśli jakimś cudem czytasz to Aniu, wiedz że często o Tobie myślę.)    Koleżanka długo szukała swojej drogi do duchowej, chodziła na spotkania oazowe i była ostatnią osobą, którą podejrzewałabym o wybór innej, niż tradycyjna, drogi. Tymczasem pod koniec liceum zaczęła chodzić do Zboru Baptystów, tam odnalazła swoją drogę do boga (z tego, co pamiętam bardzo ceniła sobie spotkania, podczas których czytano Pismo Święte i dyskutowano. Tam, w przeciwieństwie do klasycznego Kościoła Katolickiego, było miejsce na rozważania i wątpliwości - jasne, pewnie zdarza się inaczej. ale to historia lokalna.)    Podoba mi się jak żyją głęboko religijne rodziny, podoba mi się ich próba kierowania się tym, co w "Piśmie". Niewiele jednak jest takich domów.  Podoba mi się nie dlatego, że sztywno dopasowują się, lub próbują dopasować do rygorów wyznania. Podoba mi się dlatego, że jest w tych domach miejsce na myślenie o życiu, o relacjach. Jest jakaś głębsza duchowość. W ogóle jakaś duchowość. Nieistotne, że mają kompletnie sprzeczne z moimi poglądy.     Na tej zasadzie bardzo lubię zaglądać do jednej z blogerek, w której życiu jest dużo boga. Jasne, ja wiem że wiara w osobowego boga to dość niedojrzałe (i nie ma to związku z tym, że jestem ateistką). Pamiętam, że kiedyś w liceum mieliśmy napisać na religii - tak, ja nawet maturę z religii zdawałam jak owca w stadzie, licząc na podwyższenie średniej - czym jest dla nas bóg. Wtedy sama nie wiedziałam kim jestem, czego szukam i w sumie nie wiem po co na tę religię chodziłam. Napisałam coś w stylu niektórych notatek tamtej blogerki, że bóg to mój dobry tatuś, który mnie obserwuje z góry itp itd. Ksiądz mnie wyśmiał. Powiedział, że po sprawdzeniu prac widzi, ze wiara niektórych z nas jest niedojrzała i podał przykłady z mojej pracy. Anonimowo. W sumie miał rację, bo ja wówczas kompletnie już nie wierzyłam w to, co napisałam, a on, jak sądzę, miał misję podniesienia naszych duchowych kompetencji na zgoła inny poziom, niż facet podglądający swoją trzódkę zza chmurki.  Kończąc tę przydługą dygresję: zdaję sobie sprawę, że wiara powinna wyewoluować ponad osobowego boga ojca, ale cenne jest to, że ludzie w ogóle szukają Prawdy i mają zasady. Mam też nadzieję, że fakt, że dają dzieciom prawo do świadomego chrztu, oznacza też, że będą umieli zaakceptować brak tego chrztu, bądź wybór odmiennej drogi. Taaa do czegoś tutaj zmierzałam. A. Już wiem.    Tak jak chcę dać dzieciom wolność wyboru w kwestii wiary, tak też nie chcę im utrudniać innych dorosłych wyborów.  Często, gdy rozmawiamy o wartościach, społeczeństwie i przyszłości, Pit mówi, że przecież nie ma przymusu. Że moglibyśmy wypiąć się całkiem z systemu. Zamieszkać gdzieś na końcu świata, w chacie na palach albo jurcie, uczyć dzieci tego, co uznamy za stosowne i po prostu żyć jak chcemy.  Gdybym była sama/ nie miała dzieci ta myśl byłaby kusząca, ale skoro jest inaczej, uważam że byłoby to zamykanie dzieciom pewnej drogi. Kończąc szkoły i żyjąc w zachodnioeuropejskim społeczeństwie, zawsze będą mogły bez trudu wybrać ten namiot czy lepiankę na przyszłość. W drugą stronę nie jest już tak łatwo.  Dlatego, choć wizja prawie całkowitego odcięcia od świata z każdym dniem jest coraz bardziej kusząca, póki dzieci nie są samodzielne i dorosłe, odciąć się będzie można tylko częściowo. I taki mamy zamiar :)  O szczegółowych planach pisać nie będę, póki ich nie zrealizujemy. I tak mam łatkę tej dziwnej, co zawsze musi na odwrót. Każdego dnia dowiadujemy się nowych rzeczy, aktualizujemy plany, uczymy się. Przyszłość ewoluuje wraz z nami.    Druga sprawa to kwestia wyrzekania się. Umiem i umiałabym się wyrzec wielu dóbr i wynalazków, ale chcę mieć pralkę (jakiś czas prałam ręcznie, jak nam Frania padła - miałam o tym notkę na moim pierwszym blogu, ale chwilowo archiwum poszło się pieprzyć. jak odzyskam dane z dysku, mogę wstawić, jeśli ktoś będzie chciał i mi przypomni), lodówkę, internet i KSIĄŻKI.  Z reszty naprawdę mogę zrezygnować.    Idea przysług, dzielenia się umiejętnościami i przedmiotami, którą próbuje zaszczepić Boyle jest naprawdę fajna. Najbardziej bawi mnie jednak fakt, że dobry rok temu wymyśliliśmy z Pitem taką wspólnotę jako ideał współżycia i zastanawialiśmy się, czy to nie mrzonki i proszę, okazuje się że nie mrzonki!  Bardzo, bardzo mi się podoba. Że ludzie szukają. Że skoro nie podoba im się zastana rzeczywistość, robią wszystko, by ją zmienić. Brawo.    Następna dłuższa notka będzie intymną spowiedzią biedaka ;) Albo i nie. Teraz idę spać. Mam jutro kupę roboty.  Przed snem poczytam Thoreau. No nic nie poradzę, że wpadają mi ostatnio w ręce same takie  :D   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 