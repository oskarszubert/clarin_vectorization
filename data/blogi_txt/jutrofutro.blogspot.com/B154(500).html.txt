Internet pobudza mnie do myślenia. Często się wkurzam po prostu czytając opinie innych, a potem układam w głowie odpowiedzi - celne riposty zawsze przychodzą zbyt późno, ale można wokół nich zbudować blogową notatkę.    Tym razem zaczęło się na portalu, gdzie "bardzo lubią informować przyjaciół", w związku z tym artykułem.  W dużym skrócie: trzydziestoletni przedsiębiorca opisuje sytuację w swojej firmie. Opowiada dlaczego woli zatrudniać ludzi po 40-stce. Opisuje jak młodsi pracownicy traktują pracę i pracodawcę. We wprowadzeniu wspomina o tym, że zatrudnia 49 osób i płaci im 1900PLN brutto    plus dodatki: "minimum 500 złotych plus bony na święta, plus wyprawka szkolna, plus jakieś okolicznościowe zapomogi jak ktoś potrzebuje".    To może mała dygresja. Jakieś dziesięć lat temu, leżałam na kanapie u kuzynki i wraz z jej starszą siostrą i Pitem oglądaliśmy jakiś program w tv. Możliwe, ze taniec z gwiazdami? Coś w tym rodzaju w każdym razie. Byłam wtedy w siódmym bodajże miesiącu ciąży, miałam co najmniej 20 kilogramów na plusie i wyglądałam jak "idź stąd". Kuzynka też od lat do szczupłych nie należała, w programie zaś występowały szczupłe, normalnie wyglądające kobiety, robiące coś fajnego (już nie pamiętam śpiewały, czy tańczyły). I co? Ano to, że leżące na kanapie wielorybica i orka coś słodkiego pożerały i komentowały nieusstannie to, co działo się na ekranie. Jak komentowały? Tak jak na przeciętnego Polaka przystało: zobacz jak ona się ubrała! ryj jej się błyszczy. o mamooo kto ją tam wpuścił? jest fatalna. i jeszcze te nogi! Dlaczego mi się to skojarzyło? Bo od razu odezwały się głosy nie związane z tematem artykułu, nie odnoszące się do nieciekawych zachowań pracowników, za to potępiające tego przedsiębiorcę. "To że ktoś zatrudnia ludzi za grosze, to nie jest powód do chwały. Powinien się zamknąć, a nie pomnik sobie stawiać." "Hahaha, widziałem to. Wielki mi bohater! Przy takiej pensji to człowiek w ogóle nie ma motywacji do pracy przecież".  A ja się zastanawiam czy ludziom już się całkiem w dupach poprzewracało. I czy zdają sobie sprawę, że istnieje jeszcze jakaś inna rzeczywistość.  Coraz częściej mam wrażenie, że większość młodego pokolenia (zwłaszcza ludzi od trzydziestki w dół) chciałaby się nie przepracowywać i dostawać za to z pięć tysięcy co najmniej.    Otóż, Moi Drodzy, w państwie, gdzie przedsiębiorca jest zwykle w dupę bity, w średnich i małych firmach mało kto w ogóle daje umowy zgodne ze stanem faktycznym. Ludzie mają na papierze najniższą krajową, albo pół etatu, co nie przeszkadza im pracować na cały i w nadgodzinach. Dostają grosze na konto, do emerytury ochłapy, a jakąś tam resztę do ręki. I to często tu, w Warszawie. Jak musi być w mniejszych miastach?  Naprawdę już sam fakt płacenia pełnych składek jest godny docenienia.  Możecie sobie zobaczyć tutaj (akapit o księgowej), jak często wygląda prowincjonalna rzeczywistość. Ten film też jest dobry.     Brak motywacji do pracy przy takiej pensji. Ha!  Zapytajcie nauczyciela z państwowej placówki ile zarabia. Po wszystkich kursach, mianowaniach, użerając się z koszmarnymi gówniarzami i słuchając nieustających roszczeń rodziców. (czasem uzasadnionych, jasne.)  Zapewniam Was, że świadomość ogromnego bezrobocia w regionie, wiedza o kolejnych zamykanych zakładach pracy, rachunki do popłacenia i kilkoro dzieci w domu, są przeogromną motywacją. Tu praca w markecie to ostateczność, tam - czasem marzenie.   Poza tym, Drodzy Młodzi, jeśli pieniądze są dla Was jedyną motywacją do pracy, będą z Was dupy, nie pracownicy. I w ostatecznym rozrachunku, choćbyście zarabiali kokosy - zawsze nie dość zadowoleni ludzie.    Ceny i pensje dyktuje rynek. Już widzę jak jeden z drugim otwierają firmy w miejscu, gdzie tysiąc na rękę to bardzo dobra pensja i postanawiają z dobrego serca płacić ludziom po trzy tysiące. I to zapewne na okresie próbnym. Wiecie ile tu w stolicy proponuje się w biurze na początek? Zapewniam, że mniej niż ten potępiany przez Was przedsiębiorca z prowincji.    W sytuacji idealnej państwo wspiera przedsiębiorczość i fachowców. W sytuacji idealnej dla pracodawcy jego firma to coś więcej niż fabryka złotówek. W sytuacji idealnej pracownik wykonuje swoją pracę nie tylko dla pensji. Tylko że ten kraj to nie kraina tęczowego jednorożca, póki co.       Tym, co tak chętnie krytykują, proponuję założyć taką firmę, zobaczyć jak to jest, a potem pyszczyć w internecie. Może wówczas będę mogła potraktować takie wypowiedzi poważnie.    Przysłowie mówi, że zanim ocenisz bliźniego, powinieneś przejść się w jego butach. Jeśli po kilku godzinach nadal nie będziesz się z nim zgadzał, przynajmniej będziesz już daleko. No i będziesz miał jego buty ;)    Futomaki w październiku tego roku napisał na blipie "Oglądam zachodni net: tyle kreatywnych osób robi tyle ciekawych rzeczy.  Oglądam polski net: tyle kreatywnych osób kombinuje jak dojebać tym, którzy coś robią."    Zaś Covey odpowiada, czym się taki człowiek kieruje.  "Większość ludzi osadzona jest głęboko w czymś, co nazywam mentalnością niedoboru.  Postrzegają oni życie tak, jakby była w nim określona ilość dobra, jakby był tylko jeden  tort. Jeśli ktoś weźmie duży kawałek tego tortu, znaczy to, że pozostali dostaną mniejsze  porcje. Mentalność niedoboru to sumujący się do zera paradygmat.  Ludziom z mentalnością tego rodzaju niezwykle trudno przychodzi podzielić się  uznaniem, zasługami, siłą czy zyskiem z innymi – nawet z tymi, którzy na to pracowali.  Niełatwo im także szczerze cieszyć się z sukcesów innych, nawet (czasem – zwłaszcza) gdy  to członkowie rodziny lub bliscy znajomi czy przyjaciele. Gdy kogoś innego spotka specjalne uznanie lub niespodziewane szczęście albo też osiągnie znaczący sukces, czują się  niemal tak, jakby im coś odebrano. I chociaż zewnętrznie dają wyraz swojej radości, w środku zjada ich zgoła inne uczucie.  Ich poczucie wartości bierze się z porównań, zatem sukces kogoś innego jest do pewnego  stopnia ich porażką. Istnieje określona liczba „najlepszych studentów"; tylko jedna osoba  może uzyskać „pierwszą nagrodę". „Wygrać" to po prostu „pokonać".  Często ludzie z mentalnością niedoboru w skrytości ducha życzą innym nieszczęść – nie  wielkich nieszczęść, ale drobnych niepowodzeń, które będą ich trzymać „tam, gdzie ich  miejsce". Ciągle porównują, zawsze współzawodniczą. Całą energię wkładają w  pozyskiwanie rzeczy i ludzi po to, by zwiększyć swoje poczucie wartości. Chcą, by inni byli  tacy, jak oni tego sobie życzą. Często zależy im na tym, by ich naśladowano, i otaczają się  „potakiwaczami", słabszymi od siebie ludźmi, którzy nie stanowią dla nich wyzwania." Więc wiecie, Drodzy Państwo, stosujmy mentalność dostatku, a jak nie działa - kradnijmy buty ;)          Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 