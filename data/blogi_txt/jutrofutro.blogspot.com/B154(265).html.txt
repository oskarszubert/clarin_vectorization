Ostatnio było mnóstwo książek, więc teraz dla odprężenia zaprezentuję Wam ciasto. Lubię gotować i jeść, ale nie lubię tracić czasu, dlatego większość ciast i potraw, które podaję, robi się szybko i nieskomplikowanie. Młody z okazji urodzin zażyczył sobie ciasto z kajmakiem. Swoją drogą, to już 11 lat, nagle stałam się matką nastolatka! Chciał też "Sposób na Alcybiadesa", dziwne to dziecko ;))      Kajmak i czekolada to jest zawsze trafione połączenie. Ponieważ od czasu spróbowania lodów o smaku słonego karmelu, marzyłam o powtórzeniu doznań, uznałam że muszę spróbować odtworzyć ten smak. Specjalnie trudne to nie jest, trzeba wziąć kajmak i posolić. U nas w domu (gdy byłam dzieckiem) czasami robiło się ciasta z orzeszkami ziemnymi, ale nawet w czasach gdy ciężko było dostać łuskane niesolone, do ciast dodawało się orzechy bez soli. Płukało się je po prostu i osuszało. Myślę, że to był błąd, odrobina soli wspaniale podkreśla słodki smak. Uznałam że tym razem użyję słonych orzechów i to powinno wystarczyć. Mój błąd, kajmak jest tak słodki, że tej soli praktycznie czuć nie było. Następnym razem posolę "masę krówkową".        No a teraz "szalenie" skomplikowany przepis. Przepis na spód (już chciałam napisać, że kruchy, ale zaraz znów ktoś mnie ochrzani, że kruche ciasto robi się bez proszku i w ogóle inaczej) już podawałam TUTAJ.  Na upieczone ciasto wrzucacie solone orzeszki. Ile Wam się podoba. Na to kajmak - można kupić gotowy, naprawdę żadna filozofia. Ponieważ chciałam żeby on ładnie te orzechy oblepił z każdej strony, utarłam zawartość puszki z trzema czubatymi łyżkami masła. Bez tego jest nieco zbyt sprężysty. Jeśli będziecie mieć problem z grudkami tłuszczu, zagotujcie wodę, wlejcie do jakiejś miski i wstawcie doń miskę, w której ucieracie. Jeśli ucieracie w makutrze, macie pecha, ona się nie nagrzeje ;) Ale jeśli macie makutrę, na pewno nie ma większego problemu z grudkami. Ja bym jeszcze jednak kajmak dosoliła. Najlepiej solą kamienną. Nie umiem powiedzieć ile - soliłam solniczką już na talerzu.   Na orzechy więc wylewacie masę, a na to polewę, na którą przepis jest na zdjęciu, zapisany ręcznie TUTAJ. Zmniejszcie proporcje, jeśli trzeba, bo ta polewa to przepis na dużą blachę.      Potem ciasto na godzinę do lodówki. Orzechy można kłaść na gorące ciasto, resztę na lekko ciepłe. Do lodówki wsadziłam lekko ciepłe - paradoksalnie takie szybciej stygnie (pamiętam z programu 'pogromców mitów' czy jakiegoś w tym stylu)  Uważajcie, żeby się nie przepracować ;)         Nie mogę dać zdjęcia jednej porcji, bo Kama przyszła na nagranie i wszystko zjadła. No dobra, trochę zostało. Smacznego.             Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 