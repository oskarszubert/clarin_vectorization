Może w pewnym momencie życia człowieka przestaje interesować fikcja? Zdajesz sobie sprawę z tempa upływu czasu i chciałbyś jeszcze się czegoś dowiedzieć i nauczyć.  Zdarza mi się jednak czytywać powieści.  Obiecałam sobie, ze z uwagi na wartość mojego czasu - jedynej rzeczy, której nie odzyskasz, nie nadrobisz, nie kupisz za żadne pieniądze - każda powieść dostaje tylko dwie szanse. Dawniej czytałam wszystko, co zaczęłam, w poczuciu jakiegoś chorego obowiązku. Dziś traktuję lektury inaczej. Jeśli powieść nie zainteresuje mnie przez pierwszych kilkadziesiąt stron (pisząc 'kilkadziesiąt' mam na myśl raczej 30-50 niż 90), odkładam ją na półkę, zakładając że raz mogłam nie być w nastroju. Wracam do takiej książki po jakimś czasie i zaczynam lekturę od początku. Cóż, niewiele z tych wcześniej odrzuconych olśniewa mnie przy kolejnym podejściu. Zwykle po 30-50 stronach rezygnuję. Tym razem na dobre.  Czasami mam ochotę na przeczytanie powieści, o której wcześniej nie słyszałam. Budzi się we mnie duch poszukiwacza i liczę na to, że spod przykurzonej sterty w antykwariacie wyciągnę prawdziwą perłę albo odkryję jakiegoś autora na nowo. Nie znoszę chodzenia po centrach handlowych, a czasem naprawdę muszę coś tam kupić, tymczasem po pół godzinie mam ochotę samą siebie obedrzeć ze skóry: światło mnie razi, muzyka denerwuje, nadmierne zagęszczenie klientów wywołuje ból głowy, pocę się z nerwów, mam wrażenie, że wszystkie zakończenia nerwowe mam gdzieś na wierzchu i zwykle ratuję się chwilową ucieczką do Empiku. To też nie jest oaza spokoju, ale oglądanie książek mnie uspokaja. Na kolejne pół godziny. Podczas takich akcji ratunkowych przeglądam powieści. Szukam zdjęć autorów, czytam noty biograficzne i streszczenia książek na okładkach, które w założeniu powinny mnie zachęcić do kupienia danej książki. Hm. Zwykle nie zachęcają.  Zauważyłam, że panuje urodzaj na trzydziestolatki. "Głowna bohaterka jest trzydziestolatką, która..." przeważnie szuka miłości. Poznaje interesującego faceta, ale on a) ma żonę b) okazuje się być szefem firmy, w której bohaterka ma pracować c) są jakieś inne przeszkody, które bohaterka pokona, aby mogli być razem. Po dziesiątym opisie w tym stylu robi mi się słabo i obiecuję sobie, że jeśli kiedykolwiek napiszę książkę o trzydziestolatkach, nie pozwolę sobie na ujęcie tego w opisie. Kolejny standard to: "Kasia, Jola i Mariola są przyjaciółkami. Spotykają się regularnie co tydzień (zakładają klub miłośniczek czekolady/seksu w czwartki/mało używanych dziewic) i dzielą się problemami. Kasia szuka miłości, Jola związała się z draniem, a Mariola jest bardzo zapracowana i nawet nie przypuszcza, że na jej drodze niebawem stanie interesujący brunet". Zauważyliście? To są zawsze grupy 3-4 przyjaciółek, których życie kręci się wokół problemów z facetami. "Prawie jak lejdis". "Polska odpowiedź na seks w wielkim mieście".  I znów staram się zapamiętać, żeby na okładce mojej książki (która zapewne nigdy nie powstanie) nie pisać niczego o czterech przyjaciółkach, choćby nawet na tym opierała się cała powieść. Bo ileż można. Człowiek chciałby czegoś nowego, albo przynajmniej by akcenty były rozłożone inaczej. Jeśli powieść ma być rozrywką, (jako rozrywkę rozumiem także intensywne przeżycie wybijające na moment z codziennego rytmu, nie tylko chwilę bezmyślnego chichotu), jeśli mam poświęcić na nią czas, niechże autor nie traktuje mnie jak małej dziewczynki. Jeszcze chwila i wyjdę na ulicę z transparentem "żądam otwartych zakończeń" albo "precz z prostymi rozwiązaniami". Dlaczego, jeśli główna bohaterka wychodzi z nieudanego związku, jest bardziej niż pewne, że w połowie powieści zostanie wprowadzony bardzo atrakcyjny mężczyzna? Kiedy się taki pojawia można już przyjmować zakłady, po ilu stronach zwiąże się z główną bohaterką i ukoi jej ból. Nie chcę tego!  Nie chodzi o to, że uwielbiam jak bohaterowie powieści są nieszczęśliwi i samotni. Niech im się układa, także w życiu osobistym. Nie mam nic przeciwko temu, by żyli w fajnych związkach, jeśli jest to jakiś punkt wyjścia, albo wątek który ewoluuje ku spełnieniu, ale nie jest podstawą, na której opiera się intryga. Tymczasem w dużej części powieści, zwłaszcza tych z trzydziestolatkami w okładkowym opisie fabuły, złapanie faceta jest najwyższym szczęściem i stanowi o wygranym życiu. Zaraz mi się przypomina ten żenujący serial, który czasem oglądałam, gdy miałam jeszcze telewizor - "Magda M." Matko kochana! Dorosłe wykształcone kobiety (i homoseksualny mężczyzna na otarcie łez) dla których osią życia są rozterki sercowe. Wiem, że chęć uniknięcia samotności to ważne zagadnienie, ale opierać na tym książkę/serial/całą egzystencję? I nie na zagadnieniu ludzkiej samotności w pojęciu szerszym. Nie samotności współczesnego człowieka, samotności w rodzinie, w związku, w wielkim mieście, wobec inności, choroby lub śmierci. Nie. Jedyna samotność w takich dziełach daje się opisać jako: "chłopa nie ma, a tu zegar biologiczny tyka, co robić?". I jak tu traktować taką twórczość poważnie?  Mam wrażenie, że wszystkie twory tego typu, choć przedstawiają życie trzydziestolatków, są skierowane do emocjonalnych piętnastolatków, dla których najlepsze książki kończą się frazą: "zgodziła się wyjść za niego i żyli długo i szczęśliwie". Chyba Wam wspominałam, że gdzieś pod recenzją Millenium dziewczynki (bo nie chcę myśleć, że dojrzałe kobiety) napisały, że film/książka fajna, ale zakończenie je bardzo rozczarowało, bo Lisbeth Salander i Mikael Blomkvist powinni być razem. Taaak. Z pewnością.  No i sami widzicie. Przy tylu zastrzeżeniach (a przecież nie napisałam o wszystkich) ciężko się sięga po powieści.     Pod koniec roku zostałam jednak namówiona na "Wilczyce". Jak zwykle byłam pełna obaw. Z okładki spoglądała na mnie interesująca twarz autorki sąsiadująca z zapowiedzią tego, co znajdę w książce. Przyznaję, że fragment mówiący o zdradzającym narzeczonym i próbie ucieczki Natalii (głównej bohaterki) od problemów poprzez powrót do krainy dzieciństwa, sprawił że westchnęłam nieco zrezygnowana. Książkę jednak przeczytałam w jeden dzień i przyznaję, że dawno nie czytało mi się tak przyjemnie powieści o młodej kobiecie.  Mimo że pojawiły się zagadnienia, przy których zamierałam, bojąc się, że dany wątek zostanie poprowadzony szablonowo, autorka z każdego z nich wychodziła zwycięsko. Pojawił się obowiązkowy zestaw trzech (w porywach do czterech) przyjaciółek i ich rozmowy o mężczyznach, ale  było w nim jednak coś więcej niż tylko zagadnienia sercowe. Zjawia się przystojny i interesujący mężczyzna, ale nie staje się on remedium na wszystkie problemy i książka nie kończy się wizją białej sukni.   Bardzo mnie ucieszyło, że bohaterowie tej powieści naprawdę żyją, nie są szablonowi, każde z nich ma w sobie jakąś głębię, a o kształcie ich życia decyduje coś więcej niż tylko poszukiwanie "drugiej połówki jabłka". Główna bohaterka - Natalia - ma nietuzinkową przeszłość i skomplikowane relacje rodzinne, które ją w dużym stopniu ukształtowały. W chwili kryzysu ucieka do Wilczyc, krainy dzieciństwa, w której nadal mieszkają jej dziadkowie. Ucieczka daje jej szerszą perspektywę, pozwala uporządkować własne życie na wielu płaszczyznach. Cała rodzina Natalii jest interesująca, także dlatego, że Aneta Borowiec jest dobrą obserwatorką i umiała tchnąć w nich wszystkich życie. Ta rodzina ukrywa bolesną tajemnicę, fakt, który zaważył na życiu wielu osób, a także na kształcie, bardzo kalekich, relacji Natalii z matką. Wyjaśnienie zagadki z przeszłości nie jest wcale oczywiste i to kolejny plus tej książki. No i wreszcie język. Jak miło jest przeczytać coś napisanego naprawdę sprawnie i prosto. Bez udziwnień, bez pretensjonalności. Widać w tym tekście poczucie humoru i mądre spojrzenie na życie samej autorki. Naprawdę przyjemna lektura. Ciepła, interesująca, dająca nadzieję.      Aneta Borowiec. Wilczyce.   AGORA S.A. Warszawa 2012    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 