Dawno dawno temu, za siedmioma internetami podesłałam znajomemu obrazek bardzo pasujący do jego tekstu, choć skrycie marzyłam, że sama go jeszcze kiedyś użyję i oto nadarzyła się okazja.  Po pierwsze, nie znoszę załatwiania czegokolwiek w instytucjach, gdzie wiecznie czuję się jak petent, nawet wówczas, gdy zgłaszam się po "swoje". Nie znoszę urzędów, a do lekarza chodzę jak naprawdę muszę. Daleko mi do osób, które odwiedzają przychodnie zdrowia towarzysko. Postanowiłam jednak regularnie się badać i tego się trzymam.  W ciągu ostatnich miesięcy kilka osób sugerowało mi, że warto sobie przebadać hormony tarczycy, bo często się zdarza, że są zaburzone, już po kilku tygodniach od rozpoczęcia leczenia człowiek odzyskuje dawne życie, a depresja znika wraz z resztą dolegliwości. Jak sobie poobserwowałam i posłuchałam, to już prawie marzyłam o chorej tarczycy i pozbyciu się raz na zawsze problemów ze zniżką nastroju, z którymi się bujam od 14 lat.  Planowałam zapłacić za badania, żeby się nie prosić, bo w państwowej służbie zdrowia czuję się wiecznie jak naciągacz jakiś i od progu mam ochotę przepraszać, że w ogóle głowę zawracam, ale noga mi odpadła, może pan doktor zszywaczem tapicerskim doczepi, co tam będzie sobie roboty dodawał szyciem i dezynfekcją.  Potem jednak stwierdziłam, że może po prostu spróbuję pójść po skierowanie. Badań krwi dawno nie robiłam. Dobrze, że jeszcze wówczas nie słyszałam o sytuacji, w której bliska mi osoba, w chwili gdy stwierdziła, że chciałaby zbadać sobie krew na cukier, została zbyta przez lekarza pierwszego kontaktu: "nie wygląda pani, jakby potrzebowała tego badania". Z oczu wyczytał, musi.  Zarejestrowałam się więc do lekarza, poszło sprawnie, przywitała mnie pani doktor mniej więcej po pięćdziesiątce, więc doświadczona, którą pierwszy raz widziałam na oczy. Powiedziałam, że chciałam sobie zrobić badania, bo dawno nie robiłam, więc bez problemów wypisała mi skierowanie na wszystkie podstawowe. Byłam mile zaskoczona i wówczas poprosiłam o diagnostykę chorób tarczycy. Zostałam zapytana po co mi to i czy mam jakieś objawy. Grzecznie je wymieniłam, na końcu dodając wieloletnie problemy z depresją. I się zaczęło...  Dodam, że nie poszłam tam dyskutować o mojej depresji, a jedynie uzyskać skierowanie na konkretne badania.   - ale jakie ty masz powody, żeby mieć depresję? dzieci masz? zdrowe? pracę masz? chłopa masz? no to o co ci chodzi? musisz wziąć się w garść. nie możesz tak ciągle. jak będziesz mieć ciągle depresję, to mąż cię zostawi. wiesz jak trudno jest wychowywać samotnie dzieci? wtedy to dopiero będziesz miała powody do depresji...  TAK. SERIO. To wszystko usłyszałam od doświadczonej, oceniając po wieku, lekarki. I nie była to jakaś pipidówka, ale przychodnia w stolicy. Pani doktor była naprawdę miła, ale mówiła takie pierdoły, że zastanawiałam się, czy nie jestem w ukrytej kamerze.   Jestem uodporniona. Wiem gdzie i jak się leczy depresję. Umiem sobie z nią radzić. Nie byłam kimś, kto w trakcie pierwszego epizodu depresji, nie wiedząc że powinien iść do psychiatry, idzie do lekarza ogólnego i pyta co robić. A GDYBYM BYŁA? Nie wiem czy bardziej wkurzyło mnie to, że zamiast skierowania dostałam (nie bójmy się tego słowa) głupi wykład, czy fakt, że gdyby trafiło na kogoś innego, mogłoby mu naprawdę zaszkodzić.  I tak sobie myślę, co tu wymagać od przeciętnego człowieka normalnych reakcji, skoro lekarz potrafi wygłaszać szkodliwe dyrdymały. Wiele jest jeszcze w tej kwestii do zrobienia, proszę państwa.  A diagnostykę tarczycy sobie opłaciłam. Trzeba było tak od razu.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 