Więc tak, nie zaczyna się zdania od więc. Mam dziwne wrażenie, że duszę się formą. Sama. W którymś momencie uznałam, że to będzie poważny blog z poważnymi tekstami, tyle że ja jestem tak mało poważna... Uwielbiam pisać długie (i mam nadzieję, że niektórzy z Was uznają, że) inspirujące czy inteligentne teksty, nad którymi myślę długo i zdrowo, ale przez większość czasu mam nierówno pod kopułą.  Wstaję rano i czuję przemożną potrzebę podzielenia się ze światem, jakże istotną informacją na temat tego, że  moje włosy mogłyby grać dziś główną rolę męską w "Autostradzie do nieba".  Albo że od tygodni mam powymyślane teksty na bloga, ale nie mogę jakoś usiąść i ich napisać.  I że dobre dwa lata temu nad lekturą Boskiego Szaleństwa rozważałam czy gdyby nie depresja, w ogóle zaczęłabym pisać. Pewnie zajęta bym była fajnym życiem po prostu. Pognębiona myślałam wtedy, że w dupie mam całe to pisanie. Że jeśli na jednej szali jest kompletny brak zadowolenia z życia, na drugiej brak pisania, to chrzanię to pisanie, chcę normalnie żyć. Hmm Uważajcie czego sobie życzycie. Ciesząc się wodą, słońcem, przyrodą, życiem (Pit, wiem że to środek miasta i w ogóle nie jest to miejsce, w którym chcemy żyć, ale CZYŻ TE DRZEWA NIE SĄ PIĘKNE W TYM SŁOŃCU?), ciężko jest się zmusić do siedzenia godzinami przy kompie i ubierania tego w słowa. Mam dziesiątki fajnych tekstów w głowie i zamiast pisania, wolę moczyć nogi w fontannie, bo od lat życie nie sprawiało mi takiej przyjemności.      Mam do przeczytania w najbliższym czasie: - dwa pierwsze tomy wspomnień Moniki Żeromskiej - "Krąg Turowicza..." autorstwa świetnego duetu: Bereś   Burnetko, który chwaliłam przy okazji biografii Edelmana, tu wzbogaconego o Joannę Podsadecką. Książka wydana przez fundację Świat ma sens.  - "Dziewczyny atomowe" Denise Kiernan wydane przez Wydawnictwo Otwarte. a w drodze jest jeszcze Kapuściński. A co robię? Tworzę tekst, jeden z tych, co od dawna chodzą mi po głowie i nie dość, że oglądam po kawałku wszystkie filmy, które mi się w związku z nim przypominają (robię research niby, ale coś za bardzo się wciągam), to jeszcze w poszukiwaniu cytatu sięgam po "Jak być kobietą" Caitlin Moran i jako że po drugim przejrzeniu stwierdzam, że ten cytat to chyba sobie wymyśliłam, zaczynam CZYTAĆ po raz kolejny tę książkę. No nic nie poradzę, świetna jest. Już nawet napisałam do Kamy, która chciała Moran ode mnie pożyczyć, żeby sobie kupiła. A jeśli nie będzie zachwycona, to od niej odkupię. I podaruję komuś fajnemu, na przykład mojej córce na osiemnastkę ;)  Kali, pomysł bym napisała "książkę  z wymyślonymi cytatami. Które _mogły_być_ w którejś z czytanych  książek, ale są tylko wytworem mojej wyobraźni na wspomnienie danej  książki." jest genialny :))  Więc widzicie, że nie mogę prowadzić poważnego bloga.  I chciałabym napisać, że kiedyś szczoteczki do zębów były plastikowe i KOMU TO PRZESZKADZAŁO?? Teraz zaś są uzupełniane o gumę, która porasta grzybem po tygodniu nie pilnowania by szczotka po użyciu była sucha. Nie mam na to czasu, na bogów. Nim kupię nam wszystkim szczoteczki elektryczne (chyba się ugnę, bo latamy teraz wszyscy do dentysty i nawet sobie kamień usunęłam, a Pit od września to chyba sobie karnet stomatologiczny wykupi), chcę plastikowe szczotki. Bez grzyba. Chcecie zobaczyć jak wyglądają prawie nowe szczotki, które przez kilka tygodni miały kontakt z wilgocią? Nie chcecie, ale i tak Wam pokażę.      Higieniczne, prawda?     Teraz kupiłam Młodej taką na gumowych nogach. Nie będzie wstawiana do kubka, zobaczymy...  Czy ktoś tu jest? Mówcie coś, bo za chwilę serio zacznę pisać książkę z wymyślonymi cytatami, a przecież mam pisać tekst. Zwłaszcza, że lada chwila wyjeżdżam. Na krótko, ale jednak. I znów będę pielęgnować rozrywki prostej kobiety. Kocham to, naprawdę. Wodę, piasek, lody Grycana, seriale (!) i to, że z nikim nie muszę rozmawiać. Mogę milczeć i wystawiać twarz do słońca. Nie ma dla mnie ratunku...            Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 