Gdzie chciałabym być za kilka lat?  W miejscu, gdzie byłoby więcej przestrzeni i mniej ludzi. Gdzie czułabym, że mam coś ważnego do zrobienia i robiłabym to.  (tu jest cały plan, dotyczący tego, co chciałabym robić, którego nie będę upubliczniać, póki nie zrealizuję)  Póki co, chcę rozwijać się w wielu kierunkach.  Intelektualnie, społecznie, duchowo i fizycznie.    Bawi mnie, że nagle wszechstronny rozwój staje się nowym odkryciem - powstają artykuły na temat oświeconych par, które nagle olśniło. Pracowaliśmy non stop i nagle dopadła nas choroba/depresja/zniechęcenie i oto wpadliśmy na genialny pomysł - nasz rozwój nie był zrównoważony. Zwolniliśmy się z pracy i teraz będziemy siedzieć w domu, rozmawiać i rozwijać duchowość.(czyli przegniemy w drugą stronę, bo przecież można się wyspać na zapas, prawda?)   Normalnie eureka. Jakie to śmieszne. Jakby taki obrót spraw nie był do przewidzenia. Całkiem jakby ktoś napisał, że odkrył że żywienie się samymi batonikami powoduje przyrost dupy.  Ludzie, skąd Wy jesteście?? - chciałoby się zapytać.    Nie korzystam z "dobrodziejstw" życia w dużym mieście. Gdybym była bezdzietną dwudziestolatką, może bym korzystała. Im dłużej mieszkam w miastach (a co kilka lat przeprowadzałam się do coraz większych), tym głębiej utwierdzam się w przekonaniu, że to nie jest najlepsze miejsce do wychowywania dzieci, do egzystowania jako rodzina.  Gdybyśmy pracowali sześć godzin dziennie zdalnie i mieli sporo kasy, pewnie byłoby to łatwiejsze, obecnie czuję jak tracimy czas. Na potęgę.  Praca na drugim końcu miasta plus dojazd sprawia, że dzieci widzą ojca przez trzy godziny dziennie - przed zaśnięciem. Ta praca w tej firmie to najlepsze co się Pitowi (i nam też) zdarzyło od lat, ale nie zmienia to faktu, że czasu sam na sam nie mamy już praktycznie w ogóle. (jak ja pracowałam też mnie nie było po 12h, uroki miasta z korkami)    Przeglądam czasem strony lansujące nowoczesne rodzicielstwo miejskie. Jasne jasne, super, jak się ma wolny zawód, samochód i zasobny portfel. Bo oczywiście można próbować wbić się na jakieś wystawy za darmo, połazić po parkach i zrobić inne fajne rzeczy, tyle że przez ponad pół roku oznacza to wymrażanie tyłków na przystankach, bo nawet do najbliższego parku pieszo za daleko. Ze starszymi dziećmi pewnie łatwiej, ale starsze już mają w poważaniu wyprawy z rodzicami :)  Dochodzą psy, które źle znoszą samotne siedzenie w domu i przydałby im się ogród.    Można by z nimi nad Wisłę, ale tylko w dzień wolny, bo z tego się robi całodzienna wyprawa. Stosunkowo blisko mam taki mały zakątek, gdzie jest dość dziko, ale nawet tam o piątej rano spotykam ludzi z psami - za dużo nas wszędzie tutaj. Jakiś czas temu odkryłam, że zlikwidowali już ogródeczki, które okalały ten zakątek, wyrównują wszystko i lada dzień zaleją betonem. Miasto, psia jego mać.   Pies nie jest od tego, by siedzieć w bloku. Człowiek (ja!) też nie. Póki tu jestem, wezmę stąd co dobre, ale plan na przyszłość jest inny.     Wielkomiejskie dzieci z klasy mocno średniej, zamiast robić coś fajnego u dziadków lub z rodzicami, albo z rówieśnikami, ale na innym gruncie, są poutykane w świetlicach i siedzą w przedszkolach do oporu, mimo że w okolicach piętnastej tam już się dydaktycznie nic specjalnego nie dzieje. (Jasne, na pewno podacie mi mnóstwo przykładów na to, że to też może być fajne i może inaczej wyglądać i ok. Ale mogę mieć inna wizję na przyszłość? Mogę nie chcieć w ten sposób?)    Mam dzieci, mam zwierzęta, mam męża i mam wobec nich zobowiązania. To zobowiązania, które nie są obowiązkiem. Które są dyktowane chęcią i miłością. I kurde, wszystkim nam trzeba więcej wolności, więcej samodzielności, więcej przestrzeni i radości. Oraz CZASU.     Zdaję sobie sprawę, jakie są realia i jak żyje wiele rodzin, ale nie oznacza to, że ja nie mogę lepiej.  A dla mnie lepiej, znaczy normalny status materialny, brak długów, wakacje pod namiotem, a nie na Karaibach, praca która ma sens i przynosi coś dobrego, a poza tym dużo czasu z bliskimi.  Nie chcę plazmy, ipoda, iphona i innych i-cosiów, ale chciałabym na przykład najprostsze rowery i kalosze dla całej czwórki, żebyśmy mogli czynnie wypoczywać. Mam w nosie płatne baseny, marzę o jeziorze blisko. Z materialnych rzeczy poza książkami w każdej ilości, potrzeba mi jeszcze tylko aparatu fotograficznego - bo przyda się do realizacji planów. Komputer mamy jeden dla całej rodziny, bo po co więcej? Rodzina mi się starzeje i chciałabym mieć ich bliżej - choć czasem to kompania z piekła rodem jest :)  Kuzynkę znam głównie z facebooka, straszne fajna baba z niej wyrosła, a ja mam tylko mgliste wspomnienia z czasu, gdy była w wieku mojej córki i potem jakieś pojedyncze sceny z "Wszystkich Świętych".    Tak. O tym właśnie myślę na koniec roku.     Zbieram siły na dalszą walkę z rzeczywistością. I chrzanię wszystkich, którzy chcą mi udowodnić, że to wszystko mrzonki i nie-da-się.    Wszystkim czytelnikom życzę, żeby im też się (U)DAŁO.  Wszystko, co chcą zrealizować. Nie tylko na Nowy Rok. W ogóle.    To co? Polecę tu Pauschem, co? Bardzo lubię...  Mury wznosi się nie bez powodu. Wyrastają nie po to, by nas powstrzymać.  Wyrastają po to, by nam pokazać jak bardzo czegoś pragniemy.     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 