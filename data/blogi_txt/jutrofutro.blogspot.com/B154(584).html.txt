Siostra szła pierwszy raz na nową uczelnię. Po drodze ochlapał ją autobus, inny jej uciekł, więc postanowiła zrobić sobie spacer, choć pogoda pozostawiała wiele do życzenia. Na trasie dom-uczelnia musiała pokonać miedzy innymi przejście ograniczone szlabanem. Ponieważ pieszy jest generalnie traktowany przez zmotoryzowanych jak człowiek, który potrafi latać, a jak nie potrafi, to niech się nauczy, bardzo ją zadziwił kierowca ustępujący jej pierwszeństwa. Była tak zachwycona uprzejmością owego pana, że kłaniała mu się i dziękowała przechodząc powoli przed jego wozem. Nie przyszło jej do głowy, że zatrzymanie ruchu nie wynikało z grzeczności kierowcy, a z opuszczającego sie powoli szlabanu... Przechodząc tak w ukłonach i uśmiechach dziękczynnych dostała w łeb owym szlabanem, który strącił jej okulary i został siostrzyczce w rękach. Więc sytuacja wygląda następująco: sznur samochodów czeka, moja siostra totalnie ślepa (każdy krótkowidz wie co to znaczy zostać nagle pozbawionym okularów) ze szlabanem w rękach. Z wrodzoną sobie gracją siostra wstrzymała ruch, odłożyła grzecznie szlaban i zeszła do poziomu ziemi, próbując odnaleźć okulary. Nie muszę chyba dodawać, jak pięknie wyglądała docierając na inaugurację roku, biorąc pod uwagę, że okulary odnalezione w końcu, pękły i przez resztę dnia funkcjonowały tylko dzięki sklejeniu ich taśmą klejącą. No i niech mi ktoś powie, że jej sie przytrafiają normalne rzeczy! Kocham tę wariatkę.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 