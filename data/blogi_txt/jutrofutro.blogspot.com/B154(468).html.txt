W naszym domu działa chyba jakieś lobby...      ...jak inaczej można wytłumaczyć dziwne nagromadzenie lektur o dość jednolitej tematyce? (a to pierwsze z brzegu z półki dzieciaków, jest tego więcej)         Lat temu kilka, opisywałam pod pseudonimem niektóre z tych książek dla portalu, który już nie istnieje. (i to nie moje teksty go wykończyły) Znalazłam kilka z tych opisów w starych folderach.  Oczywiście teraz, sześć lat później, napisałabym to zupełnie inaczej. No i weźcie pod uwagę fakt, że do portalu, który w założeniu ma być popularny, często trzeba pisać hmm poniżej swoich możliwości. Ale daję w ramach ciekawostki:  Filemon i Bonifacy. Były lata osiemdziesiąte, a ja byłam straszną kociarą. Miałam jakieś osiem lat i najbardziej na świecie chciałam mieszkać na wsi i zajmować się zwierzętami. W osiemdziesiątym siódmym, jak co roku, spędzaliśmy Święta u babci na wsi i wtedy stałam się posiadaczką tej książki. Pamiętam jak pachniało pomarańczami, jakie to dawało złudzenie dobrobytu i jak odpakowywałam szeleszczący papier, z którego wyjęłam niebieską książkę z dwoma kotami na okładce. I zakochałam się w Filemonie i Bonifacym. Było tam wszystko, co lubiłam. Wieś, spokojne życie, zwierzęta; wszystko opisane interesująco i z humorem.  To bardzo ciepła książka. Większość z nas bardziej kojarzy dobranockę o tym tytule, ale dla mnie to przede wszystkim trzy tomy pełne przygód dwóch kotów, do których z czasem dołącza szczeniak. Zachwyciła mnie dbałość o szczegóły i doskonałość, z jaką opisany był koci charakter. Każdy kociak najpierw jest mały, ciekawski, naiwny i czasem niezgrabny jak Filemon. Potem, z czasem przeobraża się w leniwego, dostojnego i sprytnego Bonifacego.  Niebieską książkę czytałam przez pół wigilijnej nocy. Potem w domu pojawiły się kolejne dwie części, a ja na przemian roztkliwiałam się nad wiejskimi klimatami i zaśmiewałam z dialogów. Mimo że nie była to książka, która miała wielki wpływ na mnie jako na człowieka, dała mi sporo radości w tamtych czasach. Dlatego gdy tylko urodził się mój syn, przeszukałam biblioteczkę rodzinnego domu i przywiozłam kilka pozycji odpowiednich dla niego. I o ile wiem, że na niektóre książki jest jeszcze zbyt wcześnie, o tyle książka napisana przez Sławomira Grabowskiego i Marka Nejmana bardzo szybko stała się jedną z naszych wspólnych wieczornych lektur.  Gdy zaczynaliśmy ją czytać syn był na tyle mały, że tłumaczyłam mu wszystko; począwszy od tego co to jest spiżarnia, a co nazywamy izbą, aż po powtórne opowiadanie przygód w uproszczonej wersji. Takiej w sam raz dla dwulatka. Teraz Mały ma skończone cztery lata, a okładki książek powoli się rozpadają od częstej eksploatacji. Mamy swoje ulubione rozdziały i historie. Czasem, gdy jest już bardzo późno a mamę (czyli mnie) za bardzo pieką oczy, by mogła czytać, opowiadamy sobie wspólnie o najciekawszych naszym zdaniem przygodach dwóch kotów.  Jeśli jeszcze nie znacie Filemona w wersji książkowej, czas to nadrobić. Myślę, że poza samą przyjemnością poznawania fajnej książki, jest w niej kilka dodatkowych rzeczy godnych uwagi. Ciepło, klimat, humor; fakt że niektóre dzieci znają bohaterów z dobranocek, co może sprzyjać zainteresowaniu. Większość maluchów działa na zasadzie „lubię tylko to, co już znam” i bardzo przywiązuje się do bajkowych postaci.  Poza radością ze śledzenia akcji i obserwowania jak dorasta Filemon, ta książka daje mojemu dziecku jedną ważną rzecz. Uczy go empatii. Mały poznaje świat od kociej strony, widzi że zwierzęta mają swoje sprawy i własne drogi; czują, lubią się lub nie; są kimś więcej niż rzeczą.  Poza tym tak trudno trafić na książkę dla dzieci, która nie będzie za bardzo wydumana, zbyt moralizatorska, za to bez przemocy. Czytamy, a syn uczy się widzieć świat rzeczy małych, zauważać drobiazgi i odnajdywać to, co zabawne. Razem się tym bawimy. Mały zasypia zasłuchany, a ja wracam do wspomnień, podsycanych głośnym mruczeniem naszego, całkiem realnego kota.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 