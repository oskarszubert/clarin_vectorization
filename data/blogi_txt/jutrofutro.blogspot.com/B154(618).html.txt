Tajemnica Abigel  to teoretycznie książka dla młodzieży, podejrzewam jednak, że spora część młodych czytelników po przeczytaniu opisu na okładce, może ulec konsternacji. Akcja powieści rozgrywa się na Węgrzech w czasie II wojny światowej, główna bohaterka przebywa na surowej pensji dla dziewcząt, a do tego nie ma tam żadnych smoków ani wampirów i ani jednej czarodziejskiej różdżki. I bardzo dobrze! Realny świat może być bowiem równie zajmujący. Nie wiem jak nastolatkom, mi się Tajemnica Abigel podobała. Przywodzi na myśl lektury z biblioteczki babci, zresztą, zmarła kilka lat temu autorka byłaby dziś w zasadzie rówieśniczką mojej babci. Nie wiem na ile to, co opisała jest prawdziwe (chociaż jedna z dziewcząt w powieści nosi nazwisko autorki, a ona sama była nauczycielką w żeńskiej szkole), na pewno jest prawdopodobne. Czuć, że powieść była pisana w innej rzeczywistości, ale nie można powiedzieć, żeby się zestarzała.To historia Giny, córki generała, rozpoczynająca się dla nas w 1941 roku. Główna bohaterka nie odczuwa specjalnie niedogodności czasu wojny. Bawi się, chodzi do szkoły, bywa na podwieczorkach u swojej rozrywkowej i nieco niedojrzałej ciotki, gdzie tańczy i poznaje młodych mężczyzn w mundurach. Pewnego dnia, bez wcześniejszych zapowiedzi, ojciec postanawia wysłać Ginę na pensję, do małego miasta daleko od domu. Dziewczyna niewiele z tego rozumie, choć ma przeróżne podejrzenia, które nie stawiają generała w najlepszym świetle. Na miejscu ciężko jej się dostosować do dyscypliny i w zasadzie od samego początku ma kłopoty z relacjami z innymi uczennicami. Takie zamknięte enklawy kierujące się sztywnymi zasadami to zawsze interesujące miejsca do obserwacji. I tego nam autorka, skupiająca się głównie na relacjach międzyludzkich oraz życiu wewnętrznym bohaterki, nie szczędzi.Trochę mi brakowało opisu zwyczajów, potraw, drobiazgów, które pomogłyby mi bardziej wejść w tamte czasy, ale myślę że nie ma się co czepiać - dla autorki to była część znanej rzeczywistości, nie musiała więc wdawać się w szczegóły, próbując urealnić otoczenie. W końcu jeśli ktoś ma ochotę dowiedzieć się czegoś więcej o czasach II wojny światowej na Węgrzech, może poszukać informacji w literaturze fachowej. Ale Tajemnica Abigel to nie tylko opowieść o "dziewczyńskich" relacjach. Któregoś dnia, w kryzysowym dla siebie czasie Gina dowiaduje się o prawdziwych powodach opuszczenia domu. To będzie dzień, w którym będzie musiała nagle dorosnąć i spojrzeć na świat i swoją rzekomą dotychczasową niedolę z całkiem innej strony. Nagle niesnaski i nieporozumienia, które wydawały jej się tragediami, będzie musiała zobaczyć z odmiennej perspektywy. Pojawi się też tajemnicza Abigel... Powieść Magdy Szabó jest historią o zmianie perspektywy. O dojrzewaniu i przyjaźni, bolesnym przebudzeniu się do dorosłości, a także o tym, że rzeczy nie zawsze są takie, jak się wydaje.  Opowieść dla nastoletnich miłośników historii w starym dobrym stylu. Ale ci, którzy wyrośli już nieco z okresu gimnazjum, też mogą polubić Tajemnicę Abigel, jak widać na załączonym obrazku* ;)  * choć oczywiście praktycznie od początku wiedziałam kim jest Abigel. Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 