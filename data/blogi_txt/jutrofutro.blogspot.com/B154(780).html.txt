Pod poprzednią notatką pojawił się taki (anonimowy) komentarz: “Witam Panią Pani Elżbieto -uwielbiam czytać Pani blog od zawsze. Tyle w nim rodzinnego ciepełka że mozna było sie ogrzać -no właśnie BYŁO. Szkoda ,ze blog zamoenił sie w bibliotekę, a zdjęcia zwierzaków i dzieci w spacerownik po Warszawie-ale to Pani blog wiem dlatego nie komentuję -wierze ,że może kiedyś pojawi się więcej osobistych wpisów (ma pani rację Polacy uwielbiają podglądać). (...)“    I zaczęłam się zastanawiać. Owszem pisałam osobistego bloga. Od 2004 do 2008 roku. Chyba jednak nie chodzi o te osobiste wpisy, bo każdy kto je znał, wie że na coś takiego można sobie pozwolić tylko przy bardzo ograniczonej liczbie czytelników lub na zamkniętym blogu.  Jeśli chodzi zaś o "jutrofutro", to przez pierwsze 3 lata dodawałam średnio raz na tydzień jakąś scenkę rodzinną, która mnie ubawiła, plus zdjęcia zwierzaków/domowników. Więc nie wiem czy to zostało nazwane tym ciepłem, którego teraz nie ma. Chyba nie. Przez chwilę w 2011 roku sądziłam, że mogę spróbować znów pisać nieco więcej o naszym życiu. I rzeczywiście częściej pojawiały się wpisy dotyczące codzienności.  Wtedy też napłynęła spora grupa nowych czytelników, blog stał się popularniejszy, a ja słyszałam coraz więcej pretensji odnośnie mojego życia osobistego i poglądów.    Uznałam, że pisanie bloga ma być dla mnie przyjemnością, a nie jakimś stresującym obowiązkiem. Rozważyłam na ile istotne jest dla mnie pisanie osobiste, zsumowałam plusy i minusy i okazało się, że wcale aż tak bardzo mi nie zależy. Co więcej, okazało się, że tak naprawdę nigdzie nie muszę tego opisywać. Nie muszę się bawić w zamknięte blogi i jestem w stanie większość swoich przemyśleń i doświadczeń zachowywać dla siebie. To było odkrycie! ;)    Do tego doszła kwestia tego kto mnie czyta, a czytają mnie dawni i aktualni znajomi realni, rodzina, znajomi rodziny i znajomi znajomych, ludzie stąd i stamtąd, w większości milczący. Zaczynało to wyglądać tak, że na przykład część rodziny i kolegów wolała czytać o nas na blogu, niż podtrzymywać realne kontakty. Cóż, nadal ich nie podtrzymują, ale przynajmniej jesteśmy w podobnej sytuacji - ja nie wiem co u nich, a oni co u mnie.  Nie czuję się przez to uboższa. Wręcz przeciwnie, pisząc bez odzewu i wiedząc, że ludzie wolą zajrzeć tu niż wpaść na kawę, czułam się jakoś... okradana?  Dzieci są coraz starsze i czuję się coraz mniej uprawniona do pisania o nich.    Nawet ich zdjęcia zawsze są nieco niewyraźne. Nie są "na sprzedaż".    Mogłam zrezygnować z pisania, albo zamknąć bloga i pisać nieco bardziej osobiście dla 10-30 osób. Postanowiłam zamiast tego skupić się na innych aspektach własnego życia.  Jego istotną częścią są książki i fotografie.  Próbuję pomiędzy pracą, zajmowaniem się dzieciakami, realizowaniem bogatych planów, które, mam nadzieję, zaprocentują za kilka lat, znaleźć czas na bloga. Myślę, że całkiem nieźle mi to wychodzi.  Uwierzcie, daję Wam tyle, ile uznałam że mogę. Myślę, że całkiem sporo.  Przykro mi, jeśli ktoś jest nieusatysfakcjonowany, ale tak to już w życiu jest. Ani nie można mieć wszystkiego, ani zadowolić wszystkich. Często czuję się samotna, ale złudna bliskość jest gorszym uczuciem. Tak jest w chwilach, gdy człowiek daje z siebie maxa na blogu, jedynym odzewem jest duży skok w statystykach; a kiedy siedzi sam jak pies, nikt nawet nie zadzwoni. Wolę być sama jak palec, ale przynajmniej bez złudzeń.      Cóż, tak jest w tej chwili. Jak wyniosę się na wieś, będę pisać o życiu wewnętrznym kur.  Tylko najpierw wydam książkę, którą wszyscy obowiązkowo kupicie, pod karą chłosty będziecie polecać i lobbować w tv, żeby ją sfilmowano. Skądś muszę mieć kasę na dom, prawda?  Jak mi zasponsorujecie w ten sposób lokum nad jeziorem, pomyślę o bardziej osobistym pisaniu ;)         Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 