Pracuję nad długim tekstem, ale nie wiem co z tego będzie, bo co chwila mi się koncepcja zmienia, dziś więc tylko zaprezentuję Wam dwie serie książek (w sumie to trzy), które są świetne dla 11-latków. Może dla nieco starszych dzieci też, ale nie wiem, bo starszych nie posiadam.  Żeby nie było za łatwo, są to serie raczej trudno dostępne, wydane ładnych parę lat temu. Książki z pierwszych dwóch serii Młody pożyczał od koleżanki, która odziedziczyła je po starszym bracie. W ostatnich miesiącach kupiłam Młodemu 5 sztuk, wszystkie z Antykwariatu Grochowskiego, co jest kroplą w morzu, gdy się spojrzy na to ile tego wyszło.  Są to serie: Monstrrrualna erudycja, wydana przez Egmont w 1998 roku i Strrraszna historia - też Egmont, 1997. Cienkie, niepozorne książeczki na dość kiepskim papierze, które dzieciaki połykają w mig (Młody potrafi trzy w jeden wieczór), pełne anegdot i zabawnie pokazanych faktów historycznych bądź zagadnień z innych dziedzin nauki. Rewelacja.        Trzecią serię kupiłam jakieś dwa lata temu, Młody więc czytał ją jako 9-latek. Każdy z tomów przeczytał do dziś co najmniej pięć razy. Notorycznie natykam się na te książki w toalecie, kuchni i wszędzie, gdzie tylko można sobie wyobrazić, bo któryś tom wiecznie jest "w czytaniu". Czasem kilka tomów równocześnie.  W księgarni zgadałam się kiedyś z panem Grzegorzem Wasowskim i panią Moniką Wasowską, która, z tego co pamiętam, uczyła dzieciaki szybkiego czytania - oni też tę serię bardzo cenią. Rozmawialiśmy o tym, że jest zabawna, trochę straszna, interesująca nawet dla dorosłego. Prawdziwa perełka. Te 13 tomów także wydał Egmont w 1997 roku. To Seria niefortunnych zdarzeń Lemony Snicket   Jeśli traficie gdzieś na te książki, a macie dzieci w wieku 9-12, możecie brać w ciemno.   Ja zaś mam do Was pytanie. Moja mama za miesiąc obchodzi urodziny. Poza innymi rzeczami, chcę jej kupić książki. Czy możecie mi polecić coś fajnego, co sprawdziliście (z krótkim uzasadnieniem)? Myślałam o "Trafnym wyborze" Rowling. Generalnie myślę o biografiach i powieściach obyczajowych. Jakieś pomysły? Wałęsową już jej kupiłam w zeszłym roku :)     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 