W tym uroczystym dniu miałam ochotę wymordować naszych sąsiadów. Mają córkę w wieku naszego Młodego i dobija mnie, że to dziecko trzaska drzwiami tak że mi szklanki w kredensie dzwonią, tupie na klatce jak stado słoni i jeszcze drze tam japę. Sądzę, że jako najmłodsze dziecko w rodzinie jest po prostu cholernie rozpieszczona. Jeśli to nie to, to nie wiem. Staram się być kwiatem na tafli jeziora, wiedząc że nasza Mała potrafi się drzeć przez dwie godziny ciurkiem. Tyle że mała jest więcej niż połowę młodsza od córki sąsiadów, a ja się staram by nie była upierdliwa poza domem. Uczę dzieci by na klatce schodowej mówiły cichutko, bo głos się niesie na wszystkie piętra. Żeby nie tupały. Żeby w domu nie skakały, bo pod nami starsi ludzie mieszkają - zresztą jacy by nie mieszkali; ktoś nad nami chyba stepuje w holenderskich chodakach, albo porusza się jak kamienny olbrzym Łup-Łup i choć nie jestem stara, mam ochotę wrzeszczeć. Hałasuje się i skacze na placu zabaw i w innych miejscach do tego przeznaczonych. (w domu można skakać np. po łóżku, bo amortyzuje dźwięki) No więc wczoraj tamto dziewczę zadzwoniło domofonem po 20-stej budząc nam Młodą (a to naprawdę się prawie nie zdarza, by laska tak wcześnie zasnęła), przez co córka nam wyła godzinę a spać poszła o drugiej w nocy. Wzięła mnie kurwica naprawdę. Czy dzieciak nie może nauczyć się pod jakim numerem mieszka? To nie pierwszy raz. Jeśli ma problem z cyferkami, albo nie widzi bo za wysoko, niech jej klucz dadzą do cholery. Drzwi otwierają się lekko. gdzie te czasy z kluczami na szyi?? Pierogi skończyłam gotować przed trzecią w nocy i co? I dziś o ósmej, ta sama córka sąsiadów wyrwała mnie ze snu domofonem, a potem maszerowała przez klatkę i śpiewała. Przysięgam, miałam ochotę wylecieć na klatkę i drzeć ryja. Musiałam się długo uspakajać że to tylko dziecko (gówno tam, ja się staram by moje "tylkodzieci " były jak najmniej upierdliwe dla otoczenia), że wigilia, że nie potrzeba mi kwasów sąsiedzkich. Ale kiedyś w końcu nie wytrzymam.   Minutę później Pit zapewnił mi rewelacyjny skok adrenaliny. Jeśli miałam wątpliwości czy się jeszcze prześpię, to już ich nie mam. Postanowił się chłopak udusić przy śniadaniu. Wyglądało to bardzo poważnie - wiecie jak ciężko zrobić heimlicha dorosłemu facetowi?? Miałam już wizję śpiączki i świąt w szpitalu. Po wszystkim ręce mi się trzęsły i się poryczałam. A potem przemówiłam w te słowa: "masz mi obiecać, że nic ci się nie stanie. na nic nie zachorujesz, nie będziesz miał żadnego wypadku i w ogóle byłbyś ostatnią świnią, gdyby coś ci się stało. Nie zgadzam się. Nie życzę sobie. Masz być zdrowy i cały, przynajmniej póki ja żyję"  Od razu życie nabrało właściwych proporcji. Co mi tam niewyspanie, czy inne pierdoły, skoro jesteśmy razem, w miarę cali, w miarę zdrowi. Myślę o wielu ludziach, którzy nie mogą tak powiedzieć. Myślę o żołnierzach którzy zginęli w Afganistanie, żegnanych dziś przez rodziny - myślę tym bardziej że jest tam moja koleżanka, która była w tym patrolu i widziała... i której jest teraz cholernie ciężko w te święta poza domem i poza krajem.  Życzę Wam właściwych proporcji. Spokoju, radości, cenienia rzeczy małych. (nie sądzę by na tym blogu była jakaś przerwa świąteczna - chyba że zasnę na stojąco o osiemnastej, po tej sąsiedzkiej pobudce) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 