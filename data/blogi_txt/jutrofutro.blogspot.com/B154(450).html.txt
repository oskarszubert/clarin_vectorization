Co jakiś czas czytam wypowiedź kogoś, kto jest pewien. Jego pewność dotyczy zwykle tematów, o których wiedzieć nie może - a ja jestem nieustannie zadziwiona, czasem nawet poirytowana takim przedstawieniem sprawy. Narratorzy się zmieniają, tematy się zmieniają, tylko pewność pozostaje niezachwiana.  Idiomka pisała jakiś czas temu o kolesiu, który walczy o rozliczenie i ukaranie winnych stanu wojennego, bo on wie przecież jak było, a jak powinno być. Fakt, że w stanie wojennym srał jeszcze w pieluchy, według niego niczego nie zmienia. On jest pewien. Jest pewien, bo wyczytał w książce, jest pewien, bo mu powiedzieli. Zlinkowałabym konkretną notkę, ale archiwum zahasłowane. Wszyscy domagający się ujawnienia i poddania ostracyzmowi osób, które kiedykolwiek podpisały jakiś papier UB. Wiem, że niektórzy nie podpisywali, ale cały czas mam w głowie sytuację Henryka Grynberga, który podpisał, bo nie miał wyjścia. LUB UWAŻAŁ, ŻE NIE MA LEPSZEGO WYJŚCIA. Nie wiem czy zdajecie sobie sprawę, ale sam zainteresowany nie ma wglądu do własnych akt. Nie może zobaczyć, co o nim zanotowano, ani sprawdzić, czy nie dodano mijających się z prawdą notatek - jeśli uważacie, że to w porządku, musicie mieć pewność, że UB zawsze mówiło prawdę i nigdy nie preparowało dowodów. Materiały na temat zainteresowanego są za to chętnie upubliczniane przez dziennikarzy, którzy do takich papierów dostęp mogą uzyskać bez problemu. I potem Gazeta Wyborcza, posiłkując się Życiem Warszawy pisze, że Grynberg przyznał się do współpracy, gdy tymczasem przyznał się  jedynie do podpisania zgody na współpracę, którą następnie pozorował, a gdy stało się to niemożliwe, przestał się stawiać na spotkania. Ale oczywiście redaktorzy wiedzą lepiej, choć w 1956 mogło ich nie być jeszcze na świecie. (fakt pomylenia UB z SB to naprawdę drobiazg, prawda?) Ile osób na takich podstawach zostało zlinczowanych? Głównie przez tych, co co prawda o tamtych czasach wiedzą z okrojonego podręcznika, ale przecież są pewni, że oni by nigdy nic. Na pewno!  A ja nie wiem. Ja jestem tchórzem. Choć czasem to ludzie niepozorni reagują jak należy, a ci, co kreowali się na ideały moralne, odwracają wzrok i umywają ręce. Ja mam jak Agnieszka Osiecka, co starając się o zwolnienie Michnika z internowania, napisała do Kiszczaka, by to ją zamknęli zamiast Adama M, ale wolałaby iść do więzienia na krótko. Podobno mówiła: "Jestem strasznym tchórzem, wszystko bym podpisała, żeby mnie nie bili". (Wyborcza Magazyn 30.04.1997) Myślę, że ja też, ale pewności nie mam.  Kiedyś robiono takie badania (Lumpiata może pamięta, bo to u Aronsona było bodajże, a ja psychologii ostatecznie nie skończyłam), gdzie proszono ludzi o ocenę sytuacji - chyba o coś ze zdarzeń bieżących chodziło - i ci, którzy byli pytani o prognozę przed faktem, byli pełni wątpliwości i często się mylili, czyli norma. Za to ci, pytani po fakcie zawsze "wiedzieli, że tak właśnie się stanie". Jakie to symptomatyczne!  Rewelacyjnie ocenia się z wnętrza zacisznej biblioteki, gdy przeczytało się wszystko na dany temat i wie jaki był koniec. Rewelacyjnie. No przecież będąc w tamtej sytuacji od razu byśmy wiedzieli jak to się skończy. Bylibyśmy mądrzy, nieomylni, nieskazitelni, bohaterscy. Na pewno.  A ja pytam. Jak możesz być taki pewny? Czy rzeczywiście jesteś tak dobrym człowiekiem, którego odwaga jest już legendarna? Tak chętnie na co dzień pomagasz innym? Poświęcasz się dla obcych? Dla dobra wspólnego? Nie jesteś ważny ty sam, twoja rodzina i osobisty interes? Naprawdę? Ale NAPRAWDĘ?  To równie śmieszne jak pewność żon, że nigdy nie zostaną zdradzone. Połączone z tą wyższością, tych, co są pewne.   Nic nie jest pewne. Jeśli myślisz, że wiesz, że masz pewność, że nigdy ci się nie zdarzy poważna choroba, zdrada, sytuacja, w której postąpisz niechlubnie, nie masz za grosz wyobraźni i za mało w tobie pokory. Możliwe, że jesteś po prostu głupi. Przykro mi.  Co do dzisiejszej sytuacji zaś i reakcji dziennikarzy na postrzelenie się prokuratora wojskowego, to napisałam, co myślę na fb: Boszzz dziennikarze to podobno hieny, a blogerzy to co? Dziennikarze bo dbali o  kamery, za które są finansowo odpowiedzialni, a blogerzy? Chętnie  przypną się do dziennikarzy i już kominek pisze o dziennikarzach -  szmatach. Ja bym proponowała zastosować taktykę Krystyny Żywulskiej,  która na dywagacje w stylu: właśnie uratowałeś żydowskie dziecko i  łapie cię żandarm, mówiąc "rzuć dziecko z mostu, albo  zastrzelę oboje" co być zrobił? Odpowiadała : to bzdura, nie wiemy co  byśmy zrobili. I wiedziała co mówi, bo przeżyła dwa lata w warszawskim getcie. Proponuję, by ci, co nigdy w takiej sytuacji nie byli, przestali  napieprzać kamieniami. Za jakiś czas może się okazać, że nie są lepsi  od kamienowanych obiektów.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 