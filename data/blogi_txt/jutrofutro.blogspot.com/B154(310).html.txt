(tekst napisany na trzecim roku psychologii, dawno temu. daję teraz, bo niemoc blogowa mnie opanowała i inne zajęcia)     Ten, nieco przewrotny temat nasunęły mi pisma kobiece oraz liczne poradniki pełne truizmów, znajdujące licznych odbiorców z tych samych powodów, z których są krytykowane. Proste prawdy. Prosty przekaz. Łatwe życie.  W jednym z takich pism [Twój Styl Nr3(176)] trafiłam na artykuł na temat najnowszej obsesji Amerykanek, dotyczącej perfekcyjnego wyglądu w czasie ciąży; a w związku z tym stosowania diet odchudzających w tym okresie, cięć cesarskich "na życzenie" przed ósmym miesiącem ciąży, gdy następuje największy przyrost wagi itp.    Ten artykuł, choć pozornie z tematem nie związany, tak naprawdę przeważył szalę. Pomyślałam sobie, że jestem w stanie przeboleć banalne rady ze źródeł pseudopsychologicznych, zakładając, że może choć jedna osoba odniesie korzyść z powstania takiego poradnika (choćby miał to być sam autor); odchudzanie w ciąży, tak podobno powszechne w Nowym Jorku, odebrałam jednak jako coś sprzecznego z instynktem, z naturą - jakby nie było, matka działająca na niekorzyść dziecka, na które wcześniej świadomie się zdecydowała, wydaje się przypadkiem zastanawiającym. Jeśli do tego nie jest w swym zachowaniu odosobniona, znaczy, że powód tkwi gdzieś na zewnątrz.    Współcześnie ludzie nie lubią stawać przed wyborami, bo te niosą ze sobą opcję rezygnacji z czegoś. I jeśli już mają wybierać pomiędzy byciem młodym i pięknym, a starym i bogatym, wybiorą bycie młodym, pięknym i bogatym.  Nie zamierzam krytykować konsumpcyjnego stylu życia, kultury zwanej "niską", czy potępiać "tej dzisiejszej młodzieży".  Pragnę pokazać, że można odbierać rzeczywistość w inny sposób. Nie ulegać kulturze, lecz ją współtworzyć.  Myślę, że nie da się o rzeczywistej samorealizacji, podpartej teoriami Maslowa czy Obuchowskiego, napisać lekkiego poradnika w różowej okładce z "chwytliwym" tytułem. (Stąd też u mnie przewrotne: "lepiej być pięknym, młodym i bogatym", brzmiące jak taki właśnie tytuł.) Fakt ten sprawia, że teorie te nie staną się sloganami wyglądającymi z popkulturowych tygodników.    Wynika to między innymi z faktu, że człowiek - podmiot, człowiek rzeczywiście realizujący przyrodzony mu potencjał, musi charakteryzować się określonym poziomem intelektualnym, ale, jak się okaże za chwilę, nie tylko.    Temat, który sobie wybrałam, jest bardzo obszerny i wiem, że aby go dostatecznie zgłębić, musiałabym napisać kilkaset stron (może, w przyszłości), ale jest dla mnie i, sądzę, że nie tylko dla mnie, na tyle znaczący, że postanowiłam się nim zająć.  Brak mi w tej pracy jeszcze nawiązań do wielu dzieł i teorii; choćby do Wiliama Jamesa, Kazimierza Dąbrowskiego, czy mniej pobieżnego potraktowania filozofii Kanta.    Gdy piszę o samorealizacji, przypomina mi się scena z "Dzienników" Gombrowicza. Miliony robaczków na piasku, machających odnóżami, proszących się o odwrócenie do właściwej pozycji. Odwrócisz jednego, obok widzisz dziesięć następnych. Wszystkim nie da się pomóc.  Z powodu ograniczonej objętości tej pracy, również nie poruszę wszystkich wątków. Czasem po prostu zamknę oczy i udam, że nie widzę tego, co niedaleko.  Na tyle osobiście jednak traktuję to, co kryje się pod pojęciami: "stawanie się człowiekiem", "samorealizacja", "człowiek - podmiot", czy "doświadczenia szczytowe", że na pewno, nie po raz ostatni zajmuję się tym tematem.      Maria Szyszkowska stwierdza: "Nad zagadnieniem sensu życia zastanawia się stosunkowo niewielka grupa ludzi. Problem ten dla wielu powstaje dopiero pod wpływem nieszczęść, które burzą utarty rytm życia, kształtowany na wzór otoczenia".  Ta "niewielka grupa ludzi" nie powinna nas dziwić. W końcu i tu znajduje odzwierciedlenie krzywa rozkładu normalnego.   Przeważają ludzie nie zastanawiający się głębiej nad życiem. Ludzie,którzy doskonale wypełniają przydzielone im role. W pełni zsocjalizowani. Doskonale pasujący do otoczenia, poruszający się miarowo, niczym trybiki skomplikowane maszynerii. Ludzie - przedmioty, jak powiedziałby Kazimierz Obuchowski.    Samo pytanie o sens życia pojawia się już w dzieciństwie każdego człowieka. Są to jednak pytania proste, dociekające bardziej tego, w jaki sposób wszystko wokół funkcjonuje i jakie tym rządzą prawa.  Po drodze, z czasem pojawia się niepokój o to, czy dobrze korzystamy z tych praw i czy jesteśmy w stanie sprostać obowiązkom wynikającym z naszej roli. Roztrząsanie kwestii, czy spełniamy wymagania rodziców, bądź szkoły. Pojawia się niepokój o przyszłość.  Pojawia się też niebezpieczeństwo, że pozostaniemy na tym poziomie, posiadając ogólny zarys sensu naszego życia, na tyle jednak surowy i nieukształtowany, że nie da się z niego wyodrębnić naszych osobistych celów.  W takim wypadku pozostają dwie drogi: pozostać na tym etapie i przybrać przydzielony nam kształt, wyznaczoną formę, starając się spełniać jak najlepiej narzucone przez kulturę i społeczeństwo obowiązki, nigdy nie wychodząc z roli człowieka - przedmiotu, ale chroniąc się przynajmniej częściowo przed lękiem; bądź wyłamać się z systemu, pozostając na marginesie.    Podążając za koncepcją Floriana Znanieckiego możemy stwierdzić, że "ponadnormalny zboczeniec rozwiązuje swój problem, wyłamując się osobiście z porządku; nadnormalny, zmieniając sam porządek." Czyli można iść dalej.  I pójdziemy dalej o ile: myślimy abstrakcyjnie, mamy ku temu potencjał intelektualny,wiedzę o świecie i odwagę, by przekroczyć ramy, w których tkwimy.  To wszystko wymaga też otwartości umysłu, szerszego spojrzenia na siebie w świecie i ustalenia swojego miejsca, a raczej drogi, by uniknąć stania w miejscu, nawet takim, które sami sobie dookreślimy. Wymaga też dystansu do siebie i swoich uczuć, by świadomie przeżywać emocje, nie stając się nimi, a równocześnie nie wyzbywać się świeżości reagowania i radości odczuwania; nie stając się manekinem, wokół którego "płyną" uczucia, nie dotykając go.  Jeśli spełniamy te kryteria, zaczynamy wyznaczać sobie dalekie zadania,cele, odległe lecz nie oderwane od realiów.  Podążając tą drogą, ucząc się, przeformułowując koncepcję siebie, świata, kultury, sprawiamy że w naszej osobowości zachodzą zmiany adaptacyjne. Powtarzając za Obuchowskim: dokonujemy twórczej adaptacji siebie.    Z tego, co piszę, wyłania się obraz pełen optymizmu. Wynika z tego, że człowiek może wiele zrobić ze swoim życiem , z życiem innych ludzi (Znaniecki twierdzi bowiem, że "każdy ponadnormalny zboczeniec był kiedyś za młodych lat pod wpływem osobowości jakiegoś innego nadnormalnego zboczeńca."), z kulturą, z której wyrósł. Wystarczy, jeśli jest twórczy. Ale to nie do końca tak. Tu trzeba przede wszystkim prawdziwej chęci wyłamania się z ram. Prawdziwej motywacji do zmiany. Pragnienia pozostania autorem siebie.   Sporej dawki odwagi, by normom niezgodnym z własną koncepcją siebie i kultury, nie ulec. A przecież wiadomo, że czasem bardzo wygodnie być konformistą.  Należy też pamiętać, że choć człowiek kierujący się własną filozofią życia bywa bardziej szanowany, równocześnie jest mniej lubiany, ze względu na skojarzenie z "burzycielami ustalonego porządku". Częściej bywa doceniony przez potomnych, niż rozumiany przez współczesnych. Abraham Maslow zdecydował się zagłębić w psychikę osób samorealizujących się, wychodząc z teorii hierarchicznej struktury potrzeb i motywacji. Założył, że dopiero człowiek, który zaspokoi potrzeby niższego rzędu z grupy potrzeb deficytu, dochodzi do chęci spełniania się. (W koncepcji Obuchowskiego nie ma takiego warunku.)  Czyli należy wyjść od zaspokojenia potrzeb fizjologicznych; trudno bowiem posądzać człowieka skrajnie spragnionego o rozmyślanie nad rolą kultury.    Następny krok to zaspokojenie potrzeb: "bezpieczeństwa, przynależności, miłości, poważania i szacunku dla samego siebie oraz potrzeb poznawczych - wiedzy i rozumienia".  Dopiero w wypadku zaspokojenia w/w człowiek zajmuje się realizacją siebie.    Mnogość kryteriów, które należy spełnić, jest jak stwierdzenie, że wystarczy tylko zaspokoić wszelkie potrzeby, lub: wystarczy tylko być młodym, pięknym i bogatym.  Tak naprawdę to, co wynika z biologicznej natury człowieka (fakt, że dobrze by było, jeśli chcemy funkcjonować właściwie i móc dociekać sensu życia, byśmy akurat np. nie umierali z głodu), jest równocześnie zasmucające, gdyż często życie upływa nam na martwieniu się o materialne minimum konieczne, nie starcza natomiast czasu i sił na twórcze działanie.  Z drugiej strony, fakt, że człowiek, który zaspokoi potrzeby deficytu ma szansę zostać samoaktualizerem, byłby budujący.  Maslow stwierdza jednak: "pozostaje pytanie, czy to podstawowe zaspokojenie potrzeb jest wystarczającym, czy jedynie wstępnym warunkiem samorealizacji" i przystępuje do sprawdzania empirycznego.    Abraham Maslow zdecydował się przebadać ludzi, których uważał za samoaktualizerów.  badania te trudno poddają się weryfikacji, gdyż z racji, że dotyczyły ludzi wybitnych i znanych, część danych nie została ujawniona.  Z drugiej strony patrząc, często byli to przyjaciele i znajomi Maslowa, nasuwa się więc pytanie, czy Maslow był osobą bardzo dokładnie dobierającą sobie znajomych, głównie z grona osób realizujących w pełni swe potencjały, równocześnie mając niesamowite szczęście poznawania nieodosobnionych tego typu przypadków, czy też może chwilami kierował się czymś więcej niż czystym obiektywizmem, który powinien charakteryzować badacza.    Listę cech, które wyodrębnił w toku badań nad jednostkami wybitnymi, czy może wybitnie zdrowymi psychicznie, można znaleźć w wielu źródłach, poza tym we wcześniejszych fragmentach pracy wymieniłam wiele z nich, nie będę więc jej powielać. Odniosę się tylko do nielicznych z nich.    Związki interpersonalne samoaktualizerów są wysoce selektywne, nieliczne, ale bardzo głębokie.  Muszę przyznać, że zwróciłam uwagę na tę cechę, gdyż czytalam na ten temat, jeszcze zanim poznałam teorię Maslowa.  Profesor Maria Szyszkowska, bazując na filozofii Kanta, głosi pogląd, iż nie trzeba przyjmować tego, co społeczeństwo nam narzuca, zupełnie ślepo.  Mówiła o odwadze życia w inny sposób. Również o tym, że należy się otaczać prawdziwymi przyjaciółmi, ludźmi, dzięki którym się rozwijamy (poprzez dyskusje, zderzenie poglądów, czy inspirację), ludźmi, których rzeczywiście lubimy i którzy nam po prostu odpowiadają. A to wiązało się z odrzuceniem relacji zaburzonych, niesatysfakcjonujących, podtrzymywanych tylko z racji konwenansów, nawet gdyby to oznaczało rozluźnienie, bądź zerwanie więzi z krewnymi.  W tym też, po latach dostrzegam odwagę człowieka nadnormalnego.    Kolejną cechą, na którą zwracam uwagę w kontekście tej pracy, jest umiejętność pełnego zaakceptowania siebie, innych, przyrody.  Tu widzę te odchudzające się ciężarne, dopasowywanie się do zaburzonych wzorców lansowanych przez media.  Chwilami dostrzegam, że z jednej strony obecnie lansuje się bardzo łatwy i przyjemny konsumpcyjny model życia, a z drugiej strony zupełnie nierealne wzorce, kompletnie nie do zrealizowania przez jednego człowieka, jakby żywcem wyjęte z dzieł Karen Horney (np. "Neurotyczna osobowość naszych czasów") . "Neurotyk próbuje sam siebie kształtować na wzór wyobrażonej istoty doskonalej. Uważa, że powinien nigdy nie czuć się zmęczony lub chory, powinien wszystko wiedzieć, rozumieć, przewidywać. To, co wymaga dwu lub trzech godzin pracy, jemu powinno zająć godzinę..."  Dla mnie to obraz współczesnego człowieka, jaki pojawia się jako model pożądany. Kreowany przez media i firmy zalecające leki na wszystko. Pigułka na zmęczenie, pastylki na odchudzanie, kremy na starość. Czekam kiedy pojawi się panaceum na człowieczeństwo. Nie ma miejsca na pogodzenie ze sobą i akceptację; nie ma też na prawdziwą pracę nad sobą. Ale zawsze znajdzie się czas, by kupić kolejny środek w szybkim tempie dający szczęście. Takie wprost z reklamy.    Maslow pisał też o doznaniach szczytowych, które były udziałem badanych przez niego osób.  Mówił o tym, że wielu z nas doświadcza takich stanów, trwających jednak bardzo krótko. Stanów, w których widzimy wszystko pełniej. Spostrzegamy rzeczywistość jako kontinuum, gdzie na jednej linii znajduje się problem i rozwiązanie. Pojawia się ogólna, prawie ekstatyczna lekkość. Jasność. Pełnia.  Jest jednak druga strona medalu, czyli fakt, że to, co postrzegamy jako doświadczenie szczytowe, nie musi nim w rzeczywistości być.  Wiliam James, na przykład, osiągał podobne odczucia wdychając nadtlenek wodoru. Chciałabym przytoczyć wypowiedź Marii Janion z rozmowy zawartej w książce Barbary N. Łopieńskiej "Męka twórcza. Z życia psychosomatycznego intelektualistów."  Profesor Janion stwierdza: "Przeżyłam kiedyś wspaniałą chwilę. Wysiadłam z autobusu na placu Narutowicza i miałam uczucie, że jestem całkowicie wyzwolona spod tego brzemienia - erudycji, myślenia, ciągłego kojarzenia i tych książek. Trwało to trzy minuty. Zanim doszłam do domu trzysta metrów, już mi minęło. Do dziś wspominam tę chwilę. Wspominam ją jako coś w rodzaju lotu, bo normalnie żyję w poczuciu ciągłego przytłoczenia."    Doświadczenia szczytowe mogą dawać poczucie mocy, mogą też nigdy nie stać się naszym udziałem.  Jeśli jednak zastanawiamy się nad sensem istnienia i jesteśmy w stanie wziąć za własne życie odpowiedzialność, to już coś.  Nie jest powiedziane, że pracując nad sobą staniemy się jednostkami wybitnymi, warto jednak to, co nas otacza przepuszczać przez osobisty filtr, dystansować się, przemyśliwać. Nie godzić się na wszystko.  Ważne, by wpływać na wygląd świata, choćby zawierał się on w powierzchni naszego podwórka.  Obuchowski twierdzi, że nadszedł czas ludzi - podmiotów. Że to już nie kwestia buntu przeciw ogólnie  pojętej kulturze, bo współczesność daje nam możliwość tworzenia swojej prywatnej kultury. Na swoją skalę.  Może więc czas to zweryfikować poprzez działanie.          ***  Dziś pewnie napisałabym to trochę inaczej. Na pewno innym językiem. Skupiłabym się na szukaniu dowodów, że mimo niezaspokojenia potrzeb podstawowych, można realizować siebie - ach te lektury z okresu wojny i okupacji ;)  Szkoda jednak, by tekst leżał w szafce. Klikam publikuj i... JUŻ :)       Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 