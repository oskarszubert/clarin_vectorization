Któregoś dnia (możliwe, że wczoraj, ale nie dam głowy) w TokFm wypowiadał się pewien ekspert. Oj, mam ja szczęście do ekspertów, z którymi mi nie po drodze. Mówił o niedawnym głosowaniu w ONZ, w czasie którego Palestyna uzyskała status państwa - obserwatora. Ekspert twierdził, że to niedobrze, że Polska nie poparła tego wyboru, bo (uwaga) wiadomo, że Izrael to potęga. I owszem, może Palestyńczycy cały czas strzelają do cywilów, ale przecież nie mają samolotów bojowych i robią pociski z tego, co są w stanie sami skonstruować - z jakichś rur kanalizacyjnych. I że może (!) taki pocisk mógłby zrobić krzywdę, ale tylko wtedy, gdyby spadł komuś bezpośrednio na głowę, albo bardzo blisko. A przecież przeważnie chybiają. Naprawdę ręce mi opadły i wyłączyłam radio, nie czekając na ciąg dalszy.  Henryk Grynberg często wspomina (odsyłam między innymi do "Pamiętnika") o tym, jak tendencyjnie media przedstawiają działania Izraela. W ostatnich tygodniach sama to dostrzegałam. Niedawno było też głośno o dziennikarzu BBC, który pokazywał zdjęcie rannej kobiety z Syrii, pisząc że to zdjęcie z Gazy. To dalekie od obiektywizmu podejście do tematu zachodnich (i polskich) mediów sprawiło, że choć z reguły staram się sprawdzać i dowiadywać jak dane zagadnienie czy wydarzenie wygląda z innej perspektywy, w tym wypadku byłam dość niechętna. Paweł Smoleński w książce "Arab strzela, Żyd się cieszy" pokazuje bowiem punkt widzenia Arabów żyjących z Izraelu. Z wiekiem nauczyłam się, że nie każdy punkt widzenia warto zgłębiać. Czasem po prostu szkoda czasu i nerwów, dlatego na przykład nie czytam skrajnie prawicowych tekstów oraz nie doczytuję złych książek. W tym wypadku jednak postanowiłam zaufać Pawłowi Smoleńskiemu jako rzetelnemu reporterowi i człowiekowi, który mimo dużej sympatii dla Izraela, nie jest wobec sytuacji panującej w tym kraju bezkrytyczny.  Nie zawiodłam się. Warto. Spotkałam się ze stwierdzeniem, że  są w książkach Smoleńskiego przekłamania. Moja wiedza nie jest na tyle  szeroka, bym mogła je wychwycić.Nie sądzę, żeby to była "cała prawda  o Izraelu". W tym przypadku to akurat punkt widzenia kilku Arabów. Mam świadomość, że nie da się tego uogólnić; nawet ankiety wiarygodnej nie  można by przeprowadzić, ale chcę wierzyć, że jest w tym prawda. No i  zwyczajnie, podoba mi się jak Smoleński podaje swoje opowieści.   "Arab strzela, Żyd się cieszy*" to nie jest tylko zbiór zapisków z podróży. To historia Izraela odbijająca się w opowieściach i poglądach pojedynczych ludzi. Opowieść zaczyna się w '48 roku od zdjęcia starszej pary idącej "na poniewierkę". Dla Żydów był to czas walki o niepodległość dopiero powstającego państwa, dla Arabów An Nakba - Katastrofa. Paweł Smoleński pisze o krzywdzie i stratach poniesionych po obu stronach. Dyskutuje i notuje w knajpkach i na krawężnikach, wdaje się w rozmowy w zapyziałych sklepikach. Słucha tego, co ma mu do powiedzenia Arab zasiadający w Knesecie oraz tego, co krzyczą tłumy na ulicach. Większość z jego rozmówców mówi to samo, choć na różne sposoby. W rozmowach powraca poczucie bycia obywatelem drugiej kategorii. Wstydu i upokorzenia.  Większość z tych Arabów, "którzy poczuli potrzebę powołania państwa i nazwania się Palestyńczykami, dopiero gdy powstał Izrael**", wcale nie chciałaby żyć w muzułmańskim państwie wyznaniowym (zwłaszcza, że część rozmówców to chrześcijanie). Widzą jak jest w Autonomii czy na Terytoriach. W Izraelu nikt nie knebluje im ust. Ale choć mają świadomość, że żyje im się lepiej niż Arabom spoza Izraela, to nie z nimi chcą być porównywani. Żyjąc w Izraelu chcieliby być traktowani tak jak Żydzi, nawet jeśli część z nich otwarcie głosi, że państwo żydowskie powinno przestać istnieć. Smoleński opisuje dyskryminację, ale i programy pomocowe. Interesują go historie konkretnych ludzi - w końcu to one, pojedyncze losy, poplątane na wiele sposobów, bolesne, nawet gdy pełne sukcesów, tworzą najprawdziwszą opowieść o tym kraju. Poza historią Izraela i jego obywateli, poznajemy klimat miast, miasteczek i osiedli. Poszczególnych dzielnic i uliczek. Im więcej czytam Smoleńskiego, tym częściej myślę, że chciałabym współczesny Izrael zobaczyć. Zrozumieć. Tylko czy da się zrozumieć kraj tak pełen sprzeczności i zadawnionych (ale też całkiem świeżych) konfliktów? Kraj, w którym, jak mówi jeden z bohaterów książki: "Żydzi marzą, że pewnego wieczora zamkną oczy, a kiedy je rankiem  otworzą, już nas tu nie będzie. Ja marzę o tym samym; pójdę spać, obudzę  się i otworzę oczy, a Żydów już nie ma. Ale inaczej układają się nasze  sprawy."   *Tytułowy Arab to Abbas Suan, piłkarz reprezentacji Izraela, któremu  gorąco kibicowała większość obywateli, a gdy strzelał bramkę, cieszyli  się także Żydzi, bo piłka nożna to w Izraelu temat bardzo specyficzny :) ** dokładny cytat: "Arabowie, którzy, gdy zobaczyli państwo żydowskie, nazwali się  Palestyńczykami. Nie ma znaczenia, że wcześniej nie chcieli własnego  państwa."   Paweł Smoleński. "Arab strzela, Żyd się cieszy"  Wydawnictwo Świat Książki.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 