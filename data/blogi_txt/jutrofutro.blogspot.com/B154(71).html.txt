Byłam ci ja dziś w EMPiKu i współczuję wszystkim, którzy tam pracują. Kolejka wiła się przez cały sklep, mimo otwartych trzech kas. (Ale jest tyle cudownych książek!) Wyszłam z łupem, którego szukałam. Mam w domu część o rodzeństwie tych autorek i jest super, ale teraz o wiele bardziej przyda mi się ta nowa. Jak przeczytam napiszę o obu tytułach. Niestety zlikwidowali dział astrofizyki i nadal nie mam prezentu dla Svemira! Opracowałam plan podróży, jak się uda, to nie będzie mnie tylko chwilę. Zrobiłam też zdjęcia do dowodu. Nie są piękne, bo trudno o naturalny uśmiech w takiej pozycji, ale nie są przynajmniej tak okropne jak poprzednie.  Po wczorajszych popisach Młodej, obudziłam się w środku nocy z bólem w klatce piersiowej, przekonana ze schodzę na zawał. Mówiłam, że mnie te dzieci wykończą!  :D  Nadal nie ubrałam choinki, nie czuję magii tych świąt i chyba skończy się na kupnych uszkach i barszczu z kartonu, bo wolę ten czas spędzić na graniu z dzieciakami w farmera i czytaniu książek, niż przy garach.  Opowiadałam Pitowi jakie kiedyś były wigilie w naszej rodzinie, że czasem koło trzydziestu osób przy stole, mnóstwo dzieciaków. I uświadomiłam sobie, że tak już nie będzie. Więzi się rozluźniły, dzieci są już dorosłe. Kiedyś opłacało się telepać pociągiem kilka godzin, teraz choć tylko my nie mamy samochodu, jednak już nikt się nie telepie. Gdyby nam się udało pojechać do babci na wigilię, nasze dzieci byłyby jedynymi małoletnimi przy stole. Strasznie to smutne. Jakby rodzina wymierała. Na pewno pousychały niektóre relacje. Mi się jeszcze marzy duży stół i masa ludzi. Ale bez nerwów, zarywania nocy przy garach, przyjemnie. Tak żeby ważniejsze było wspólne spędzenie czasu niż to, co na stole. Mam wielką nadzieję, że za jakiś czas moje dzieci doświadczą takich świąt. (tak, obchodzimy święta dla tradycji, folkloru, czaru. nie uważam by to było niestosowne, jeśli się nie wierzy. bardziej niestosowne jest, kiedy się udaje, że jest inaczej.) Mam poczucie, że potrzebowałam tych kilkunastu lat z dala od całej rodziny, by zbudować siebie na nowo. Kiedy dziecko chce być dorosłe, musi przeciąć pępowinę całkiem. Jeśli relacje nie pozwalały mu żyć własnym życiem, może potrzebować wielu miesięcy na odbudowanie siebie.  Wiem, że teraz potrafię uznać że ktoś ma jakieś zdanie na mój temat, potrafię też uznać swoje prawo do "mienia tego zdania w dupie" :) Oczywiście są takie relacje, które nadal bolą, ale w głowie już wiem, że powinnam to olać. Wiem też, że czasem komuś może się nie podobać, że wyszłam ze schematu w jakim żyłam/jaki mi przydzielono(?). Pracuję ze sobą codziennie i choć jest mi przykro, że z niektórych ust nie usłyszę pewnie nigdy dobrego słowa, uznałam to za fakt. Tak jest. Koniec ze złudzeniami w tym temacie. Najdziwniejsze jest dla mnie, że udało mi się naprawdę coś ze sobą zrobić. I coraz bardziej wierzę we własną sprawczą moc. I nikomu nie pozwolę sobie tego odebrać :)  I będę mieć jeszcze takie głośne ciepłe święta. A jak mnie będzie stać przed 35 rokiem życia to zrobię sobie trzecie dziecko. Tak samo "koszmarne" jak poprzednie :D I koniec.   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 