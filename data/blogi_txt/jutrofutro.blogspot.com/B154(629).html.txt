Ponieważ brak słońca nie wpływa na mnie zbyt dobrze (a na kogo wpływa?) i od kilku dni nie mogę sobie znaleźć miejsca, a do tego spodziewam się kilku dni leżenia, o ile uda mi się szybko załatwić sobie szpital, postanowiłam zajrzeć na książkowe wyprzedaże. Skusiłam się i za cenę jednej książki będę mieć trzy pozycje: Marek Nowakowski,        Domek trzech kotów, Julian Barnes,        Poczucie kresu,  Jack Kerouac,  W drodze.  Rzadko ostatnio opuszczam najbliższe przecznice, ale wymyśliłam chytry plan. Pod koniec tygodnia miałam być u lekarza w okolicach mojego kochanego antykwariatu, ustaliłam więc sobie dogodną godzinę wizyty, tak by nieco zboczyć z trasy i odwiedzić stare kąty. Po czym weszłam na stronę internetową antykwariatu i się zapowietrzyłam, widząc informację: "nowy adres". Naprawdę mam nadzieję, że to tylko adres korespondencyjny, pod jakim jest zarejestrowana firma, się zmienił. Jeśli nie, chyba się zapłaczę, bo to dużo dalej i tak naprawdę cała autobusowa wyprawa. Mam nadzieję, że mi się jednak Pan Marek z książkami nie wyprowadził i jak się uda, pstryknę dla Was kilka zdjęć. No i oczywiście przegrzebię półki.  Jutro napiszę o książce Romy Ligockiej, bo już ją 'przetrawiłam'. Teraz czytam biografię B.Schulza , choć naprawdę ze względu na nastrój rozważam przyniesienie do domu Pana Samochodzika albo początkowych części Jeżycjady - jedno i drugie znakomicie poprawiało mi humor wiele lat temu.  Jeśli chodzi o konkurs to jestem pod wrażeniem Waszej mobilizacji. JESTEŚCIE NIESAMOWICI! Polecają mnie znajome blogerki, nie-blogerki/nie-blogerzy też, a nawet osoby, które czytam od dawna regularnie, a o których w życiu bym nie pomyślała, że czytają mnie.  Wielkie dzięki, że mnie czytacie, głosujecie, polecacie. Teraz będzie ostra walka, bo już tylko doba i zaraz koniec głosowania. (w południe 31.) Jestem na dziesiątym miejscu i choć zapieram się rękami i nogami, obawiam się, że bez dodatkowej pomocy, zostanę stamtąd wykopana. W kategorii 'literackie i kulturalne' startuje 547 blogów, więc konkurencja jest ogromna. To mój ostatni raz w tym konkursie (pierwszy w tej kategorii) i szkoda by było zmarnować tyle otrzymanych już głosów. Mimo to, postanowiłam nie kupować żadnych starterów - co jest stosunkowo łatwe, bo jesteśmy przed wypłatą hahaha, no ale mogłabym na przykład wziąć na kreskę - i grać fair, choć obawiam się, że jestem jeleniem :)  Jeśli ktoś miałby ochotę wesprzeć mnie swoim głosem (w tej chwili liczy się każdy głos), bardzo proszę, niech wyśle sms o treści E00567 na numer 7122 (to są zera. bez spacji. koszt 1,23PLN)  Wielkie, wielkie dzięki! Uważam, że i tak daleko razem zaszliśmy. Tylko przez 12h nie było mnie w pierwszej dziesiątce! Przez ostatnie dziesięć dni, nie tylko w związku z konkursem, nawiązałam tyle fajnych kontaktów i poznałam tak interesujących życzliwych ludzi (i liczę, że część z tych znajomości przeniesie się w real)... to jest nie do przecenienia. Dzięki raz jeszcze.       Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 