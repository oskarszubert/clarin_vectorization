Jakiś czas temu na szybko skrobnęłam taką polemikę z tekstem, który ukazał się na fochu. Takie tam, dla rozrywki. Daję, żeby się nie zmarnowało.   Miss Olgu napisała tekst o kryzysie wieku średniego, który nie  istnieje. Pozwolę sobie nie do końca się z tym zgodzić i dodać  coś 'szokującego' w temacie pokrewnym.  W sumie to mało mnie obchodzi czy przysłowiowi "amerykańscy naukowcy" udowodnili brak czegoś takiego, jak kryzys połowy życia.  Wystarczą mi pewne dane, zdrowy rozsądek i odrobina doświadczenia.  Po 35. roku życia wchodzimy w etap zwany "średnią dorosłością"  lub po prostu "wiekiem średnim", tak tak, ten wiek średni  dopada nas wcześniej, niż sądziliście. Przynajmniej w nomenklaturze  psychologicznej. Wtedy nasza skóra traci na elastyczności, zaczynamy  siwieć, łysieć, a nawet ubywa nam neuronów w korze czołowej!   Mam koleżanki, które w wieku czterdziestu lat nadal twierdzą, że  czują się młodo i w zasadzie jak nastolatki, cóż, ja nie. Dostrzegam pewną subtelną różnicę między sobą teraźniejszą a dwudziestoletnią. W mgnieniu oka wejdę w wiek średni (już na wiosnę) i od roku czuję się inaczej.  Nie wiem, czy miało to związek z pierwszymi siwymi włosami, czy jakimś  takim ogólnym zmęczeniem, grunt że, przerażona wizją rychłej zgrzybiałości  i śmierci, z dnia na dzień rzuciłam palenie - a paliłam lat kilkanaście  i z wielką przyjemnością - a nawet zaczęłam ćwiczyć. Myślę,  że tylko brak wystarczającej ilości kasy, powstrzymał mnie od kupna czerwonego ferrari i tylko patrzeć, jak zaczną podobać mi się młodzi  chłopcy.   Ostatnio jechałam pociągiem wraz ze studentami, jadącymi na koncert  do Łodzi. Sensownie i zabawnie rozmawiali i już miałam się wtrącić  (jako prawie równolatka), gdy WTEM jeden z nich powiedział, że urodził  się w 1993. Hellou?? '93 był dziesięć lat temu przecież, no nie?  Tak, wówczas pomyślałam sobie, że za chwilę zacznę zaczepiać  młodych chłopców, nie z jakiegoś zainteresowania młodszymi, ale  z przekonania, że to moi rówieśnicy. Tylko że nie, niestety. Naukowcy mogą więc sobie mówić, że kryzysu wieku średniego nie ma, ale tylko bezmyślny głupek nie zaczyna intensywniej nad sobą myśleć, w chwili gdy dotrze do niego, że naprawdę nie jest nieśmiertelny.  Co nie musi się objawiać działaniem prosto z American Beauty, ale  tego, co się dzieje w umyśle, po prostu nie widać. Zresztą, co prawda  widziałam ten film dawno temu, ale tam też chyba większość dzieje  się w głowie głównego bohatera?  Miało być też szokująco ;)  Otóż, któregoś dnia, jakąś  dekadę temu, siedziałam sobie na zajęciach z psychologii rozwoju  człowieka dorosłego, gdy prowadząca, która na bieżąco śledziła  najnowsze badania, głównie związane z seksuologią, powiedziała  że podobno... PMS nie istnieje!  Słabo? Otóż podobno zrobiono długofalowe badania, w związku z  którymi wybrane kobiety na całym świecie notowały swoje nastroje  oraz fazy cyklu miesięcznego. Na koniec naukowcy uznali, że PMS jest wymysłem związanym z zachodnim kręgiem kulturowym. Z jednej strony,  to super, beznadziejne pytania w stylu: "co? okres się zbliża?",  zadawane słusznie wkurzonym kobietom, w końcu przestałyby mieć uzasadnienie.  Z drugiej, hmm, no właśnie... Od dnia, gdy o tym usłyszałam, staram  się śledzić swoje ciało bardzo dokładnie i drobiazgowo (zresztą,  zawsze miałam do tego tendencje) i niech amerykańscy naukowcy mówią,  co chcą, ja na dwa dni przed okresem, mam ochotę odgryzać głowy.  Wiem, że ludzie zwykle szukają jakiegoś logicznego uzasadnienia dla swoich dziwnych nastrojów - och, tu mi się kojarzą inne rzeczy, ale  to temat na osobny tekst - i faza cyklu bardzo tu pasuje na wygodne  alibi, z tym, że ja czasem kompletnie zapominałam o zbliżającym  się terminie menstruacji, a drażliwa byłam i tak. Abstrahując od badań, które zapewne są rzetelne, wychodzę z założenia,  że większość tez da się udowodnić, jeśli się chce. Pogadajcie  na ten temat z pierwszym lepszym prawnikiem.    A w ramach przypomnienia o ludzkiej śmiertelności, tvn dostarcza: Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 