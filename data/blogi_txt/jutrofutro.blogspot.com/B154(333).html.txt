Fragmenty zapisków Pawlikowskiej - Jasnorzewskiej były publikowane już dwukrotnie. Po raz pierwszy niedługo po jej śmierci, pomimo sprzeciwu siostry - Magdaleny Samozwaniec. "Wojnę szatan spłodził" jest próbą scalenia poprzednich fragmentów, wzbogaconą o wiersze napisane na emigracji. Rafał Podraza we wstępie pisze tak: "Mam nadzieję, że książka (...) trafi do wielu osób i ukaże inną, niekoniecznie tę egzaltowaną i myślącą tylko o sobie i kwiatach poetkę". Przez pierwsze lata zapisków jednak nie ukazuje.  Na początku września 1939 roku Maria wraz trzecim mężem, Jasnorzewskim (którego nazywa 'Lotkiem') opuszcza Polskę i przez Rumunię udaje się do Francji, a następnie do Anglii. Poetka rozpisuje się nad swoimi ulubionymi strojami, narzeka na brud w miejscu gdzie nocują "pościel nie zmieniana nigdy (od 3 tygodni)", w Londynie narzeka na towarzystwo - wszyscy są głupi, nie potrafią się poznać na jej klasie i wielkości, a najgorsi są rodacy, którym nie szczędzi w swoich zapiskach 'epitetów'. Jest wojna, ludzie giną tysiącami, a Maria martwi się, że poprzez rozdzielenie z mężem - lotnikiem, traci towarzystwo do rozmów. Można odnieść wrażenie, że mniej się martwi o to, że mąż zginie w trakcie akcji, niż o swoje samopoczucie. Czuła się bardzo samotna i kochała swojego 'Lotka' ale czasem trudno się oprzeć wrażeniu, że to ona była w tym wszystkim najważniejsza.  Do tego ten kompletny brak szacunku dla ludzi, którzy według niej są nic nie warci przez sam wzgląd na ich urodzenie. "(...) Odorowscy, Talaczkowie, Sochnelowie, Pokusińscy (Skwiczawscy także czasami), synowie woźnych, stróżów, nieuki, brutale, idioty i chamy. Wojna ubrała te szumowiny w mundur (...)zrobili się ważni(...)".(s.94) A o pokojówkach pisze: "Prześmieszne są te k... usługujące w tym hotelu. (...) Rozpuszczone idiotki pozwalają sobie z wygnańcami aż miło. (...) Córy Wielkiej Brytanii, ojej, co za święto wielkie.(...) Żadna nasza Mańka nie miałaby tego beznadziejnego tupetu.(...) łaskę wyświadcza kuchta oficerowi."(s.72) Sporo miejsca w zapiskach zajmują opisy jej urody i samopoczucia z nią związanego np.: "Wyglądam źle... i nie podobam się już stewardom"(s.42), "Twarz chuda.(...)Wynędzniała. I to w Anglii, kraju mężczyzn?" (s.48) Bardzo tęskni za domem i Krakowem. Przeżywa śmierć rodziców, ale nawet w żalu po ich śmierci więcej jest roztrząsania tego, jak głupi są lekarze i jak ona przez nich i ich decyzje cierpi. Gdyby ona i jej 'głęboka wiedza medyczna' były na miejscu przekonałyby wszystkich, że "Starym osobom się nie robi ani operacji (...), ani zastrzyków(...) Już teraz śmieszne jest się złościć, ale gdy pomyślę, że mogło mi być oszczędzone takie straszliwe zmartwienie (...) moja wiedza lecznicza siedziała tu jak pies na łańcuchu!(...) mamę można było doprowadzić do 90 lat. Czy z jej krzywdą? Bezwzględnie tak, ale dla szczęścia drugich Momo zawsze przecież żyło."(s. 100) Nie, nie ma tu dojrzałości, jest za to sporo egotyzmu.  Później jednak, wraz z pojawieniem się pierwszych objawów nowotworu, Maria bardzo się zmienia. Dwa ostatnie lata notatek to już nie jest rozczulanie się nad sobą. Tak jakby walka o własne zdrowie i życie nareszcie ustawiła właściwie priorytety. W tym momencie zamiłowanie do pięknych strojów, wizyt u fryzjera i dbania o siebie, trzyma poetkę w pionie. Można tu zobaczyć to, o czym mówią współczesne nam kobiety, które chorują. Jak ważne jest dbanie o siebie, o swoje samopoczucie, jak istotne okazują się pomalowane paznokcie, "cycki i nowe fryzury". W czasie choroby widzimy już inną Marię, odważną, analityczną, robiącą dość chłodne zapiski. Choćby dlatego warto te notatki przeczytać. Ale też dlatego, że nie są wygładzone. Przez tę szczerość poglądów, które wcale nie muszą nam się podobać, odkrywamy prawdziwy wizerunek Pawlikowskiej - Jasnorzewskiej. Kobiety zakochanej, czasem próżnej, samotnej, cierpiącej, dzielnej i nietuzinkowej. Rafał Podraza we wstępie wspomina, że współpracował z Ogólnopolską Organizacją na rzecz Walki z Rakiem Szyjki Macicy "Kwiat Kobiecości". Skoro już o tym mowa, powiedzcie mi, Moje Drogie czytelniczki, kiedy ostatnio robiłyście cytologię? Maria Pawlikowska - Jasnorzewska Wojnę szatan spłodził. Zapiski 1939 - 1945 Zebrał Rafał Podraza  Wydawnictwo Agora S.A. Warszawa 2012  *** Jako nastolatka, a może jeszcze wcześniej, idealizowałam pisarzy i poetów. Dekadę później zaczęłam ich strącać z piedestałów, dostrzegając, że poza tym, że pisali, byli po prostu ludźmi. Zaczęłam rozumieć, że twórczość nie przekłada się bezpośrednio na życie i nie każdy, kto tworzy porywające i wielkie, w moim mniemaniu, dzieła, jest kimś, z kim chciałoby się spotykać na co dzień. W dorosłym życiu nadal najchętniej czytywałam biografie, pamiętniki i listy, skupiając się na przyjemności, jaką dają mi poszczególne lektury, zamiast, jak dawniej, poszukiwać informacji o ulubionych twórcach. Czytałam, co się udało zdobyć, po to by na chwilę uciec z własnej rzeczywistości w tę bardziej 'artystyczną'. Oderwać się. Konkurs organizowany przez Książki Zbójeckie przypomniał mi, że kiedyś to badanie życiorysów konkretnych pisarzy dawało mi sporo radości. I jakoś tak niepostrzeżenie w moim domu ostatnio znalazły się znów: "Maria i Magdalena" Magdaleny Samozwaniec, które to tomy znałam dawniej prawie na pamięć, "Zalotnica niebieska" (też Samozwaniec), a teraz zapiski Marii Pawlikowskiej-Jasnorzewskiej. Nie obraziłabym się gdyby znalazły się też co najmniej dwie - trzy inne. Chyba nie tylko o Schulzu będę się starała coś napisać w ciągu najbliższych miesięcy ;) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 