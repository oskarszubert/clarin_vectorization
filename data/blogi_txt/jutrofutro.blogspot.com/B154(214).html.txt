Mam mieszkanie zawalone deskami. Od czasu robienia półek wszędzie poupychane stoją, leżą i bez mała wiszą dechy. Czekają na przeróbkę dużego pokoju - będzie więcej półek, rozmontowywanie starych mebli, przerabianie, przestawianie. Póki co czekają. W weekend Pit miał zacząć, a skończyło się na przyniesieniu z piwnicy kolejnych dwóch desek, które na amen zablokowały drzwi do szafy. Będę się teraz ubierać w to samo non stop, nie żebym wcześniej miała wielki wybór, ale teraz to już mam trzy bluzki tylko i dwie pary spodni na wierzchu.  Dziś, myśląc już o rozmontowaniu starego zestawu meblowego, który to trzydziestoletni chyba przerobiliśmy ze trzy lata temu, żeby uwzględnił brak telewizora i większą ilość książek i papierzysk, zanurkowałam w stertę pod sufitem. Czego tam nie znalazłam! Może nie będę wymieniać specjalnie szczegółowo, ale trafiłam na przykład na skrzynkę wypełnioną kasetami magnetofonowymi po brzegi. Moimi i Pita.          Wsiąkłam na długie godziny. Strategicznie wysłałam dziecko starsze do najlepszej koleżanki, młodsze usadziłam niewychowawczo przy grze komputerowej i poszłam odtwarzać na magnetofonie u dzieci. Jakie rzeczy na tych kasetach są! Ile wspomnień! Nawet 1/10 jeszcze nie przesłuchałam, ale za to przypomniałam sobie jaką radochą jest śpiewanie. Nie wiem czy dla sąsiadów mój śpiew był tak samo radosnym doznaniem, ale skoro ja znoszę ich ujadające nocami psy i całonocne imrezy w rytm umpa-umpa, niech oni też się czasem przemęczą. Odkryłam na przykład, że O.N.A. się zestarzało. Już mi się nie chce tego słuchać. Za to Lipnicka jest nadal ok. Połączenia mnie powaliły. Nalepa obok Depeche Mode, Big Cyc koło Joy Division... Znalazłam też Jewel. I tę piosenkę, która kojarzy mi się z moją wielką miłością, na którą zapadłam będąc w związku z kimś innym pod koniec liceum. Usiadłam pół metra od magnetofonu, podkręciłam dźwięk i odśpiewałam całość razem z Jewel. Tam jest akompaniament fortepianu. I taka pełna wspomnień, chłonąca dawne zapachy i uczucia (przy starych kawałkach, takich nie słuchanych od czasów, z którymi się bardzo wiążą, wraca cała gama wspomnień. Wam też?) kątem oka zerknęłam w róg pokoju.  Co zobaczyłam? Córkę mą małą, jak leży na podłodze, przed nosem ma zabawkowe kolorowe pianinko, w którym padły baterie i udaje, że gra z uczuciem, akompaniując matce. Oplułam się ze śmiechu, a potem pomyślałam, że to fajna klamra jest. Wspomnienia dawnych miłości, które przywołują głównie zadowolenie, że kiedyś były (z akcentem na kiedyś), wielka radość ze śpiewania starych kawałków i to, co jest teraźniejszością, a właśnie leży i udaje, że akompaniuje. Piękne.  Znalazłam też video, nie wiem czy działające i kasety vhs. Gdybym miała telewizor byłabym czołowym warszawskim hipsterem chyba ;) (widzieliście ten artykuł, a raczej części składowe? :))   W międzyczasie przybył przemiły pan kurier i przyniósł mi książki od merlina. Pięknie wydane. Już się wzięłam za Pilcha.      A w skrzynce pocztowej zaproszenie na darmową cytologię. Dobrze się składa, bo myślałam o tym niedawno, więc sobie zrobię wakacyjne badanie. Ucieszyła mnie ta korespondencja także z innego powodu - ja się wiecznie wszędzie czuję nie u siebie. Marzę o swoim kawałku ziemi, gdzie mi się zameldowanie zgodzi z zamieszkaniem i jeszcze z miejscem pracy. Gdzie wszystko naturalnie się przyporządkuje bez tłumaczeń, dodatkowych zaświadczeń i szopek. Gdzie będę u siebie. Bo od czasu liceum nigdzie u siebie nie byłam. (a już wcześniej nie umiałam powiedzieć skąd jestem) A tu mnie z nowego nazwiska zapraszają do niepublicznego centrum opieki zdrowotnej, tak jakby mój pobyt gdzieś w końcu choć minimalnie "nabrał mocy prawnej", jeśli wiecie co chcę powiedzieć.  Poza tym piszę, ćwiczę angielski i nadganiam różne sprawy. A Wy, jak tam? Żyjecie?   Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 