Któraś z Was (Ruda, to Ty?) słysząc o tym, że przez 10 dni mamy być bez gazu, wspomniała, że nie lubi jak jej WSZYSTKO wyłączają ... i wykrakała.  Kilka dni po tym, jak zaczęliśmy gotować na tym bidnym pojedynczym palniku, przypomniałam sobie, że przecież mam prodiż. Uradowana, że nie muszę kombinować i bać się czy jak będę dłużej gotować to gaz skończy się w trakcie, albo zawór rozgrzeje na tyle, że nie dam rady go zakręcić, wymyśliłam sobie pieczone warzywa.  Przyniosłam młode ziemniaki, kalafiora, brokuły i inne smakowitości. Doprawiłam, skropiłam oliwą i pięknie poukładałam w prodiżu. I wtedy zostaliśmy bez prądu. Bosko.Przygotowane warzywa próbowałam udusić w garnku (wok nie dał się ustawić stabilnie na tym palniczku), ale to jednak nie to samo.Kupiłam zapas świec i wtedy mnie olśniło, że przecież mam mrożonki w zamrażalniku, które za chwilę mi wyjdą na własnych nogach. Rewelacja.I tak się bałam czy wystarczy gazu na herbatę, a tu trzeba było ugotować pomrożone produkty, dzięki czemu przez następny dzień jedliśmy na wszystkie posiłki pierogi. Wieczór był miły, spokojny i cichy, choć ciężko się czyta przy świecach. Ja nie wiem jak te kobiety dawniej mogły wyszywać w takich warunkach. Prąd się pojawił dobę później, (jak już reszta jedzenia zdechła, ja pobawiłam się w pranie ręczne, a dzieci zalały cały obrus parafiną) zaś niewiele później gaz, bo panowie skończyli szybciej odnawianie rur.Tyle że nim odzyskaliśmy gaz, ja już wstawiłam drożdżówkę z rabarbarem w prodiżu. Gdy ciasto zaczęło rosnąć przypomniałam sobie dlaczego od kilku lat nie piekłam drożdżowego w ten sposób. Skleroza.Równiutko poukładany rabarbar wraz z kruszonką przylgnął do pokrywki - zawsze mi tak niesamowicie wyrasta drożdżówka, pewnie wskutek robienia wszystkiego "na oko" - podniósł ją i wspaniale się zaczął karmelizować, jak bym napisała, gdybym miała ładnego bloga kulinarnego. Tak naprawdę przyjarało się to wszystko, przyczepiło do pokrywy, która ostatecznie wylądowała w misce by się odmoczyć. Mam nadzieję, że cała elektryka to przeżyje. Sprawdzę za kilka lat przy kolejnej sklerotycznej drożdżówce ;) Na szczęście całość zdążyła się upiec i wyszła smaczna, tyle że kostropata. Młody był na wycieczce w Kazimierzu i byłam ciekawa jego relacji, również fotograficznej. Opowiadał głównie o duchach w zamku, zaś zdjęcia mnie rozłożyły na łopatki.  Zanim pojechał, przypomniałam sobie, że z takich wycieczek niewiele się pamięta w wieku dorosłym. Sama w podstawówce też gdzieś tam jeździłam, ale prawdę mówiąc przeważały wspomnienia czysto towarzyskie, a o niektórych wyprawach przypomniałam sobie dopiero po 20 latach, na zasadzie "tak, chyba tam byłam, pamiętam że chodziliśmy po jakimś klasztorze". Jednak mimo wszystko każda podróż jakoś dzieciaki rozwija, nawet jeśli jest jedynie podróżą na miejscową starówkę. Jak inaczej dzieciaki odbierają świat przekonałam się po tych zdjęciach Młodego. Kilkanaście fotek z muzeum z wypchanymi zwierzętami i jakimiś kwiatami, tudzież pszczołami i jedno(!) zdjęcie na zewnątrz będące widokiem z góry na dziedziniec zamkowy, na którym widać podłoże i jakieś sylwetki. A ja naiwna czekałam na panoramę miasta i studnię na rynku :) Grunt, że wrócił cały, zadowolony i pogodę miał idealną. Proszę o coś Młodego i kończę zdanie: "dobrze, misiu?"Na co z fotela słychać oburzone: "to ja jestem MISIUNIA!".Rzeczywiście, jak jesteśmy we dwie i coś jej tłumaczę, tak się do niej zwracam, zupełnie tego nie notując w pamięci. Dopiero to oburzenie mi to uświadomiło.To tak jak wtedy, gdy Młoda miała ze dwa latka i po tym jak Pit zjadł obiad, przyszła do niego z pieluszką z tetry, wytarła mu dokładnie buzię, a na koniec pocałowała w nos, bo on tak zawsze robił. Też był zdziwiony, bo robił mechanicznie.W sumie lepiej tak, niż gdyby go wytarła, a potem zdzieliła ścierą przez łeb ;) Przy świecach przeczytałam Tajemnicę Abigel i kolejną część Baśnioboru. Czeka nas bardzo ciężki finansowo miesiąc, ale korzystając z dotacji ciotki zamówiłam dzieciom jeszcze książki Adama Wajraka i Nurii Fernandez. No dobra, to też trochę dla mnie, zwłaszcza ostatnia. Ciekawe czy dotrą na Dzień Dziecka.Niebawem opiszę. (i właśnie sobie uświadomiłam jak wiele innych przeczytanych w tym roku książek czeka na opisanie. nie wiem kiedy.)    Misiunia ;)      pięknie wyrośnięta drożdżówka szkoda że kostropata     Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 