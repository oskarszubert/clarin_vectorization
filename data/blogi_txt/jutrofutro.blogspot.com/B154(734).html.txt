Jakiś czas temu dostałam od merlina powieściowy debiut pana nazwiskiem Watson. Książka podobno ma stać się kanwą filmu Ridleya Scotta.  Wśród recenzji czytelników pojawił się zarzut, że fabuła jest kompletnie nieprawdopodobna. Po przeczytaniu "Mężczyzny, który pomylił swoją żonę z kapeluszem" (polecam, także ze względu na tłumaczkę, która prywatnie wydaje się być bardzo interesującą osobą - pozdrawiam :)), wcale bym nie była taka pewna, że to się nie może zdarzyć. No może trochę zbyt szybko wracają pewne obrazy, gdy akcja gęstnieje, ale pomysł jest niezły.  Główna bohaterka doświadczyła... wypadku, wskutek czego nie tworzy nowych wspomnień. Pamięta sporo spraw ze swojego życia przed wypadkiem, ale od jego czasu już nic. Budzi się co rano nie wiedząc gdzie się znajduje, z kim jest związana, ani le ma lat. Codziennie przeżywa ten sam koszmar, osoby bez tożsamości. W miarę upływu godzin i pozyskiwania informacji na swój temat, uspokaja się, ale gdy tylko zapada w sen, wszystkie te świeżo pozyskane informacje traci. Pewnego dnia odkrywa jednak, że od jakiegoś czasu prowadziła dla siebie dziennik. Zapiski, które miały jej pomóc przetrwać i może nawet być sposobem na uleczenie amnezji. Tak się to wszystko zaczyna... Nie będę Wam pisać, co było dalej. Sami sprawdźcie. To książka, która doskonale pomaga oderwać się na chwilę od codzienności. Jeśli ktoś potrzebuje przez dobę pożyć nie swoim życiem, to będzie dobra lektura. Czyta się szybko, dobra do autobusu i dobra na plażę. Przyznaję, że w pewnym momencie domyśliłam się jaka może być prawda, ale było interesująco, na tyle, bym chciała sprawdzić swoje przypuszczenia. Nie jest wybitna, ale doskonale rozumiem dlaczego dobrze się sprzedaje. Jest niezła i wciąga. Czasem nie trzeba niczego więcej.  *** Niedawno trafiłam na badania na temat aktywności internautów. Obawiam się, że to się przekłada na ludzkość w ogóle. Wygląda na to, że większość ludzi to bierni odbiorcy treści. Chętnie klikają "lubię to", albo udostępniają interesujące ich zdaniem zdjęcia, czy artykuły, ale sami niczego nie tworzą. W związku z powyższym firmy organizując konkursy, dają prezenty za "lajki" albo na zasadzie "kto pierwszy ten lepszy". Zdaję sobie sprawę, że firmy dostosowują się do odbiorców, bo to daje im pewność, że nawiążą jakiś tam kontakt. Przy czym "jakiś tam" jest w tym wypadku kluczowe, moim zdaniem. Tyle że ja się na to nie godzę. Tym sposobem powstają kolejne reklamy dla kretynów, kolejne programy dla leniwych idiotów. Myślę sobie, że gdyby się taka firma postarała, mogłaby tworzyć coś na poziomie odrobinę wyższym, niż jej statystyczny klient. Tak, by odbiorca ceniący sobie produkt, musiał odrobinę do niego "doskoczyć", czy dorosnąć. Gdyby podniósł się poziom odbiorców, znów można by serwować treści minimalnie trudniejsze. Może to nie jest łatwe i jest dość ryzykowne, ale może pozwoliłoby rozruszać jakiś procent odbiorców. Wyrwać ich z tego marazmu, wyciągnąć z szarej masy. Nie wiem, tak sobie rozważam. Zdaję sobie sprawę, że nie każda firma myśli długofalowo. Nie każdej chce się poświęcać czas i pieniądze na budowanie długotrwałych, ale wzbogacających obie strony relacji. Ja nie jestem firmą. Nie mam dla Was towarów na sprzedaż, ale od lat przybywa mi fajnych, myślących czytelników. Może chodzi o to, że lubię blogować i nie wciskam Wam kitu. Obiecuję, że jeśli stworzę swoją zakurzoną firmę, to się nie zmieni ;)  Dobra, to do rzeczy. I nie będzie chodzić o to, kto pierwszy polubi ten post.  Nie dostałam od merlina większej ilości egzemplarzy, żeby zrobić konkurs. Stwierdziłam jednak, że mogę oddać swój egzemplarz. Nie dlatego, że jest z nim coś nie tak, ale dlatego, że to książka, w której najważniejsza jest intryga. Nie będę jej czytać po raz drugi, tak jak nie czytam ponownie kryminałów. No, chyba że zapomnę, że dany kryminał czytałam i przypominam to sobie w połowie książki. Co gorsza, w niektórych przypadkach muszę czytać dalej, bo nie pamiętam kto zabił :D  I tego dotyczy pytanie/zadanie konkursowe. Sklerozy. Interesują mnie opowieści dziwnej treści na temat wylatywania z głowy słów, faktów i zabawnych konsekwencji, do których to prowadzi. Najciekawsza opowiastka umieszczona w komentarzach pod tą notką zostanie nagrodzona egzemplarzem "Zanim zasnę" Watsona. Na opowieści czekam do poniedziałku 20.08. do godziny 12-tej. Mnie kilka lat temu ubawiła opowieść na blogu diablesse. Tak, to chyba u niej było. Pisała, że przez kilka tygodni próbowała namierzyć gdzie jest w okolicy kontener do segregacji śmieci. Pewnego dnia wybrała się ze znajomymi po wodę oligoceńską. Szła z tymi pustymi plastikowymi butlami i nagle zobaczyła tak pożądany kontener. I co? Zachwycona uznała, że skoro jest kontener, to w końcu może wyrzucić swoje plastikowe butle :) Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 