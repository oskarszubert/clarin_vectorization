Za chwilę minie tydzień odkąd obejrzałam „Pokłosie”, a przez ostatnich kilka dni przymierzałam się do notatki na ten temat jak pies do jeża. Dziś kolejna osoba zapytała mnie o opinię, więc choć spałam tej doby niewiele ponad trzy godziny, postanowiłam jednak poniższy tekst napisać.     W niektórych recenzjach czytam, że „Pokłosie” jest filmem wybitnym. Nie wiem czy jest wybitne, jest dobre, ale przede wszystkim jest to film WAŻNY.    W magazynie dotyczącym kina Władysław Pasikowski, na pytanie o kim jest ten film, odpowiada podobno: „o Polakach”, po czym szybko mityguje się i dodaje: „żeby uniknąć linczu: o dwóch Polakach”.  Już w rozmowie w Magazynie Świątecznym Gazety Wyborczej z 13 października 2012 zdradzane są najważniejsze szczegóły, uznaję więc, że kto jest tym filmem zainteresowany i tak już zna fabułę, będą więc w tym tekście spoilery. „Pokłosie” jest historią inspirowaną wydarzeniami w Jedwabnem. Akcja filmu toczy się jednak współcześnie i, co może się wydawać dość śmiałym pomysłem, przedstawiona jest w konwencji thrillera. Może dzięki temu na film pójdą ludzie młodsi, którzy niewiele o tym temacie wiedzą.    Oto po dwudziestu latach przyjeżdża do Polski z Chicago starszy z braci – Franciszek Kalina (świetnie zagrany przez Ireneusza Czopa). Ma swoje powody, ale to wątek poboczny, nie będę więc o tym mówić.  Podczas tych dwudziestu lat nieobecności Franciszka zmarli jego rodzice, a na gospodarstwie został młodszy z braci – Józef. (w tej roli, jak zawsze rewelacyjny Maciej Stuhr. Choć przecież rola jest w pewnym sensie podwójna. I ciężka.) Józef jest traktowany we wsi wrogo i ta wrogość w czasie filmu będzie narastać, a przemoc, która go dotyka - eskalować.    Józef jakiś czas przed przyjazdem brata odkrył, że boczna droga, która niebawem ma być zalana asfaltem, jest ułożona z żydowskich nagrobków i postanowił te nagrobki uratować. Rozebrał więc drogę, a macewy przetransportował na swoje pole i poustawiał w zbożu.   Zaczął się żydowską historią wsi interesować i odkrył stare macewy u wielu okolicznych gospodarzy, którzy zrobili sobie z nich progi, schodki i blaty warsztatów. Te, które się dało, odkupił, inne poprzenosił na pole w tajemnicy. Wyjaśniając bratu czym naraził się całej wsi, w pewnym momencie stwierdza, że musiał to zrobić, bo o tych zmarłych nikt się już nie upomni. Nikt już z tych rodzin nie pozostał.    Kilka dni po tej rozmowie, bracia Kalina(Kalinowie?), sprowokowani problemami z ustaleniem praw własności do ziemi, którą od zawsze uważali za swoją, rozpoczynają prywatne śledztwo.  Dowiedzą się więcej niż by chcieli.   Stopniowo odkryją przerażającą prawdę o tym, że to nie hitlerowcy wymordowali żydowskich mieszkańców wsi. Zrobili to ich najbliżsi sąsiedzi.   Zagonili wszystkich Żydów do chałupy Kalinów i żywcem podpalili, a później zajęli pożydowskie domy i gospodarstwa.   Za PRL-u czuli się bezkarni, teraz zaś zaczynają się obawiać, że gdzieś na świecie są jeszcze potomkowie wymordowanych i mogą się o zagrabiony majątek upomnieć.    Prawdę wyjawia głównym bohaterom Malinowski - uczestnik tamtych zdarzeń i jest to bardzo przejmująca scena. Robert Rogalski, aktor który wciela się w Malinowskiego, był podobno naocznym świadkiem likwidacji getta i doskonale wiedział, jak należy taką scenę odegrać. Jak się takie zło wyrzuca z siebie po latach.    Bracia Kalina zupełnie odmiennie na tę wiedzę o zbrodni sprzed lat, w której czynny udział brał ich ojciec, reagują. Józef nagle pragnie to zdarzenie zapomnieć. Walczy, także fizycznie, z Franciszkiem, który zapomnieć nie umie i nie chce. A jednak ostatecznie to Józef zostaje (przez sąsiadów?) ukrzyżowany na drzwiach własnej stodoły i jest to scena bardzo symboliczna. Czy Jezus, przecież Żyd, spotkałby się dziś z podobnym w Polsce przyjęciem?    Zresztą, poprzedzająca wyjazd Franciszka i zamordowanie Józefa, walka między braćmi również może być odczytywana jako alegoria walki między współczesnymi Polakami.  Ciekawe jest również to, że mimo możliwości metaforycznego odczytywania „Pokłosia”, geneza niektórych scen jest całkiem prosta.    Pasikowski przez lata nosił się z chęcią nakręcenia takiego filmu, miał jednak spore problemy z realizacją tego obrazu. Nareszcie, po latach, udało się. We wspomnianym wcześniej numerze Gazety Wyborczej, opowiada skąd zaczerpnął pomysły na kluczowe sceny.   Mówi o tym, że scena z ukrzyżowaniem chłopa na drzwiach stodoły została mu opowiedziana dwadzieścia lat temu jako autentyczna, przez lata jednak nie mógł znaleźć powodu, dla którego byłoby „warto” ukrzyżować sąsiada, a potem przeczytał książkę Grossa…    Zaś scena z płonącym zbożem i poustawianymi w nim macewami to wspomnienie z przeszłości. „(…) 30 lat temu(…) codziennie mijałem zamknięty i opuszczony żydowski cmentarz. Cały obszar zarósł chwastami i trawami, które pewnego lata wyschły na wiór. Któregoś razu, gdy szedłem tamtędy, jakiś pracownik zieleni miejskiej postanowił wypalić chwasty i cały cmentarz stał w płomieniach, a nad nim kłębiły się czarne chmury dymu. Płomienie huczały między pomnikami. Stałem i wiedziałem, że za kilka lat ten obraz znajdzie się w moim filmie.”     Pokłosie to film dobry, dotykający ważnego tematu, ze świetnymi zdjęciami. Ma prostą fabułę, ale temat jest na tyle trudny i wzbudzający emocje, że powinno się go pokazywać jak najprościej.    Można by się przyczepić do szczegółów, na przykład do wagi nagrobków - macewy są przez braci podnoszone bez wielkiego wysiłku - rzeczywiście to mało wiarygodne, ale ostatecznie nie aż tak istotne. Bohaterowie są bardzo spolaryzowani, może zbyt prosto przedstawieni: zły knujący ksiądz, wyważony proboszcz, cała wieś przeciwko, nikt nie ma wątpliwości. Czerń i biel bez szczególnej gradacji.   Józef, mający być prostym polskim chłopem jest zbyt wrażliwy i wysublimowany, ale kto powiedział, że chłop takim być nie może? Ostatecznie ta postać też jest czytana jako alegoria części społeczeństwa, po prostu.    Można stwierdzić, że ludzie z tej wsi nie wyglądają na żyjących w XXI wieku. Że wsie w dzisiejszych czasach wyglądają inaczej, a to obraz raczej z końca lat osiemdziesiątych, początku dziewięćdziesiątych – kto widział „Miejsce urodzenia”, dokument, w którym Henryk Grynberg szuka miejsca zamordowania swego ojca, uzna że to ludzie z tamtego czasu; wieś z '92.  Tylko że, według mnie, te zacięte chłopskie gęby, śmiejące się z ukrzyżowanego głowy w chustkach też nie powinny być odczytywane dosłownie. To raczej „Polaków obraz wewnętrzny”. Duża grupa z nas jest wewnętrznie właśnie taka. Zawzięta, nienawistna, naznaczona antysemityzmem od pokoleń.    Henryk Grynberg, pisarz, Żyd ocalony z Holokaustu pisze, że Polacy w czasach II wojny światowej i latach ją poprzedzających wcale nie byli bardziej antysemiccy niż reszta Europy. Że niesłusznie się ich jako takich przedstawia.    Wielu Polaków pomagało Żydom, ale tak samo wielu w tym kraju z bezinteresownej nienawiści, bo często nawet nie dla zysku, Żydów wydawało.     Pod którąś recenzją Pokłosia przeczytałam, że czytelnik ma już dosyć „wiecznego przepraszania” za Jedwabne. A tu nie chodzi o przepraszanie przecież (choć oczywiście, to trzeba robić), ale o przyznanie się do tego głośno. O to by wziąć to na klatę, jako część naszej przeszłości i wyciągnąć z tego wnioski. Tymczasem widać tu moralność Kalego – piętnujemy Rosjan, bo dotąd nie ujawnili całej prawdy o Katyniu, a sami wypieramy się tego, co nasi rodacy Żydom uczynili.    Od jakichś trzech lat drążę temat polskich Żydów. Nie wiem dlaczego ten temat sobie mnie wybrał i nie chce dać mi spokoju. Przez ten czas bardzo się wyczuliłam na pewne sprawy. Na napisy na murach, na antysemickie komentarze w sklepach (w śródmiejskiej księgarni były notoryczne, a to Warszawa, nie wieś podlaska), na koszmarne dowcipy. Na teksty wygłaszane przez osoby uważające się za publicystów, na które trzeba odpowiadać tak jak to zrobił W. Orliński.  Na pozwolenia na marsze organizowane przez skrajnych nacjonalistów.   Na kwiaty, które prezydent mojego kraju składa pod pomnikiem jednego z większych antysemitów, który na tych poglądach chciał zajechać na Belweder, po tym jak współdziałanie z rosyjskim zaborcą nie przyniosło należnych profitów.     Dziś przez przypadek trafiłam w radio na fragment (bo nie jestem w stanie znieść tego pana dłużej niż trzy minuty) rozmowy z T.Terlikowskim. Jego interlokutor powiedział, że część polskich katolików nie wie, że Matka Boska była Żydówką. (tak jak inni, że Maria Konopnicka lesbijką)  Na co T.Terlikowski zareagował śmiechem i stwierdzeniem, że jego wszyscy znajomi katolicy wiedzą i że jeśli znajomi rozmówcy nie wiedzą, to współczuje znajomych.   A ja myślę, że to nie jest kwestia zabawna. Sama znam starszych ludzi, chodzących do kościoła (i to nie jedną osobę i nawet nie z jednej rodziny, ani jednego miasta), którzy twierdzą że Jezusa zabili Żydzi i dlatego Żydzi są źli.    Nie wiem czy w ich przekonaniu Matka Boska pochodziła z Częstochowy, a Jezus był Polakiem. Nie wiem, bo nie da się porozmawiać na ten temat. Nie przyjmują do wiadomości, reagują agresją.    Skoro więc część katolików jednak nie wie, zamiast „współczuć takich znajomych” dobrze by było jakąś akcję uświadamiającą przeprowadzić? Pomóc otworzyć oczy, złamać kilka krzywdzących stereotypów?    Bo kwestia jest zasadnicza i doskonale ją ujął Henryk Grynberg w „Prawdzie nieartystycznej”: „Tamci z lat trzydziestych nie wiedzieli, co czynią, co wygadują i wypisują, a kiedy się dowiedzieli, było za późno – tylko dym po wymordowanych. Ale jak można to samo czynić dziś? Czy my, ludzie, czegokolwiek się naprawdę uczymy? Czy naprawdę zapamiętujemy? I czy naprawdę chcemy się uczyć? A może jesteśmy rodem złoczyńców i skurwysynów, który tylko do czasu zachowuje pozory, czekając na okazję, kiedy je można odrzucić.” Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 