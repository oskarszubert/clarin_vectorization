Ręka mi drży, gdy piszę te słowa, obawiam się bowiem, że temat mnie przerasta. Pamiętnik przeczytałam w trzy dni, a teraz, przeglądają ponownie, szukając cytatów i faktów, doszłam do wniosku, że chcę, że muszę, że potrzebuję przeczytać go jeszcze raz.  Grynberg jest jednym z najbardziej przeze mnie cenionych pisarzy, choć jego książki, wstyd się przyznać, poznałam naprawdę niedawno. Nie wiem jak to możliwe. Choć nie, wiem. Odkąd pisarz opuścił Polskę w 1967 roku, przeczuwając co będzie się działo niebawem, został wyklęty, opluty przez obrońców jedynego słusznego systemu, zniesławiony przez antysemitów. Cenzura zezwoli na publikacje w kraju dopiero w 1986.  Choć przecież nie chciał wyjeżdżać. Na przełomie 1963/64 żeni się w Stanach Zjednoczonych, płodzi syna, a mimo to wraca do Polski. Syna zobaczy tylko raz, jako dziesięciomiesięczne niemowlę; z jego matką się rozwiedzie. Pisze wtedy do swojej matki: "Ja nigdy z Polski nie wyjadę. Nie potrzebuję, nie chcę i już". Ale trzy lata później nie widzi już innego wyjścia: "(...)ja nie od komunistów uciekam - z nimi radziłbym sobie jak inni - ale od antysemitów." Zostaje oficjalnie odcięty od polskich czytelników. W kraju się go nie drukuje, a na emigracji chętniej drukowani są pisarze przebywający w Polsce. Grynberg nawet gorzko żartuje, że może jeśli wyśle to, co napisał, do kraju i ktoś to stamtąd wyśle do zagranicznych wydawnictw, szybciej go wydadzą. To odcięcie jest o tyle bolesne, że Grynberg żyje językiem polskim. Po latach, na sugestie, że przecież mógłby pisać po angielsku, odpowie, że może w innym języku mógłby pisać "jak inni", ale jest w nim głębokie przekonanie, że po polsku pisze "jak nikt inny". (25.08.1964)"Moim tworzywem jest polszczyzna, język, czyli kultura, a mój duch jest żydowski, więc to, co piszę, ma polskie ciało i żydowską duszę."  Urodził się w 1936 roku. Pochodzi ze wsi Radoszyna, ale to nieopodal, w Dobrem, było najbliższe skupisko rodzin żydowskich. W 1942 roku wypędzeni z Dobrego znajdują się w stanisławowskim getcie otwartym, skąd rodzinie Grynberga udaje się uciec niedługo później, w dniu wysiedlenia do Treblinki. Małego brata Henryka, który ma wówczas 1,5 roku, matka zostawia we wsi, mając nadzieję że małym pogodnym chłopczykiem zajmą się dobrzy ludzie. Dobrzy ludzie się jednak nie znajdują. Chłopca zabijają Niemcy. Grynbergowie przez jakiś czas ukrywają się w lesie, w lepiance. Wkrótce matka zabierze Henryka do Warszawy - dzięki temu i pomocy ludzi, tylko oni się z tej rodziny uratują. (Po jakimś czasie odnajdzie się jeszcze wujek Henryka - Aron)  Jakiś czas temu czytałam wywiad z kobietą, która opowiada studentom o Zagładzie. (Niestety nie pamiętam co to za wywiad i gdzie. Może ktoś z Was skojarzy. Kobieta mówiła też o plastyczności książek Kertesza.) Ta kobieta w chwili zwątpienia, zaczęła się zastanawiać czy opowiadanie tak młodym ludziom o Shoah ma jeszcze sens, czy oni to rozumieją. I podobno słuchacze się na nią obrazili. Wtedy zrozumiała, że musi opowiadać dalej. Są bowiem tacy, co, choć pokoleniowo odlegli, jednak mocno ten temat czują.  Do mnie też coraz intensywniej ta tematyka dociera. I mi TYCH książek i TAKICH wykładów potrzeba. Chcę wiedzieć, choć intensywnie przeżywam i bardzo boli. Dlatego na przykład, staram się nie oglądać zdjęć związanych z Holokaustem. Doskonale to widzę i bez tego.  Miałam tu jeszcze przygotowane kilka fragmentów, do których chciałam się odnieść. Wspomnieć o zachowaniu IPN i dziennikarzy, którzy pisali grubym drukiem o współpracy Grynberga z SB(sic!), choć w '56 roku pod presją podpisał zobowiązanie do współpracy z UB, z którego to udało mu się dość szybko wyplątać. Cała ta historia budzi niesmak i to wcale nie ze względu na zachowanie Henryka Grynberga. Przeczytajcie sami, zarówno w "Ciągu dalszym", jak i w "Pamiętniku". Miałam więc jeszcze kilka zagadnień do poruszenia, zamiast tego jednak, namawiam Was, przeczytajcie Pamiętnik i co tylko znajdziecie tego autora. To jeden z ostatnich świadków tego, co działo się na terenie naszego kraju. Świadek niezbyt dla polskiego samopoczucia wygodny, choć nigdy nie nawołujący do nienawiści.  Na koniec słowa samego autora: "Nieprawda, że Holokaust uczynił ze mnie pisarza. Byłem nim, jeszcze zanim wiedziałem o czym będę pisał. (...) można powiedzieć, że moim najsilniejszym bodźcem jest opór i walka z antysemityzmem (...) Holokaust nie uczynił ze mnie pisarza, ale uczynił ze mnie Żyda."  Henryk Grynberg  Pamiętnik Świat Książki, Warszawa 2011 Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 