Od zawsze interesowało mnie jak żyją i myślą inni ludzie. Czasem wieczorem spoglądam na setki rozświetlonych okien na osiedlu i wyobrażam sobie, że za każdym z tych jasnych punktów kryje się czyjaś historia. Coraz rzadziej jednak czytam wywiady publikowane w pismach i internecie. Ludzie, którzy je przeprowadzają, nie wiedzą jak należałoby rozmawiać. Idą na takie spotkanie bez pomysłu, ale za to z terminem dyszącym w kark, często bez przygotowania, licząc na to, ze zadadzą standardowe pytanie (jak się pani przygotowuje do roli? skąd bierze pan pomysły na opowiadania? jak się zaczęła twoja przygoda z blogowaniem?), a dalej samo już pójdzie. Cóż, według mnie, zwykle nie idzie.  W zalewie kiepskiego dziennikarstwa, słowa Teresy Torańskiej, brzmią jak opowieści z innego świata: "Podam ci przykład z Głowińskim. Myślałam o nim już rok temu. Intuicyjnie wiedziałam, że powinnam z nim porozmawiać. Ale jak go ugryźć? O czym rozmawiać? Spotkałam go przypadkiem w sklepie z płytami na Nowym Świecie i mówię: 'Dobrze, że pana widzę, panie Michale, bo cały czas o panu myślę (znałam go z widzenia) i stale o panu myślę, że chcę z panem zrobić rozmowę' A on mówi: 'No ale o czym?' ' Nie wiem i dlatego jeszcze się do pana nie odzywam'. I zadzwoniłam do niego za 6-7 miesięcy. Tak to się odbywa - cały czas myśli się jednak naprzód, ale nie wiadomo jak to ugryźć. I raptem wpadam na pomysł: Boże, przecież to takie proste! Z nim trzeba o tym i o tym porozmawiać.*"  Porwała mnie ta książka. "Ja, my, oni" to rozmowa z 2005 roku, przeprowadzona przez Małgorzatę Purzyńską, wówczas jeszcze studentkę Laboratorium Reportażu, w trakcie serii spotkań z Teresą Torańską. Czytelnik dostaje cenne informacje, dotyczące tego jak powstawały książki Torańskiej, w jaki sposób podchodziła do bohaterów swoich rozmów. Jest tam wiele szczerych opowieści o tym, jak wyglądała rzeczywistość i dziennikarstwo w PRL-u, o układach, świństwach  zakłamaniu wynikającym ze strachu, ale też o tych, którzy potrafili żyć inaczej. Przeczytamy o tym, jak często wygląda dziennikarstwo współczesne, o manipulacjach opinią publiczną, o braku profesjonalizmu i pogoni za sensacją. O robieniu "newsa" z tego, że ktoś "ma zamiar" lub "planuje coś zrobić". O tym, że współczesne polskie serwisy informacyjne nie przedstawiają informacji globalnych, ale przypominają "lokalny dziennik amerykański: tu się ktoś spalił, tamten się zabił, wpadł pod samochód*."  Przede wszystkim jednak jest w tych rozmowach coś niepowtarzalnego - charakter samej Torańskiej. Jej podejście do pracy i do człowieka. Doskonale widać to, co potwierdza "reporterski idol" dziennikarki: "Reporterzy potrafią poświęcić bohatera dla trafnego słowa, dla udanego tekstu. Jeśli rezygnują, to z bólem serca. Teresa rezygnowała bez żalu. Ponieważ była równie dobrym człowiekiem jak reporterką.*"  Dotąd czytałam tylko "Jesteśmy. Rozstania '68", po lekturze tej rozmowy bardzo bym jednak chciała przeczytać jeszcze przynajmniej kilka wywiadów, które przeprowadziła Teresa Torańska.  Rozmowę z Jerzym Urbanem, na przykład, ale też z Michałem Głowińskim i Wojciechem Jaruzelskim (Torańska nie chciała rozmawiać o stanie wojennym, bo to temat ograny, a ona pragnęła pokazać Jaruzelskiego z innej, nieznanej strony)  i, oczywiście, z profesorem Wnukiem-Lipińskim. To z pewnością nie są zwykłe rozmowy. Jak powiedziała sama Torańska: "Rozmowa to nie jest tylko biografia. Musi o coś w niej chodzić. Trzeba w niej pokazać po pierwsze, coś współczesnego, co dotyka i interesuje ludzi, a po drugie, jakiś problem. To musi być o czymś, co daje czytelnikowi do pomyślenia. Nie interesuje mnie opisywactwo*." Jaka szkoda, że Torańska nic już nie napisze... * Wszystkie cytaty pochodzą z książki "Ja, My, Oni. Teresa Torańska w rozmowie z Małgorzatą Purzyńską" AGORA SA, Warszawa, luty 2013   p.s. aktualności z domu futer pojawiają się w miarę na bieżąco na kombajnie na fb. kto lubi, ten widzi. przecież na blogu nie będę co chwila publikować notki długiej(krótkiej) na trzy zdania.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 