Jest piątkowy wieczór. Niedawno wróciłam do słuchania Trójki, w tle leci więc lista przebojów Trójki z Niedźwiedzkim przy mikrofonie. Pod koniec podstawówki bardzo czekałam na weekendy. Brałam sporo książek z biblioteki, robiłam herbatę i słuchałam listy, zapisując pierwszą dziesiątkę notowania.  Dawało mi to spokój i zadowolenie. To, czasem jakiś film. Życie towarzyskie, choć zaczynało powoli się rozwijać, nie osiągnęło jeszcze wówczas poziomu intensywności dorównującego temu, co działo się w czasie nauki w liceum, czy na studiach. Córki mojej babci czasem stwierdzają z potępieniem w głosie: "babci to żaden człowiek nie jest do szczęścia potrzebny". A ja się jej nie dziwię. Miała bardzo liczną rodzinę i non stop młyn obok. Teraz ma trochę więcej spokoju i się nim cieszy. Poza tym umie się sobą doskonale zająć. Człowiek inteligentny i samowystarczalny nigdy się ze sobą nie nudzi. Podobno. Są chwile, gdy brak mi towarzystwa, ale to nie takie proste ze mną...  Powiem tak: lubię internet, bo daje mi kontakt z ludźmi na poziomie, który mnie nie męczy. Bo jakoś się nasyciłam. Stałam się odludkiem. Wkurza mnie, naprawdę mnie potwornie irytuje, gdy ktoś widząc, że nie wykazuję inicjatywy, ponawia propozycje odwiedzin u mnie. I nie bardzo wiem na czym to ma polegać. Skoro tak chce się ze mną spotkać, czemu nie zaprasza do siebie, nie inicjuje spotkania na mieście? Jasne, że jest duże prawdopodobieństwo, że się wykręcę, ale chyba mniejsze niż w przypadku cudnych pomysłów: "wpadniemy do ciebie z bratem, ciotką i koleżanką, bo masz taki fajny dom".  I co niby mam zrobić? Wrażliwy wcale nie będzie inicjował, widząc mój brak entuzjazmu w tym temacie, niewrażliwy, na próby oponowania, jeszcze strzeli focha. Przy czym brak ochoty na spotkania wcale nie oznacza braku sympatii do tych osób.   Powody tej mojej "kostropatości" są różne.Przez lata zbierania doświadczeń, pięknie się okopałam. Siedzę w tej mentalnej ziemiance, w stałej temperaturze, mam widok na las, a jak nikt w okolicy nie chodzi, mogę nawet iść na spacer. Nie chce mi się.Brzmi to nie najlepiej, prawda?Chodzi o to, że dla mnie przyjaźń to głęboka relacja. Znajomych mam wielu i naprawdę wystarcza mi mail, czy wpadanie na siebie w centrum. Żeby się zaprzyjaźnić, potrzebuję obustronnego otwarcia, opowiedzenia życiorysów, fascynacji tą drugą osobą. To jak platoniczne zakochanie.Żeby stworzyć coś takiego, potrzeba lat, albo bardzo intensywnych miesięcy.Potem odległość można jakoś przeżyć, ale w czasie tego początkowego poznawania jest taka chemia, że nie starczy spotkań raz na dwa tygodnie, by się nasycić. Nie uda się też w ten sposób sprawdzić czy to to. Wspominam czasem takie bliskie relacje z przeszłości. Może nie było aż tak, ale były dla mnie ważne.Taka Jedna z sąsiedztwa, w czasach liceum, Taki Jeden w tym samym czasie - ale to było małe miasto, blisko nam było do siebie w przestrzeni. Tego Jednego spotkałam po ponad dziesięciu latach - wpadł na mnie tu w Warszawie, w księgarni w której pracowałam i od razu wzbudził ciepłe uczucia ekhem nieplatoniczne w jednej z koleżanek, bo "taaaki przystojny" :)A ja go pamiętałam z liceum, z czasów gdy dzwonił nocą i wyciągał mnie na spacer nad jezioro.  Tu, zaczął bardzo często bywać w "mojej" księgarni. I było chwilami, jakby tych lat po drodze nie było. Dzwonił do mnie i pytał "jesteś w pracy? bo idę..." Kiedyś na papierosie dopadli nas ludzie z kamerą. Musieliśmy nieźle się razem prezentować - ja w zielonej bluzce z wielkim dekoltem i czerwonych bojówkach i on tak dobrze wyglądający w garniturze. Chyba sądzili, że jesteśmy parą, chcieli wywiadu, ale przerwa w pracy mi się skończyła, więc złapali tylko K. Dzwonił do mnie potem: "i po co mi to było? Pytali mnie jak nazywam części intymne partnerki!", a ja rżałam jak głupia.Potem mu biuro przenieśli, ja się zwolniłam i przestaliśmy się widywać w przerwie na lunch. (Nie nudzę Was? Zebrało mi się na pisanie listu :) Nie chcecie iść gdzieś, gdzie tyle nie piszą? Tylko potem wróćcie! Następna notka nie będzie taka długaśna.) Potem była Ka, z którą mieszkałam w Olsztynie i P. już w czasie studiowania psychologii. Każdy z tych związków był inny, każdy trochę na innym poziomie, ale były istotne w tamtym czasie. Potem już tak bliskich relacji nie pamiętam.Takich, gdzie miałabym tego kogoś niejako na wyłączność. To źle brzmi, nie chodzi o odcinanie kontaktów z innymi, chodzi o coś niewymiernego. Nie wiem jak to nazwać. Jasne, że spotykałam wartościowych ludzi. Większość z nich została gdzieś w Polsce, bo mnie strasznie po kraju rzuca :) Tęsknię, ale nie podtrzymuję tego na takim poziomie, jak dawniej. Chyba nie do końca wierzę w związki na odległość.I jak sobie pomyślę, że miałabym teraz znów opowiadać komuś własne życie, budować pracochłonną relację, by potem znów się to wszystko rozlazło...Nie mam na to siły. Najbliższy nam tu jest Svemir, ale też przecież nie wiadomo czy pewnego dnia nie zniknie, bo na przykład postanowi zamieszkać w Chorwacji z nową miłością. (ani się waż!;))Svemira poznałam w pracy i kiedyś zaprosiłam do nas na wieczór. Został dwa, czy trzy dni - kupiliśmy tylko w tesco szczotkę do zębów. Coś jest w tym moim zapraszaniu na kawę. Krótko potem wprowadził się nieopodal. To bardzo ułatwia podtrzymywanie relacji, zwłaszcza gdy pracuje się w dzikich godzinach. Zawsze w drodze z pracy może jednak wpaść na kolację, dzięki czemu mam na kim testować wegańskie potrawy ;) Poza tym jest fajny, nieinwazyjny, inteligentny i ma przedziwne pasje, oraz szaloną zdolność do uczenia się języków. Cieszę się, że jest.  Przez prawie trzy lata pracy w księgarni, gdzie przewijały się codziennie tysiące ludzi, zwłaszcza w grudniu i czerwcu, miałam już dość wylewania na mnie emocji. Nie wiem co ja takiego w sobie mam, że ludzie chcą mi opowiadać swoje historie. To nie jest takie złe, jeśli zdarza się od czasu do czasu. Można w ten sposób poznać kogoś fajnego. Jeśli jednak częstotliwość jest taka, jak u mnie w ostatnich latach, można mieć dość. Naprawdę starcza mi internet :) A jednak są takie dni, gdy czegoś mi brak. Kogoś. Tyle, że wymagania mam mało realne. Urosły przez lata.  Postanowiliśmy uczyć się grać w brydża. Nalegam, bo grałam kiedyś przez lato. Oczywiście nic już nie pamiętam, dlatego w prezencie ślubnym zażyczyliśmy sobie podręcznik brydża dla opornych, tylko merlin się nie spieszy coś. Pamiętam tylko że to najfajniejsza, najbardziej zajmująca i rozwijająca gra karciana, w jaką grałam. Chcę znów zagrać. Jest nas troje, Pit i Svemir chyba nigdy nie grali, ja nic nie pamiętam, ale potrzebna będzie czwarta osoba. I teraz pytanie za sto punktów. Jak znaleźć kogoś samowystarczalnego, przy kim nie trzeba skakać, kogoś, kto nie strzela focha, nie drze japy, jest dojrzały, ma poczucie humoru i zwyczajnie jest fajny. A do tego żeby jeszcze był blisko. O, chciałabym kogoś takiego jak sobie wyobrażam blogową panią Nielot, tylko że z naszego osiedla, albo choć dzielnicy, ale mobilnego. Mogłabym temat relacji rozwijać jeszcze długo, ale nikt do końca takiej notki nie dobrnie. Pozostańmy przy tym, że jestem odludkiem i szukam czwartego do brydża.   *** Co za koszmarny początek weekendu! Mała zaczęła histeryzować o 23. Jak ma na to melodię, a ma od jakiegoś tygodnia, siedzi i buczy. Tego się inaczej nazwać chyba nie da. Buczy wyjąco, opluwa, smarka i buczy. I wtedy NIC nie działa. I proszę mi nie pisać o nie zwracaniu uwagi, bo umrę ze śmiechu, albo zacznę machać lewą nogą nerwowo, a jak się taka noga rozbuja, to nie wiadomo gdzie poleci.Państwo nie wiedzą jaką siłą głosu dysponuje to dziecko (no, może Mignona mogłaby mnie zrozumieć) i ile tak może. Oczywiście z nerwów i zmęczenia zaczęła mnie boleć głowa i wtedy piętro wyżej zaczęła się impreza. Kurwa mać. Ponieważ dostaję przeróżne maile, mam taką propozycję: jak ktoś czyta, że lubię czerwone samochody, niech mi nie pisze, że krytykuję jego styl życia, bo on całe życie jeździł zielonym. Niech po prostu idzie na spacer i pomyśli, czy ma podstawy, by przypuszczać, że ja cokolwiek o zielonych samochodach sądzę. Albo czy naprawdę mnie życie tego kogoś na tyle obchodzi, by się do niego odnosić na blogu. A nawet jeśli odnoszę się do jakiejś grupy, w jakiej się według Was znajdujecie, to jakie to ma znaczenie w ogóle?? Jakaś baba na blogu sobie coś napisała. Obca baba coś myśli. No jest się czym przejmować, doprawdy. Potem można spróbować odwiedzić tego bloga ponownie. Jeśli nadal sądzą Państwo, że piszę o Was KONKRETNIE, PERSONALNIE, proponuję na pasku adresu wstukać jakiś inny adres. Jest tyle blogów w sieci. Wierzę, że znajdą Państwo coś dla siebie.Mam za dużo na głowie, by się zastanawiać nad każdym zdaniem i rozważać, czy jak dam przepis na sałatę, nie obrażę miłośników marchewki. Ludzie, żyjcie jak chcecie, jeśli tylko nie krzywdzicie innych, mnie nic do tego. Dajcie mi żyć i pisać o swoich sprawach. Amen. A tu okolicznościowy przewrotny obrazek :)   Miłego weekendu. O ile nie jesteście tymi z imprezy powyżej, oczywiście.    Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 