Mam dziś taki rozlazły dzień, że naprawdę nie chciało mi się wymyślać niczego na obiad. Do tego jesteśmy przed wypłatą, co jest kolejnym powodem, by nie wydziwiać. Jestem uziemiona przez chore dziecko, więc wyprawa do dalszych sklepów, czy na bazar odpadła na wstępie, tymczasem w trzech sklepach pod domem nie udało mi się znaleźć kotletów sojowych. I znów trzeba było wymyślać i to z tego, co jest w lodówce ;)  Zrobiłam kotlety, dysponując połową cukini, 25 dkg pieczarek, dwoma małymi cebulami, kostką bulionu warzywnego, sola, pieprzem i oliwą, garścią kukurydzy z puszki. No i oczywiście bułką tartą oraz dwoma łyżkami mąki żytniej bardzo grubo mielonej do zagęszczenia.  Cebulę pokroiłam dość drobno (jak na mnie) i zeszkliłam na oliwie. Dodałam startą na tarce cukinię i w ten sam sposób rozdrobnione pieczarki. Doprawiłam kostką bulionową, solą, pieprzem. Dorzuciłam kukurydzę. Gdy wszystko wystygło, zagęściłam dwoma łyżkami mąki, łyżką bułki tartej i obtoczyłam uformowane kotlety w bułce.  I surówkę z czerwonej kapusty, której nie chciało mi się drobno kroić, więc użyłam mechanicznej pomocy. Malutka główka kapusty, dwie marchewki, jabłko ze skórką (ale bez gniazd nasiennych), mała cebula. Na koniec posoliłam, dodałam olej. I już.  Jak na taki rozlazły dzień to i tak nadmiar wysiłku ;)        Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 