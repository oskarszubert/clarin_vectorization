Od czasu katastrofy prezydenckiego tupolewa w zasadzie nie czytam o polskiej scenie politycznej, bo mnie to mierzi potwornie. Potem te szopki z małżeństwem z Sosnowca i detektywem... naprawdę strach otworzyć gazetę. Omijam jak mogę. Interesują mnie pojedynczy ludzie. Zastanawiam się co takiego zagrażającego dla piszących lub wydawców mają w sobie panie Grycan, że ciągle się ten temat mięli.  Interesuje mnie fenomen popularności niektórych blogów. Nie złośliwie. Serio mnie interesuje, zwłaszcza że autorzy często są krytykowani za pierdoły, a nie rusza się w moim odczuciu sedna zagadnienia. Mam wrażenie, że dzisiejszy świat to nieustanne ślizganie się po powierzchni i przypieprzanie dla samego przypieprzania. Nie ma w tym żadnej tezy, która usprawiedliwiałaby to, co się pisze. Każdy może napisać, że ktoś jest głupi i brzydki, co niczego nie dowodzi, niczemu nie służy, nawet jeśli nie mija się specjalnie z prawdą.  Zaglądam sobie do serwisu natemat.pl i czasem nieopatrznie zerknę na komentarze. Lubię ten serwis, bo nie jest jeszcze taki strasznie zabetonowany. Coś tam świeżego się dzieje i ma fajną część blogerską. Oczywiście zdarzają się teksty takie sobie, albo krytyczne w sposób, o którym pisałam wyżej, ale zaglądam tam częściej niż na inne portale mające służyć informacji.  Zastanawiam się skąd w ludziach tyle zawiści wobec Lisów. To widać w komentarzach, które zamiast nawiązywać do tematu artykułu, czy stanowić ocenę pracy konkretnego redaktora/blogera są nieustającym atakiem na sam portal bądź na nich. "Kolejny bezużyteczny artykuł w tym serwisie" plus osobiste wycieczki do tworzących natemat. Po co więc jeden z drugim czyta te bezużyteczne w swoim mniemaniu artykuły i to raz po raz?  Uwielbiam też komentarze mówiące o tym, że wszystko jest winą PO. Nie jest istotne czego dotyczy napisany tekst, w komentarzach zawsze się znajdzie jakiś kretyn, który uzna że wszystko jest winą Tuska. (albo Lisa, ale to oczywiste, w końcu to jego 'bezużyteczny" portal). PO nie jest partią, z którą kiedykolwiek sympatyzowałam, te teksty mnie wkurzają, bo po prostu nie znoszę idiotów. Jeśli nie umieją milczeć, mogą być szkodliwi. A nie umieją - część z nich silnie prze w górę.  I naprawdę umarłam ze śmiechu, czytając pod postem Hanny Lis o makaronie, jak się jakiś niesłychanie yntelygętny człowiek burzył, że "ten przepis na pesto niczego nowego nie wnosi!". Tak, następny powinien leczyć jakąś śmiertelną chorobę, albo chociaż być zrobiony z bardzo wyszukanych składników. Na przykład z tupolewa.  Jeśli tylko wyrastasz ponad  przeciętną, w jakikolwiek sposób, rodacy cię zjedzą. Ale najpierw będą chcieli sprowadzić do parteru, który jest ich poziomem mentalnym i moralnym. Tylko czy ze strachu przed atakami równać w dół? Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 