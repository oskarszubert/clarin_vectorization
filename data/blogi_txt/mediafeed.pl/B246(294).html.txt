QuizUp to jedna z najciekawszych aplikacji, z jaką kiedykolwiek miałem styczność. Zadebiutowała w listopadzie ’13, jednak w Polsce korzysta z niej raczej garstka osób. Postanowiłem więc trochę jej pomóc – wiedzy nigdy za wiele. Nie ukrywam, że jej skoncentrowanie na wiedzy użytkowników i przemyślane mechanizmy angażowania graczy powodują, że potrafię spędzić przy niej jednorazowo dobre kilka kwadransów. O co chodzi? Pomysł jest bardzo prosty: aplikacja zadaje pytania dwóm graczom rywalizującym ze sobą. Ten, który poprawnie odpowie na większą liczbę pytań (i w szybszym czasie) wygrywa. Do dyspozycji mamy ponad 300 najróżniejszych kategorii tematycznych (na bieżąco uaktualnianych), możliwość rzucania wyzwań innym graczom, dostęp do analizy wcześniejszych potyczek (pokazana na pięknych wykresach). Całość silnie skorelowana z popularnymi mechanizmami grywalizacji.  Skąd jej popularność (aplikacja zdobyła milion graczy w tydzień od premiery)? W moim przekonaniu wynika ona z prostoty i możliwości szybkiej rywalizacji z kimś zupełnie przypadkowym lub znajomym (tzw. Instant Access – rozrywka tu i teraz). Dodatkowo, aplikacja jest wspaniale zaprojektowana – przejrzysta, łatwa w obsłudze, nowoczesna, to czyni ją bardzo przystępną. QuizUp to jednak nie tylko gra lecz również silna społeczność zgromadzona wokół niej, rozwijająca się w zawrotnym tempie. Aktualnie jest to jedna z najpopularniejszych aplikacji w App Store i upatruję w niej zdecydowanego lidera wszelakiej mobilnej rozgrywki najbliższej przyszłości. Czy tak się stanie? Czas pokaże. QuizUp jest w pełni darmową aplikacją (żadnych mikropłatności), dostępną póki co na urządzenia z systemem iOS. Wieść jednak niesie, że niebawem walczyć na wiedzę będą mogli również posiadacze Androidów. Czekam na Wasze wyzwania:) Zapisz się do newslettera:        Zdjęcie: Techcrunch.com 