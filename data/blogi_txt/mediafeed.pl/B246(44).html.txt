Po Internet Beta w Rzeszowie, Startup Weekendzie oraz E-nnovation w Poznaniu, przyszedł czas na drugą edycję Blog Forum 2011, która jak sama nazwa wskazuje – ściągnie w najbliższy weekedn do Gdańska mniejszych, większych blogerów oraz osoby zainteresowane zjawiskiem blogowania. Po pierwszej, bardzo udanej edycji tej konferencji każdy spodziewał się kontynuacji w tym roku, niemniej przegrana walka Miasta Gdańsk o tytuł ESK 2016 (BFD’10 był jedną z imprez promujących te starania) mogła zaważyć na drugiej odsłonie, co na szczęście się nie stało. To czego bałem się przy okazji kontynuacji tej imprezy to ponowne zaproszenie polskiej czołówki blogerów, których znamy już nie tylko z internetu, lecz również z outdooru, telewizji, tygodników (np. Kominek, Maciek Budzich, Antyweb, AK47). Bardzo Ich wszystkich lubię i czytam, mam jednak przeczucie, że w naszym kraju jest sporo innych ciekawych autorów blogów, których nie tyle co warto promować, co raczej po prostu warto zaprosić i wysłuchać. Tak też się stało i oprócz znanych nazwisk pojawi się całkiem spora rzesza blogerów, których nazwiska nie są jeszcze odmieniane przez wszystkie możliwe przypadki (ogólnie zaprezentować ma się około 30 blogerów). Jak można przeczytać na oficjalnej stronie konferencji: W trakcie Blog Forum Gdańsk 2011 pokażemy mniej oczywistą stronę blogowania: W gąszczu cyfrowych dyskusji i tworzących się wirtualnych społeczności władzę dusz przejmują tematyczni liderzy opinii – autorytety w wybranej dziedzinie wiedzy. [...] chcemy pokazać światu (nie) znanych polskich i zagranicznych blogerów i porozmawiać o rozwoju blogowania z ich perspektywy. Naszą ambicją jest zderzenie ich poglądów z poglądami „czołowych” blogerów, psychologów, socjologów, etyków oraz ekspertów od rozwoju nowych mediów w Polsce. Ja jako mediafeed, ale również jako część teamu Mediafun Magazynu także pojawię się w Gdańsku, bo po prostu mam nadzieję, że poznam po raz kolejny autorów blogów, o których jeszcze nie słyszałem, a które warto od czasu do czasu odwiedzić. Mam też w planach przybić piątkę Lekko Stronniczym, nakręcić z Nimi materiał na Mediafuna i posłuchać co do powiedzenia na temat blogów ma Krzysztof Skiba – charyzmatyczny lider zespołu Big Cyc, podobno również bloger. 