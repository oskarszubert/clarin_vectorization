Przygotowana dla Pepsi przez niemiecki oddział agencji BBDO koncepcja kreatywna, przedstawia naczynia krwionośne w ujęciu mikro. Na reklamie nie znajdziemy żadnego hasła reklamowego ani też samej nazwy marki. Informacje prasowe rozsyłane do mediów w związku z tą kampanią zawierały jedynie przekaz “Iconic Refreshement“, co w moim odczuciu nijak ma się do tego, co widzę na obrazkach. Za tę realizację mocno dostaje się agencji jak i samej firmie, choć oczywiście, bardziej cierpią ci pierwsi. Śledząc mniej lub bardziej popularne serwisy marketingowe i designerskie, można odnieść wrażenie, że koncept nie spotkał się z dobrym odbiorem wśród internautów. Jeden z bardziej wyrazistych komentarzy na temat realizacji brzmiał następująco: “Czy Art Director wstrzykiwał sobie heroinę w trakcie spotkania kreatywnego?” (Źródło: BuzzFeed). Internauci krytykują również zignorowanie faktu, dotyczącego wysokiej zawartości cukru w Pepsi i jednoczesne prezentowanie naczyń krwionośnych w reklamie. Mnie również ta kreacja średnio przypadła do gustu. W moim odczuciu, zwyczajnie nie pasuje ona do marki Pepsi, która nie przyzwyczaiła mnie (i pewnie innych klientów) do tego rodzaju komunikacji. Doceniam natomiast odwagę i minimalny branding, oparty o model marki “5 zmysłów” (Pisałem o tym jakiś czas temu na przykładzie marki modowej Abercrombie Fitch.). Niewiele marek na świecie może pozwolić sobie na taki minimalizm w kwestii emanowania logotypem. Pepsi może.    A co Wy sądzicie o tej, dość nietypowej reklamie? 