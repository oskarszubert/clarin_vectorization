Nasze przyzwyczajenia, oczekiwania i intencje zakupowe zmieniają się bardzo szybko. Jako klienci chcemy mieć coraz większy wpływ na ostateczny wygląd produktu i personalizować go względem naszych upodobań. Chcemy produktów idealnych, godnych pokazywania innym. Stajemy się Presumentami. A może już od dawna nimi jesteśmy, tylko w końcu ktoś nadał temu nazwę? Presument, czyli kto? Trend o którym dziś mowa, w ogólnym ujęciu dotyczy angażowania konsumentów w proces tworzenia usług i produktów na wczesnym etapie ich powstawania. Osoby zwane Presumentami uwielbiają współtworzyć produkty i chcą mieć z nimi kontakt, zanim ich ostateczny kształt zostanie finalnie zaakceptowany. Presument jest bardzo wymagającym klientem, oczekującym tego, co najlepsze, dostosowane do jego wymagań, dostępne “tu” i “teraz”. Najlepiej, jeśli kontakt z produktem, na którym mu zależy, nastąpi przed innymi potencjalnymi klientami.  Osoby mające cechy presumentów czują się spełnione, gdy marka (szczególnie ta, którą szczerze lubią bądź nawet wielbią) zaprosi ich do udziału w procesie tworzenia produktu. Może on odbywać się np. poprzez udostępnioną przez markę unikalną platformę online. Presumentami kieruje głównie potrzeba posiadania i tworzenia produktów idealnych i unikalnych. Nie chcą już oni opowiadać innym historii marki, chcą produktów, które dostarczą im ich własnych, unikalnych przeżyć i doświadczeń, którymi podzielą się z najbliższymi. Wszystkiemu “winna” potrzeba Omawiane zjawisko wynika z coraz większych potrzeb konsumentów oraz zachowań, które przenikają do naszego życia w sposób tak naturalny, że często nawet nie zwracamy na nie uwagi:  Oczekujemy dostępu do najnowszych produktów, lepszych od poprzednich generacji, bez zbędnego oczekiwania na nie, od ręki Dostosowujemy kupowane produkty do naszych oczekiwań, modyfikujemy je lub tworzymy je na nowo. Nawyki kupowania online rozbudziły naszą kreatywność i wzmogły potrzebę nabywania unikalnych produktów. W ten sam sposób chcemy kupować w świecie offline Lubimy i chcemy uczestniczyć w procesie tworzenia produktów oraz nabywania dóbr, dostosowywanych do naszych potrzeb. Wpływa to bowiem na nasz status, a ten dla nas, jako konsumentów, jest bardzo ważny Przyzwyczajamy się do szerokiego asortymentu, coraz częściej poszukujemy tzw. “wartości dodanej” przy dokonywaniu zakupów, wymagamy coraz większej elastyczności sprzedawców.   Jak to działa?  Rozwojowi  presumenckich zachowań bardzo pomaga popularność wszelkiego rodzaju platform sprzedażowych, opartych o tzw. crowdsourcing. Bazują one na pomysłach i inicjatywach “tłumu” i promują te najbardziej kreatywne i warte realizacji. Kilka ciekawych przykładów serwisów o dużym potencjale presumenckim: Cut on your bias Społeczne projektowanie kolekcji najnowszej kolekcji ubrań. Projektanci zgłaszają swoje wstępne projekty, które następnie są omawiane i ulepszane przez społeczność serwisu. Na każdy z projektów presumenci mogą oddać swój głos. Najpopularniejsze projekty zostają wdrożone do produkcji, a wybrane osoby, głosujące na zwycięski projekt, otrzymują wartościową zniżkę.  Fun in Design Polski przykład platformy, póki co, częściowo odpowiadający na potrzeby presumentów. Twórcy Fun in Design pozwalają klientom zaprojektować i spersonalizować buty, w zależności od upodobań i zasobności portfela. Jest więc szansa kupienia obuwia w 100% jedynego w swoim rodzaju (na chwilę obecną większą radość z platformy mogą czerpać kobiety). Osobiście dodałbym jeszcze kilka opcji “presumenckich” w modelu: zgłaszanie pomysłów- głosowanie społecznościowe-wdrożenie. Projekt na pewno ma duży potencjał, by być idealnym przykładem polskiej platformy dla presumentów.  Ziibra Serwis umożliwia artystom wcześniejszą premierę albumu w okazyjnej cenie dla najbardziej zainteresowanych fanów. Im wyższa sprzedaż albumu w “pre- orderze” (czyt. im większe zainteresowanie), tym mniejsza jego cena w normalnej sprzedaży. Projekt pozwala artystom zbudować wokół swojej marki wartościową publiczność, która za swoją aktywność otrzymuje możliwość zakupu płyty w niższej cenie, zanim będzie on ogólnodostępny.  Makeably Sklep z designerskimi przedmiotami i dodatkami. Możliwość customize’owania swoich zakupów, bezpośredniej rozmowy z producentem poszczególnych dodatków oraz negocjowania ostatecznej wartości dokonanych zakupów. Źródło inspiracji artykułu. 