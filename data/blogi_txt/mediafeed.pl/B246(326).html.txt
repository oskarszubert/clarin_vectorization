Dzisiejszy temat wpisu jest lekko “faktowski”, bo chciałoby się takich wdrożeń, jak na poniższym video w naszym kraju. Chociażby ‘na próbę”. O co chodzi? Case study, który dziś przedstawiam pochodzi od Tesco, które coraz mocniej działa na rynku FMCG w Korei Południowej. Ze względu na specyfikę tego kraju, gigant z Wielkiej Brytanii musiał zrzucić szatkę “TESCO” i na potrzeby inwestycji w Korei przybrać nazwę “Home Plus”. Zmiana ta okazała się opłacalna, ponieważ aktualnie Home Plus jest drugą pod względem ‘market share’ siecią hipermarketów w Korei. Pieniądze natomiast jak wiadomo, trafiają ciągle do tej samej, brytyjskiej kieszeni. Chcąc atakować pozycję rynkowego lidera Tesco postanowiło wyjść na przeciw potrzebom klientów w Korei, którzy ze względu na spędzanie kilkunastu godzin dziennie w pracy nie mają za dużo czasu na zakupy. Sieć zainstalowała na stacji metro wirtualny sklep, z najczęściej kupowanymi produktami w postaci drukowanych plakatów. Dzięki technologii kodów QR pasażerowie metra mogli czekając na swój transport stworzyć swoją listę produktów, które chcą kupić (poprzez czytnik kodów QR), a następnie zrealizować zakup przy użyciu płatności mobilnych. Nie muszę wspominać, że produkty dowiezione zostaną do domu kupującego, bo to raczej rzecz oczywista. Na filmie wszystko wygląda tak pięknie i prosto, że aż chciałoby się powiedzieć “też chcę to w Warszawie”. Póki co kampanii z kodami QR nadal mamy w kraju jak na lekarstwo, więc na projekty takie jak sklepy w metro lub na stacjach PKP możemy poczekać jeszcze sporo czasu. Piszę o realizacji Tesco po to, by pokazać ciekawe, wartościowe sposoby wykorzystania kodów QR. Jak widać technologia ta, może być wykorzystywana w działaniach czysto sprzedażowych, a nie jedynie wizerunkowych. Z każdą realizacją tego typu malkontentom ciężej będzie mówić, że kod QR umieszczony w przestrzeni miejskiej jest tylko zbędną, przez nikogo niewykorzystywaną grafiką. 