O technologii NFC (Near Field Communication) z każdym tygodniem mówi się więcej, często za sprawą zbrojeń, jakie prowadzą Google i Apple w tym obszarze. Wszystko po to, by być pierwszym, który szerokiej masie zaoferuje telefon z tą właśnie funkcją. Sposobów wykorzystania NFC może być w przyszłości naprawdę dużo, sam mam w głowie kilka niestandardowych rozwiązań marketingowych, ale i tak wiadomym jest fakt, że to płatności mobilne są głównym celem największych, pracujących nad tą technologią.  Firma Netcom zaprezentowała jakiś czas temu kartę microSD zintegrowaną z technologią NFC oraz sposób jej działania z terminalem do niej przystosowanym. Jak widać na video proces dokonywania zapłaty nie jest skomplikowany, raczej podobny do tego, jaki znamy choćby z dostępnych w Polsce paypass’ów. Jeśli chodzi o minusy, wymienić należy możliwość słabnącego sygnału pomiędzy chipem a czytnikiem w sytuacji, gdy nie przyłożymy tego pierwszego odpowiednio blisko terminala. Na pewno odległość musi być mniejsza niż 20 cm (tyle zapowiadali główni producenci), możliwe jednak że do czasu komercyjnego wdrożenia ulegnie to usprawnieniu. Póki co nadal czekamy, a ja w głowie wymyślam już sobie sposoby wykorzystania NFC w reklamie. 