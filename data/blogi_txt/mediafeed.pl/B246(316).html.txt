Temat, który po raz kolejny różni Polaków. Zimny Lech czy też skandal !? Na krakowskim hotelu Forum (a raczej jego szczątkach) od kilku już chyba tygodni (biegam tam codziennie i nie jest to od wczoraj) zawisł mega banner Kompanii Piwowarskiej promujący piwo Lech a raczej jego ‘zimną’ wersję. Zwolennikom PiS nie za bardzo się to podoba. Pisząc o hotelu Forum tutaj, zastanawiałem się kiedy ktoś umieści na nim coś, co wywoła oburzenie lub podzieli społeczeństwo. No i mamy! Bardzo cieszy mnie fakt, że poziom penetracji mediów społecznościowych jest tak wysoki. Chwila moment i na Facebook’u ponad 500 osób deklaruje niechęć do marki Lech i KP. Nawołują do bojkotu tej grupy sprzedającej i importującej piwa (m.in. Grolsch, Peroni). Kompania Piwowarska deklaruje, że kampania przygotowana była dużo wcześniej przed katastrofą z 10 kwietnia, przeprowadziła również badania z SMG MB (czy “Zimny Lech” źle się kojarzy). Okazało się, że nawet zwolennikom PiS te hasło nie przynosi na myśl negatywnych skojarzeń.  Ja w tym ciekawym sporze opowiem się raczej za Lechem i KP. Nie jestem przekonany i pewności nie mam, czy akcja była planowana przed 10.04, wiem jednak że trzeba iść do przodu. Baner nie wisi tam tylko w kwestii wizerunkowej. Wspomaga sprzedaż na pobliskiej sztucznej plaży – nowym miejscu na imprezowej mapie Krakowa, gdzie dominującą marką piwa jest oczywiście Lech. Dlaczego od razu zakładać, że marketer KP chciał poślizgać się na kontrowersyjnym temacie ? Może w ogóle marka Lech powinna zniknąć z rynku, bo “się kojarzy” ? Politycy PiS po ostatniej porażce powinni chyba bardziej skupić się na nadchodzących wyborach parlamentarnych, a ich zwolennikom i wyborcom zalecam uważne śledzenie polityki i reform w kraju (i rozliczanie obietnic PO ),  niż tego typu ‘hitów’. Nie dajmy się zwariować. Zdjęcie autorstwa Marty Wawrzyn pochodzi z tego artykułu. UPDATE (02.08) W związku z wygaśnięciem umowy na wynajem powierzchni na hotelu, reklama zostanie zdjęta z hotelu Forum. Kilka słów od rzecznika Kompanii Piwowarskiej Pawła Kwiatkowskiego: Wszelkie skojarzenia hasła “Spragniony wrażeń. Zimny Lech” z osobą zmarłego Lecha Kaczyńskiego uznaję za wysoce niesmaczne, nieuzasadnione i niestosowne. Uważam, że nie powinniśmy ulegać głosom tych, którzy w niestosowny sposób próbują narzucić inną interpretację hasła niż ta, która ma się kojarzyć wyłącznie z dobrze schłodzonym, orzeźwiającym piwem wysokiej jakości No i tyle w tym temacie. KP narobiło sobie (może niechcący nawet) szumu wokół marki i teraz zachowują się jak wyborny taktyk, ściągając baner, a jednak nie będąc przegranym. 