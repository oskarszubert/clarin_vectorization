Nie wiem, czy czekacie na ten film, tak samo jak czekaliście na Tron: Dziedzictwo, ale i tak będzie ciekawie. Pierwszy w Polsce film o blogerach powoli się tworzy, a dzisiaj możecie obejrzeć jego trailer.  Na filmie możecie oglądać krótkie wypowiedzi w wykonaniu m.in. Artura Kurasińskiego (blog AK47), Maćka Budzicha (blog Mediafun), Kominka w wersji on tour (blog Kominek.in), Pawła Wimmera, ale również Jacka Żakowskiego – dziennikarza i publicysty. Reżyserem filmu jest Jarek Rybus, który juz na Blog Forum Day w Gdańsku zajawiał zgromadzonych teaserem i niepublikowanymi wcześniej scenami z filmu. Co będzie, to będzie – takie słowa przychodzą mi na myśl w kontekście tego filmu. Nie pojawi się on w kinach (wbrew temu, co pisze Kominek na swoim blogu-w USA też go nie wyemitują), będzie za to w tv i w sieci. Pewnie sporo osób go obejrzy i sporo będzie kręcenia nosem, że ‘co to są Ci blogerzy i po co film o nich’, ale może jest w tym całym zjawisku coś więcej, niż pisanie na naszych ‘wesołych blogaskach’ (cytat Maćka Budzicha). Blogi mają w Polsce posłuch i coraz więcej wokół nich się dzieje (na przykład taka konferencja w Gdańsku, blogerzy na outdorze Microsoftu, w końcu film o nich). Jarek Rybus już teraz, nawet nie wiedząc, czy film będzie dobrze przyjęty, może sobie zastrzec tytuł ‘pierwszego’ który zrobił film o blogerach. Mam nadzieję, a nawet pewność, że nie była to główna przyczyna realizacji tego projektu. Film ma odpowiedzieć na pytanie, czy blogerzy w Polsce stanowią piątą władzę. Nie trzeba oglądać filmu, by wiedzieć że trochę na takie stwierdzenie jeszcze za szybko, ale kierunek został już obrany. Osobiście bawi mnie natomiast tytuł tego filmu. Myślę, że ‘Blogerzy’ w zupełności by wystarczyło. Jaki jest źródłosłów, tego nie wiem, ale jak dla mnie to trochę wieje tandetą. Tytuł oczywiście. 