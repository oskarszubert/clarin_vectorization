Zawodowe kluby sportowe stracą być może swoich państwowych sponsorów. Państwowe firmy nie będą mogły sponsorować klubów, lecz – być może – całe ligi rozgrywek. Zagłębie Lubin i GKS Bełchatów istnieją, bo górnicze i energetyczne kombinaty związane ze Skarbem Państwa dają im pieniądze na funkcjonowanie. Teraz dofinansowanie sięga 70 proc. kosztów utrzymania klubów, a nawet więcej. Np. dzięki 17-20 mln zł koncernu miedziowego KGHM Zagłębie Lubin zdobyło mistrzostwo w piłce nożnej w 2007 roku i teraz – za 100 mln zł – modernizuje stadion, który ma być gotowy jesienią Innym państwowym sponsorem sportu jest PKN Orlen. Na utrzymaniu spółek Skarbu Państwa: Polskiej Grupy Energetycznej i Jastrzębskiej Spółki Węglowej są też najlepsze drużyny siatkarskie, np. Skra Bełchatów z budżetem 8 mln i aspiracjami bycia najlepszą drużyną w Europie. Z kolei za 10 mln zł PGE utrzymuje wicemistrzów w koszykówce Turów Zgorzelec. Teraz ministrowie skarbu i sportu chcą zaostrzyć zasady sponsorowania zawodowych klubów sportowych przez firmy kontrolowane przez Skarb Państwa. - Chcemy uporządkować sponsorowanie sportu zawodowego i wprowadzić przejrzyste zasady. Rady nadzorcze spółek powinny skrupulatnie i rzetelnie oceniać, czy wydawanie pieniędzy na klub jest uzasadnione z punktu widzenia interesów firmy? Do tej pory nie zawsze tak było – mówił “Gazecie Wyborczej” minister sportu – Mirosław Drzewiecki, dodając: – Lepiej by było, gdyby spółki – zamiast finansować konkretne kluby – sponsorowały ligi, reprezentacje lub szkolenie młodzieży. – Kluby sponsorowane przed Skarb Państwa dostają na utrzymanie 30 mln zł, a kluby, które mają sponsorów prywatnych, muszą przeżyć za kwotę dziesięciokrotnie niższą. Myślę, że minister skarbu powinien zakazać nierynkowych praktyk – dodał Drzewiecki. Aleksander Grad, minister skarbu zgodził się z jego słowami, zwracając przy okazji uwagę na inny aspekt. – Dlaczego w sponsoring angażują się firmy energetyczne, które mają monopol na rynku? Czemu taka reklama miałaby służyć? – pytał. Kluby – wiadomo… krytykują Andrzej Zalejski, prezes PGE GKS Bełchatów krytykuje rządowe plany. – Sponsorowanie sportu przez koncerny energetyczne nie jest niczym nienormalnym. W Niemczech RWE czy E.ON są w drużynach Bundesligi, organizują imprezy. Nam PGE płaci za reklamę – mówi Zalejski. – Można te pieniądze przeznaczyć na promocję, wykupując spoty w telewizji. Myślę jednak, że sport jest tańszy i dociera do większej liczby ludzi. – Zakaz sponsorowania zawodowych klubów przez spółki to będzie koniec wielu dziedzin sportu w Polsce – uważa prezes Zagłębia Lubin – Paweł Jeż. W projekcie rządowej ustawy może znaleźć się zapis zakazujący spółkom Skarbu Państwa sponsorowania także prywatnych klubów sportowych. Dla części drużyn może to oznaczać upadek lub co najmniej koniec marzeń o potędze. Z drugiej strony więcej podmiotów miałoby uzyskać dostęp do pieniędzy z państwowego skarbca, co ukróciłoby np. zarzuty o niegospodarność w klubach, za którą i tak płacą – często bez przejmowania się wysokością kwot – „dojne krowy”, monopole państwowe, czyli my wszyscy. Interpelacja poselska W kwietniu 2008 r. w sprawie sponsoringu interpelację złożył poseł Tomasz Grabowski z SLD: – Przykładów firm państwowych, które sponsorują sport na świecie, jest wiele, a firmy – sponsorzy, takie jak Deutsche Telekom, France Telecom, Gaz de France czy Gazprom, są ze swej działalności bardzo zadowolone. Największe na świecie korporacje sięgają po technikę sponsoringu, by realizować swoje strategie marketingowe. W związku z powyższym zwracam się z prośbą o udzielenie odpowiedzi na pytanie czy spółki Skarbu Państwa powinny sponsorować sport? – czytamy w interpelacji. W odpowiedzi ministra skarbu czytamy: – W sytuacji notorycznych problemów z pozyskiwaniem środków finansowych przez kluby zajmujące się różnym współzawodnictwem sportowym wsparcie finansowe tych klubów jest wskazane. Kwestia ewentualnego wsparcia finansowego klubów sportowych pozostaje w zakresie spraw spółki, za których prowadzenie odpowiada zarząd spółki. Pamiętać należy, że zarząd spółki podlega ograniczeniom zawartym w art. 19b ustawy z dnia 30 sierpnia 1996 r. o komercjalizacji i prywatyzacji, zgodnie z którymi obowiązany jest uzyskać zgodę rady nadzorczej przy zawieraniu umów darowizny lub zwolnienia z długu oraz innych umów niezwiązanych z przedmiotem działalności gospodarczej spółki, określonym w statucie o wartości przekraczającej równowartość w złotych kwotę 5000 euro. W ocenie ministerstwa Skarbu Państwa, ewentualne włączenie państwowych podmiotów gospodarczych w zakres wspomagania finansowego klubów sportowych powinno wynikać z określonych rozwiązań systemowych ustalonych zgodnie z właściwością przez resort odpowiedzialny za sprawy związane z rozwojem sportu i turystyki – odpowiedział Aleksander Grad, 1 kwietnia zeszłego roku. Początki już w czasie rządów PiS  W marcu 2006 roku Paweł Poncyljusz, ówczesny wiceminister gospodarki, zapowiedział, że przyjrzy się finansowaniu klubów przez spółki skarbu państwa. – Oglądając ligę siatkówki, widzę, że firmy górnicze sponsorują kluby. Zadaję sobie pytanie, czy tych pieniędzy nie można byłoby wydać lepiej? Sponsoring nie jest rolą firm państwowych, dla których taka reklama nie przekłada się na zyski – mówił w „GW” Poncyljusz. Aspekt korupcyjny Pieniądze spółek skarbu państwa mogły zostać spożytkowane na kupowanie meczów. W aferę korupcyjną zamieszane jest Zagłębie Lubin, które wydawało pieniądze KGHM. Wkrótce poznamy decyzje w tej sprawie, ale „miedziowym” grozi nawet degradacja. Minister skarbu zauważył dodatkowo: – Widzimy taką prawidłowość, że tam, gdzie kluby sportowe są finansowane przez spółki Skarbu Państwa, tam lekką ręką wydaje się pieniądze. I to duże. A nie zawsze idzie to w parze z wynikami sportowymi – powiedział Tok FM – A. Grad. Lista klubów zagrożonych utratą sponsora:  Bełchatów – PGE GKS (piłka nożna), PGE Skra (siatkówka) Gdańsk – Lotos Wybrzeże (żużel), Energa Stoczniowiec (hokej na lodzie) Gdynia – Lotos PKO BP (koszykówka) Jastrzębie-Zdrój – Jastrzębski Węgiel (siatkówka), GKS (piłka nożna) Kędzierzyn-Koźle – ZAKSA (siatkówka) Lubin – KGHM Zagłębie (piłka nożna), Interferie Zagłębie (piłka ręczna) Łęczna – Górnik (piłka nożna) Płock – Wisła (piłka ręczna), Wisła (piłka nożna) Słupsk – Energa Czarni (koszykówka) Toruń – Energa (koszykówka) Wałbrzych – Victoria Górnik (koszykówka) Włocławek – Anwil (koszykówka) Zgorzelec – PGE Turów (koszykówka) Artykuł pochodzi ze strony www.gigawat.net.pl, a jego autorem jest  Marcin Matuzik. 