Wielkie musiało być zdziwienie Mediolańczyków, którzy w samym centrum miasta, przy Via de Mercanti natknęli się na ogromnych rozmiarów łódź podwodną, wynurzającą się spod ulicy. Świetnie zaaranżowana scena całego wydarzenia dodaje całej sytuacji dużej powagi – kawałki betonu porozrzucane dookoła, uszkodzony samochód Smart, służby ratownicze na miejscu – naprawdę robi wrażenie.  Chwilę po wynurzeniu, właz do łodzi otworzył się, a z niego jak gdyby nigdy nic, przy asyście strażaka, wysiadł marynarz i podążył do zaskoczonego kierowcy Smarta, którego “potrącił”, a następnie do grupy ratowników znajdującej się w pobliżu. Za akcję odpowiada grupa ubezpieczeniowa Europ Assistance z siedzibą we Włoszech, a akcja promuje najnowszą kampanię marketingową “Protect Your Life”. Jak Wam się podoba pomysł i sama realizacja akcji o tak dużym rozmachu? Moim zdaniem – świetnie przygotowane, bardzo nietypowe, przede wszystkim – zaskakujące, a to działa. Jak? Ano tak, że w ciągu kilkunastu godzin wiadomość o łodzi podwodnej na ulicach Mediolanu obiegła dosłownie cały świat. Rzuciłem okiem na najważniejsze media i uwierzcie mi, była tam informacja o marynarzu, który potrącił Smarta :) Jedyny minus i niedopatrzenie, jakie rzuca się na całość realizacji, to jakikolwiek brak dostępu Mediolanu do morza, całość byłaby bardziej wiarygodna, gdyby została zrealizowana np. w niedaleko położonej Genui lub Wenecji. Ok. Czepiam się. Jest też “amatorski” filmik z kilku chwil po całym zajściu:  I jeszcze jeden, już z akcji ratowniczej, która, jak widać, przebiega bardzo sprawnie :) 