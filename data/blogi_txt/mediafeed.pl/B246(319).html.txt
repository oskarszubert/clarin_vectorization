Nad samochodami bezzałogowymi w chwili obecnej intensywnie pracują najwięksi znani producenci.  Zdaniem magazynu Fortune, liderem na tym poletku jest aktualnie Google, choć w tyle nie zostają inni m.in. Audi, Toyota, Volvo i Mercedes . Pierwsze w pełni przystosowane do bezzałogowej jazdy samochody, mogą zacząć pojawiać się na drogach już w 2018 roku. Światowy Instytut Inżynierów Elektryków i Elektroników szacuje, że do 2040 roku samochody bezzałogowe będą stanowiły 75% wszystkich pojazdów na drogach! Jest więc szansa, że dożyję tego momentu. Ty także ;) Wraz z rozwijającą się inteligencją samochodów, definitywnie zmienia się sposób ich kontrolowania, rozszerzeniu ulegają również możliwości wykorzystywania nowoczesnych pojazdów (i technologii w nich zawartych) w celach reklamowych. Dziś prezentuję jeden z ciekawszych trendów i kierunków: Drive By Daily Deal, w jego stronę skłonić mogą się niebawem firmy szukające nowoczesnych sposobów dotarcia do klientów “w drodze”. Warto pamiętać również o skuteczności reklamy radiowej, które po telewizji stanowi drugie źródło najwyższego zwrotu z poniesionej inwestycji (badanie Radio: The ROI Multiplier).  Producent markowego nagłośnienia, firma Harman (wykorzystując zakupioną rozgłośnie Aha Radio) oraz Placecast (usługa mobilnej geolokalizacji) testują wspólnie system, dzięki któremu emitowane spoty radiowe wreszcie staną się inteligentne. Rozwiązanie jest już instalowane w najnowszych modelach marek z tzw. wyższej półki. Marketerzy, czyli klienci usługi, będą więc wiedzieli, w jakim miejscu znajduje się samochód wraz z kierowcą, odpowiadającym jego grupie docelowej. Co za tym idzie? Podobnie jak w przypadku Geofencingu, znanego między innymi z aplikacji typu Foursquare oraz usług, wykorzystujących geolokalizację, w radio będziemy mogli usłyszeć personalizowany przekaz audio/video, w chwili, gdy zaczniemy zbliżać się np. do naszej ulubionej restauracji, kina lub centrum handlowego. Działanie systemu przedstawia poniższy film:   Chętni do skorzystania z oferty będą mogli drogą mailową w trybie instant otrzymać wszystkie te benefity, na który w danym momencie pozwoli sobie reklamowana marka.  Podobne usługi wdraża również firma Roximity, która w tym roku nawiązała współpracę z Fordem, jednocześnie dokonując pierwszego, komercyjnego wdrożenia w samochodach, bazującego na wspomnianym dziś geofencingu. Jeśli chcecie na chwilę przenieść się w przyszłość i zobaczyć, jak kiedyś będziemy podróżowali, dziś to możliwe. Przypominam jeden z najbardziej popularnych i efektownych filmów nt. Driverless Cars.  Tak, to wszystko może budzić Wasze obawy, związane z prywatnością i ujawnianiem niepożądanych informacji o Waszym położeniu. Ale niczym nie różni się to od udostępniania lokalizacji w serwisach społecznościowych lub usługach np. Google’a (właśnie poznaliście jeden z głównych powodów, dla których Google tak usilnie pracuje nad swoim Google Car). Poza tym, nie zapominajmy, że to MY udostępniamy miejsce naszego położenia, udostępniając je jednym kliknięciem w ekran naszych urządzeń mobilnych. 