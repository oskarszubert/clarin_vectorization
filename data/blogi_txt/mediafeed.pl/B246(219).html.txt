Dziś o pewnej bardzo ciekawej aplikacji, rodem z Rosji, którą stworzyła rosyjska gazeta “The Village” (iście rosyjska nazwa). Nie wiem, na ile jest to promocja samej gazety, a ile próba “powalczenia” z realnym i uciążliwym problemem. No właśnie, PROBLEM: Parkowanie w dużych miastach gdziekolwiek i jakkolwiek, bez zupełnego myślenia o tym, czy pozostawienie samochodu np. na chodniku nie będzie przeszkadzało innym przechodniom. Z tym właśnie każdego dnia muszą spotykać się również mieszkańcy dużych miast w Polsce, więc może ten wpis zainspiruje kogoś do podobnej inicjatywy. Wspomniana wcześniej gazeta “The Village” postanowiła podać dłoń tym, którzy na co dzień muszą przedzierać się pomiędzy “dziko” pozostawionymi samochodami. Zaprojektowała więc aplikację, mającą na celu delikatne ośmieszenie tych, którzy parkują nieprzepisowo.  Każdy, kto pobrał tę apkę mógł zrobić zdjęcie danego samochodu z określeniem jego lokalizacji, scharakteryzować jego wygląd i puścić donos “w świat”. Dzięki wykorzystaniu adresów IP, osoby aktualnie korzystające z internetu w rejonie, w którym znajdował się również źle zaparkowany samochód, mogły na przeglądanych stronach internetowych napotkać pop-up’y ze szczegółową informacją o tym fakcie. Aby go usunąć, koniecznym było podzielenie się tą informacją na Facebooku lub w innym serwisie społecznościowym. Zobaczcie sami:  Co sądzicie o tej aplikacji? Myślicie, że na naszym podwórku mogłaby się przyjąć? W końcu nieprawidłowo zaparkowane samochody to rzecz, z którą spotykamy się niemal wszyscy. Prawda? 