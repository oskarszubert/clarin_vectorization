Zbiór narzędzi i zabiegów marketingowych, wykorzystywanych w reklamach z każdym rokiem ulega poszerzeniu. Agencje kreatywne i marketerzy uczestniczą w wyścigu, w którym starają się wyjść na prowadzenie, rozgrywając między sobą pojedynek na unikalne koncepcję. Wszystko po to, by odróżnić się od konkurencji, wyprzedzić innych “o krok”  i choćby przez 5 minut ogrzać w globalnym blasku fleszy logo własnej marki. Jednym z ciekawszych trendów i kierunków w reklamie, jaki możemy oglądać w ostatnich miesiącach, jest obecność w reklamie prezesa firmy lub innej “bardzo ważnej osoby”. Im bardziej niesztampowa całość realizacji, tym większą popularność ona zdobywa. Zauważyć można, że to, co najbardziej cieszy widzów, to przedstawienie szefów firm w sytuacjach, w których na co dzień nie mieliby okazji się znaleźć.  Postanowiłem przyjrzeć się ostatnim działaniom tego typu i ubrać je w małe zestawienie. To właśnie m.in. osoby z poniższej listy re-definiują pojęcie CEO lub dyrektorów departamentów, pokazując, że ich miejsce w przedsiębiorstwie, już dawno nie znajduje się za ogromnym biurkiem w niedostępnym szklanym pokoju. Nawet jeśli szef firmy z któregoś z dzisiejszych przykładów jest postacią fikcyjną lub jego rolę odgrywa opłacony aktor. Kolejność zupełnie przypadkowa. DORITOS: CRASH THE SUPERBOWL 2014 Paradoksalnie, w tej reklamie nie do końca wiadomo, czy miły pan jest fikcyjnym szefem Doritos, czy jedynie odpowiada za kreację nowej reklamy na Superbowl (i namawia Ciebie do wzięcia spraw w swoje ręce). Wygląda jednak na ważnego gościa, więc ja, na potrzeby zestawienia, nazwałem go “ambasadorem”.  VOLVO TRUCKS: THE HOOK Claes Nillson – prezes Volvo Trucks uwiarygadnia swoją markę, stojąc na jednym ze swoich flagowych produktów, zawieszonym na… No właśnie, zobaczcie, na czym:  OLD SPICE: MR WOLFDOG Old Spice do tematu podszedł bardziej holistycznie – stworzył historię, którą żyło naprawdę wielu jej obserwatorów. Począwszy od przejęcia przez Mr Wolfdoga stanowiska szefa marketingu tej marki, po jego niespodziewane odejście, całość realizacji była maksymalnie spójna, oparta na charakterystycznym absurdzie Old Spice’a i przede wszystkim, bardzo zabawna, co w dzisiejszej reklamie często stanowi klucz do sukcesu.  BODYFORM: THE TRUTH W przypadku tej reklamy postać CEO firmy Bodyform jest fikcyjna i nazywa się Caroline Williams. Nie przeszkodziło to jednak marce w osiągnięciu bardzo dużej popularności odpowiedzi pani prezes na jeden z komentarzy niezadowolonego pana na Facebooku. Bodyform zapewnia, że w ich strukturach w ogóle nie ma stanowiska CEO. Ciekawe.  K-SWISS Kontrowersyjnej postaci Kenny’ego Powersa, piastującej stanowisko MCEO (rozwinięcie tego akronimu znajdziecie w filmie)  popularnej marki butów K-Swiss, nie trzeba chyba nikomu przedstawiać. Przyznam, że jest to jedna z najlepszych, w moim odczuciu, adaptacji fikcyjnego prezesa do potrzeb reklamowych. Nawet pomimo tego, że bardzo amerykańska, wulgarna i właściwie niezbyt lotna. Jeśli wcześniej pisałem o tym, że w takich działaniach firmy nie boją się zaszaleć na 150%, na pewno miałem na myśli K-Swiss.  DOLLAR SHAVE CLUB Szef Dollar Shave Club, w bardzo zabawny sposób przekonuje, że zdecydowania lepszym rozwiązaniem jest zainwestowanie jednego dolara na maszynki jednorazowe, zamiast płacić dużo więcej za takie, które wibrują i drapią Cię po plecach. Nie da mu się odmówić charyzmy i naturalnej gry aktorskiej. Ten przykład “marketingu szefów” zdecydowanie do mnie przemawia, a ta reklama znajduje się w moim osobistym top3 tej kategorii :)  Brand24 Przykład z polskiego podwórka, a jeśli Polska, to trudno nie zgodzić się z tym, że Michał Sadowski z Brand24 mocno wziął sobie do serca to, że prezes firmy jest lub powinien być jej twarzą. Jego osobę znaleźć możemy w każdej realizacji, jaka ukazuje się w internecie na temat firmy. Co więcej, nigdy nie brakuje w nich specyficznego poczucia humoru, do którego Brand24 przyzwyczaił swoich klientów i obserwatorów.  Ryanair Co by nie mówić o kontrowersyjnym Michaelu  O’Learym, marketing wokół swoich linii lotniczych ma opanowany do perfekcji. Może nie przybiera on nazbyt wyszukanej formy, ale też same usługi Ryanaira nie są kierowane do najzamożniejszej grupy odbiorców. Szczególną sławę zapewniły O’Leary’emu konferencje prasowe z jego udziałem oraz dziwaczne pomysły, dotyczące kwestii technicznych latania i “udogododnień”: maszyny vendingowe na pokładzie samolotów, miejsca stojące w samolotach, rezygnacja z drugiego pilota, bo w razie awarii wylądować będzie potrafiła stewardessa itd. Wybaczcie słabą jakość video, które do końca nie jest reklamą, ale niejako obrazuje podejście prezesa Ryanaira do wzbudzania zainteresowania marką:  Facebook: Home O tym, że obecność szefa w reklamie bywa pomocna w promocji nowej usługi (w tym wypadku Facebook Home), wie nawet właściciel Facebooka, Mark Zuckerberg. Abstrakcja na wysokim poziomie tej reklamówki pozwala domyślać się, że proces kreacji i akceptacji przebiegał dość płynnie. Skoro Mark zgodził się na tą straszną kozę… :)  Virgin: Richard Branson Tego pana także nie trzeba nikomu przedstawiać. Sir Richard Branson, wizjoner jakich mało, był jednym z pierwszych szefów ogromnych korporacji, która zamieniła garnitur na cywilne ubrania, by wyjść “do ludzi” i w ten sposób opowiadać o swoim produkcie. Czy to się opłaciło? 5 miliardów funtów wartości konglomeratu firm Virgin mówią same za siebie (a to dane tylko z 2008 roku).  Nando’s Także na południu Afryki wiedzą (nie od dziś), że rola szefa firmy to coś więcej, niż siedzenie za biurkiem. W reklamie południowoafrykańskiej sieci restauracji Nando’s udział wziął znany aktor komediowy Kagiso Lediga, który odegrał w niej rolę Chicken Excellence Officera :)  Jak widać, szef może stać się “narzędziem” marketingowym, którego odpowiednie osadzenie w nietypowym kontekście ma prawo “wypalić” i przekuć działania promocyjne na ogólny sukces przedsiębiorstwa. 