Na głównej stronie TED można oglądać aktualizowane niemal codziennie nagrania poszczególnych wystąpień, filtrować je wg bardzo ciekawych kategorii (np. “jaw-dropping) i czerpać natchnienie, pomysły i dobre nastawienie do życia. Jeśli jeszcze nie znacie TEDx gorąco zapraszam do zapoznania się z inicjatywą i filmami. O co ten szum? Tematem tegorocznej konferencji TEDxKraków 2012 będzie Secret Lives - organizatorzy  chcą odsłonić kurtynę tego, co na pozór przeciętne i codzienne, żeby podejrzeć  zaskakujące, fascynujące, dokuczliwe, zawiłe, a może nawet odpychające aspekty życia, dokładnie to, co zazwyczaj przez nas niezauważane. Co oznacza Secret Lives?  We wszystkim jest coś więcej, niż to, co widać na pierwszy rzut oka. Rzadko sprawdzamy, co leży głębiej, choć często właśnie dzięki temu, co tam znajdziemy, życie jest możliwe. Organizatorzy postanowili poszukać ludzi nieprzeciętnych, takich, których pomysły są warte rozpowszechniania. Takimi “kimś” może być każdy, moim zdaniem, mijamy takich ludzi każdego dnia, często są nimi także nasi najbliżsi, jednak nie doceniamy potencjału, jaki w nich drzemie.Takich właśnie ludzi chcieliby sprowadzić na swoją konferencję organizatorzy tegorocznego TEDx! Znacie takich prawda?  Dlaczego to piszę? Ponieważ razem z Natalią Hatalską, Pawłem Tkaczykiem i zapewne kilkoma innymi blogerami, zostaliśmy poproszeni, aby wytypować/zaproponować organizatorom persony, które naszym zdaniem godnie zaprezentowałyby się na konferencji, opowiedziały swoją historię i tym samym… przeszły do historii lub zaczęły tworzyć swoją nową story. Bo jak wiecie, wystąpienia na TEDx potrafią zmienić życie. Pooglądajcie najciekawsze, najbardziej popularne prezentacje, zobaczcie liczbę wyświetleń, przeczytajcie bio prelegentów. Sporo tam wspaniałych osób, które poprzez TEDx zaszły bardzo daleko. Teraz czas na wyłowienie takich osób na konferencji w Krakowie. Wasza kolej!  Mam w głowie kilka inspirujących mnie nazwisk z Polski i zza granicy (bo tych też chętnie zobaczymy w Krakowie), lecz nie chcę typować ich samemu. Wielu z Was pewnie wybierze się na TEDxKraków 2012 i dlatego chciałbym, abyście pomogli mi wybrać osoby, które zgłoszę organizatorom. Co Wy na to? To tak mały wysiłek z Waszej strony, a możecie mieć realny wpływ na to, kogo będzie można posłuchać w Krakowie! Podeślijcie na adam@mediafeed.pl  albo w komentarzach pod tym postem nazwiska osób, które Waszym zdaniem mają taką moc, że mogą stanowić inspirację dla innych osób. To nie musi być ktoś z pierwszych stron gazet, ba! nie powinien nawet do tej pory ich “powąchać”, wszak mówimy o Secret Lives! Jeśli to ktoś z Waszego otoczenia, napiszcie parę słów na temat tej osoby na mojego maila i powiedzcie, co może wnieść w życie innych osób. Ważne, by ta osoba była nieprzeciętna i nie bała się wystąpienia i zmiany swojego życia, jeśli wypadnie rewelacyjnie. Zgłaszając osobę zwróćcie uwagę na to… - czy widzieliście Jej publiczne wystąpienie? - kim jest i czym zajmuje się ta osoba? - jakie znajdujecie połączenie między tą osobą a tematem Secret Lives? Ja zapoznam się dokładnie z wszystkimi zgłoszeniami i zaproponuje te najciekawsze TEDx-owcom. Każda kandydatura ma szansę! Czy jest coś w zamian? Nie lubię rozdawnictwa (bo to słabe), ale lubię nagradzać i dzielić się z Wami tym, co mogę rozdać w zamian za pozytywny i wartościowy feedback. Dlatego jeśli TWOJA KANDYDATURA zostanie wybrana do TEDxKraków 2012, masz wejściówkę na tę imprezę za darmoszkę, a uwierzcie mi, łatwo nie jest by się tam dostać. Prawie jak na elitarne studia – rok temu było podobno 3 osoby na jedno miejsce. Dodatkowo dla najciekawszej propozycji i umotywowania, ja dorzucę coś od siebie. Nie mogę powiedzieć jeszcze co, ponieważ to zależy, czy zgłaszająca/-y będzie kobietą czy też mężczyzną.  Śmiało – to fajna sprawa, móc sprawić, by kogoś życie stało się lepszym! Czekam na Wasze propozycje. Mój mail i komentarze należą do Was. Zobaczcie też jedno z ciekawszych moim zdaniem wystąpień na TEDx. 