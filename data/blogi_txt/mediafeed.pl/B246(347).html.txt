Od wczoraj powierzchnie reklamowe w Wielkiej Brytanii zamiast służyć reklamie produktów, promują 57 dzieł sztuki, autorstwa rodzimych artystów. Opłacona przez brytyjskich miłośników sztuki (w ramach projektu crowdfoundingowego) kampania “Art Everywhere” na dwa tygodnie zmieniła oblicze billboardów, wiat przystankowych, stacji metra, autobusów i innych nośników reklamy zewnętrznej. Skalę projektu dobrze obrazuje mapa przedstawiająca lokalizacje wspomnianych dzieł wielkich artystów.  W ramach inicjatywy, zainteresowani Brytyjczycy mogli wpłynąć na decyzję, dotyczącą wyboru poszczególnych prac, które ozdobią ulice, wskazując swojego faworyta w głosowaniu. Na nośnikach reklamy można więc oglądać zarówno okładkę płyty The Beatles’ “Sgt Pepper’s”, jak i dzieła  Johna Williama Waterhouse’a, Bridget Riley, Francisa Bacona lub John Constable’a.  Jak każda nowoczesna kampania reklamowa, także i ta wykorzystuje nowoczesne technologie. Korzystając z popularnej aplikacji Blippar, opartej o Augmented Reality (Rzeczywistość Rozszerzona), przechodni mogą dowiedzieć się więcej nt. poszczególnych prac, kierując swoje urządzenie mobilne na jedno z nich. W ramach akcji wykorzystywany jest również dedykowany hashtag #ArtEverywhere, pod którym na bieżąco można śledzić rozwój projektu. CO O TYM MYŚLĘ?  Wspaniała inicjatywa oparta o głos społeczeństwa, zarówno w kwestii gromadzenia funduszy, jak i samego wyboru poszczególnych, promowanych dzieł. Wyobrażam sobie podobną kampanię w Polsce, choć dla odmiany, wolałbym zobaczyć w przestrzeni miejskiej dzieła młodych, mniej znanych lub też zupełnie nieodkrytych jeszcze polskich artystów. To, na co warto zwrócić uwagę, to także wykorzystanie znanej nie od dziś technologii AR w bardzo ciekawy i wartościowy sposób. Sądzę, że wspieranie edukacji w nietypowych miejscach (tam, gdzie oczekujemy szerszej informacji na dany temat), to jedno z lepszych jej zastosowań. W ramach ciekawostki warto wspomnieć, że zajmując aż 22 000 nośników reklamowych w całym kraju, projekt “Art Everywhere” stał się jednocześnie największą outdoorową kampanią reklamową, dotychczas przeprowadzoną w Wielkiej Brytanii. Ciekawe, czy będzie brana pod uwagę przy przyznawaniu nagród dla branży branży reklamowej w UK ;) Zdjęcie: artewerywhere.org.uk 