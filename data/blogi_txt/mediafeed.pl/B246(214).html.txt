Jeśli na co dzień pracujecie w branży reklamowej i macie bezpośrednią styczność z obsługą marek, musieliście kiedyś mieć podobnie. Nie ma wyjścia, aby tak nie było. Jeśli się mylę, znaczy, nie pracujecie w reklamie. Zastanówcie się przez chwilę, ile razy w Waszej karierze zdarzało Wam się myśleć o Waszych wymarzonych klientach? Oglądając ich porywające spoty reklamowe, odważne kreacje i odjechany humor? Założę się, że wielokrotnie. Szczególnie, jeśli Waszym chlebem codziennym jest schemat “poprawka do poprawki, w kolejnym już przesłanym pakiecie poprawek”. Ewentualnie praca typowo odtwórcza: robimy to, co w ubiegłym roku, tylko, że bardziej zajebiste. Za połowę tamtego budżetu naturalnie. Znacie to? Yes, I bet!  W głowie każdej z kreatywnych osób w trakcie pracy dla różnych marek automatycznie tworzy się hierarchia firm, dla których “pracować byłoby marzeniem”. Nie jest tak? Jasne, że jest. Widząc reklamy, które zdobywają wszystkie możliwe nagrody branżowe świata, jednocześnie zaliczają miliony wyświetleń w Youtube, z przyjemnością zamienilibyśmy się skórami z gośćmi, którzy właśnie dzisiejszego wieczora pić będą szampana za kolejną niezwykle udaną realizację. Lub też virala, jak kto woli. Bardzo często ranking ten ściśle wiąże się również z zainteresowaniami, upodobaniami lub pasjami danej osoby. W moim przypadku większość pozycji obsadzona została właśnie na tej podstawie. Ale o tym później.  Dla jakich marek chcemy pracować? Odpowiedź na to pytanie przybliżyć może ciekawe badanie firmy The Talent Business (rekrutacje dla branży reklamowej), przeprowadzone w Wielkiej Brytanii wśród agencji reklamowych. Wyniki nie dziwią. Zresztą zobaczcie sami. Marki, dla których agencje kreatywne w UK chciałyby pracować najbardziej: 1. Nike 2. Google 3. Coca Cola 4. Volkswagen 5. Apple 6. Adidas. Marki, dla których agencje te chciałyby pracować najmniej: 1. SC Johnson 2. L’Oreal 3. GlaxoSmithKline 4. Ford 5. GM A jakie Wy macie swoje ulubione marki, dla których wymyślanie, oferowanie, ofertowanie, realizacja i poprawianie byłoby samą przyjemnością? Nie oszukujmy się, przedstawionego procesu nie ominie się w pracy dla żadnego klienta. Każda kampania ma być “wow” i wyjątkowa. Dlatego większość reklam w polskiej  TV wygląda, jak wygląda. Moje Top 5 marek, dla których chciałbym pracować: 1. Asics 2. Old Spice 3. K-Swiss 4. Apple 5. Heineken Podzielcie się Waszymi spostrzeżeniami na temat tzw. Love Brandów! 