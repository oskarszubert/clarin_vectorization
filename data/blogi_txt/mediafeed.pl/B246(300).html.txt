Wiele mówi się o reklamach, które swoją ‘innością’ mają skłaniać klientów do zainteresowania się marką, a w przełożeniu do zwiększonej liczby zakupów. Co jednym świetnie się udaje, innym niekoniecznie. Robienie reklam na czasie i z dobrym komunikatem dla pożądanego targetu, nie jest jak widać takie ‘easy’ jakby się to mogło wydawać.  Nie mam zamiaru robić reklamy firmie (ubrania dla skateboard’erów), która  w dość mizerny sposób w moim odczuciu próbuje przemówić do szerokiej rzeszy swoich młodych klientów poprzez negatywne balansowanie na granicy dobrego smaku i prawa. O reklamie jest jednak ostatnio głośno (TVN, Gazeta Wyborcza) w sposób niekorzystny dla firmy, która ją stworzyła. Mam przeczucie że zamierzenie było następujące: zróbmy coś na maksa pojechanego tak by o nas gadali, nieważne jak, ważne by zainteresowała się nami jakaś stacja lub większa gazeta. Tylko czy taki sposób jest najlepszy by wypromować się w swoim sektorze i zyskać przewagę konkurencyjną? Wątpliwe. Tłumaczenie autora, o tym że przecież młodzież właśnie to ma  w głowach i nie lubi  policjantów, bo ich przegania itp. jest tak płytkie jak poziom niektórych wypowiedzi naszych polityków lub piłkarzy zaraz po żałośnie przegranych meczach z drużynami w których bramkarz  jest dentystą a napastnik spóźnił się bo dorabia do pensji wykładając krewetki w hiperach.  Bez fantazji i polotu, a co gorsza – bez jaj. Jak czytam że kolega z deskorolką ma “na mieście” ksywę Janek “Skręto” Skręt (to też jedna z tych rzeczy, którą młodzi mają w głowach prawda?, bo zbieżność chyba nie jest przypadkowa)to zastanawiam się kto z agencji (lub samej firmy) jest tak bardzo kreatywny. Myślę że krzesło creative director’a powinno od tej osoby stać jak najdalej, a właściwie mogłoby dla niej nie istnieć. Bardzo irytuje się gdy widzę takie produkcje, czego efektem jest ten wpis może i nieskładny, bo pisany w marketingowym afekcie. Takie reklamy lub kiepskie próby ich stworzenia przypominają mi że ta branża nie jest dla wszystkich i jeśli ktoś nie ma patentu na to jak ciekawie i nie obrażając nikogo zainteresować odbiorcę swoim przekazem- niech po prostu powierzy swoje pieniądze agencjom reklamowym, nawet tym kiepskim. Na pewno wyjdzie lepiej. Oceńcie sami. 