Czy z badania wynika coś ciekawego? Z pewnością, dlatego zawsze chętnie publikuję wyniki badań agencji, którym można wierzyć nawet na słowo. Przyznacie sami, że temat zaufania w reklamie jest dość interesujący. W końcu na co dzień jesteśmy świadomymi i nieświadomymi odbiorcami komunikatów marketingowych, atakujących nas z każdej strony. Tak więc, czy tego chcesz, czy też nie, reklama dotyczy Cię tak samo, jak szefa największej agencji reklamowej lub też zwykłego Kowalskiego, który pasmo reklamowe przełącza szybciej, niż kierowcy F1 zmieniają biegi w swoich bolidach.   Nie wierzysz? Znowu mówisz sam/sama do siebie utarty zwrot “mnie reklama nie dotyczy, bo ja sama świadomie dokonuje wyboru”? Nic bardziej mylnego. Nie ma człowieka zupełnie odpornego na przekaz reklamowy. Bo reklama (jak widać m.in. na niżej zamieszczonej grafice) to nie tylko reklama w telewizji, ale również rekomendacje ludzi, których znasz. Wachlarz kanałów, którymi marka może dotrzeć do Ciebie wraz ze swoim produktem jest naprawdę szeroka. Uwierz mi, ludzie w agencjach kreatywnych naprawdę nie tylko patrzą się w okno, ale myślą o tym, jak skutecznie nałożyć Ci do głowy potrzebę, której zaspokojenie da Ci dopiero zakup produktu ich klienta. Pamiętacie kiedy słyszeliście ostatnio: - “Kolejny sezon Dextera niedługo – mega, już nie mogę się doczekać!” - “Mam Polsat Cyfrowy, dają tam więcej kanałów o sporcie” - “W weekend wybrałam się do SPA XYZ, w końcu odpoczęłam i zrobiłam coś dla siebie” Mimo, że żadne z Waszych znajomych nie wbija wam tego do głowy, zapowiadając “uwaga, teraz przerwa na reklamę”, wiedzcie, że jest to reklama w czystej formie. Nieświadoma, rzecz jasna, ale Wasze umysły bardzo dobrze to rejestrują. Przy kolejnej okazji, gdy będziecie decydowali się, jaki serial obejrzeć, jaką telewizję cyfrową zakupić, lub co zrobić dla siebie w trakcie weekendu, te sytuacje szybko zostaną odnalezione przez mózg w Waszej pamięci. Fajnie Pra(w)da? Wracając do badania. W co wierzymy? Wyniki nie zaskakują. W największym stopniu  wierzymy w to, co mówią i polecają nam nasi znajomi na żywo lub w sieci (choć tutaj nie ma znaczenia, czy opinia pochodzi od znajomego lub też nie). Czyli dokładnie to, o czym napisałem powyżej. Rekomendacja, nawet nieświadoma działała zawsze i jak widać, nadal działa. Artykuły w gazetach, oficjalne strony marek, mailingi, do których się zapisaliśmy, w końcu… reklamy telewizyjne (wierzy w nie tylko lub aż 47% badanych, moim zdaniem to i tak nadspodziewanie dobry wynik). Te sposoby dotarcia do receptorów, odpowiadających za nasze zakupowe zachcianki  działają najlepiej.  W co NIE wierzymy? Zaskoczeniem dla osób “technologicznie do przodu” może być fakt, że najmniej wierzymy w reklamy na telefonach oraz na  urządzeniach mobilnych ogólnie. To dziwne, biorąc pod uwagę fakt, że rozwój tego sprzętu pozwala na wprowadzanie zupełnie nowych i angażujących form reklamy (sprawdźcie np. reklamy w piśmie Wired na iPada). Powód może (musi?) być jeden – póki co, nadal ten obszar jest badany i poznawany przez reklamodawców. Nie wierzymy także w reklamy bannerowe (dzięki Bogu! – nie cierpię ich, tak jak i zaślepienia reklamodawców tą formą reklamy, a pojęcie banner blindness to pewnie bzdura i wymysł konkurencji)? Ciężko nam nadal przekonać się do reklam w Social Media – może dlatego, że nie po to logujemy się do tych serwisów po to, by klikać w małe formy składające się z jeszcze mniejszej grafiki i kilku wyrazów, popisu copywriterów?  W końcu nie wierzymy także w tzw. product placement (kojarzycie tekst “audycja zawiera lokowanie produktu”?). I dobrze, kto by w to wierzył!? Dziwi mnie trochę mała wiara w formę reklamy video w internecie. Przy ogromnej popularności Youtube i naprawdę dobrych realizacjach filmowych marek, umieszczanych w sieci, myślałem, że tutaj poziom wiarygodności będzie na znacznie wyższym poziomie. Wiarygodność pozostałych form reklamowych przedstawia się właśnie tak: 