Oczywiście, że można. Dowodem na to jest niestandardowa akcja marki ASICS (popularny producent odzieży i obuwia sportowego), której twarzą został Ryan Hall – piekielnie szybki maratończyk, najszybszy biegacz długodystansowy w USA (najlepszy czas pokonania maratonu: 2:04:58).  Wyzwanie, jakie marka rzuciła wszystkim miłośnikom biegania, przy okazji ostatniej edycji maratonu w Nowym Jorku, było banalnie proste: sprawdź, jak długo jesteś w stanie wytrzymać bieg w tempie, jakim Ryan Hall pokonał swój najszybszy maraton. Tu zaczynają się schody, bowiem Amerykanin utrzymywał w trakcie swego rekordowego biegu średnią prędkość 12 mil na godzinę, czyli ponad 20 km/h! Śmiałków do podjęcia (na szczęście! bezpiecznej próby swoich sił z tak zawrotną prędkością nie brakowało:  CO O TYM MYŚLĘ?  Wyjątkowo atrakcyjna wizualnie akcja, ściśle związana z dyscypliną, w której ASICS najmocniej się udziela. To, co dla mnie w niej najważniejsze (i najciekawsze zarazem) to możliwość pokazania zwykłym ludziom, jak niewiarygodną prędkość rozwijają zawodowi biegacze długodystansowi. Wielu osobom, najczęściej początkującym biegaczom, wydaje się, że ich ostatni bieg na treningu, okupiony ogromną zadyszką, to szczyt ich możliwości. Ten film i ta akcja obrazują, jak ogromne pokłady energii drzemią w ludziach i jak wspaniale można wytrenować swój organizm, podkręcając go do tak niebotycznych prędkości. Rzeczą jasną jest, że owe podkręcanie dostosowane jest do aktualnego stanu sprawności fizycznej każdego z nas, ale wydźwięk, w moim odczuciu, jest taki: “Da się, tylko trzeba chcieć”. Wracając do reklamy. Asics od wielu lat prowadzi z ogromnym skutkiem wspaniałe kampanie promocyjne, otaczając się sportowcami najwyższej klasy z najróżniejszych dyscyplin. Jak widać, ten model sprawdza się doskonale, bo z każdym rokiem znanych twarzy przybywa, a sama marka zdecydowanie zyskuje na popularności, wyrabiając sobie opinię świetnej jakościowo, nowatorskiej i dbającej o stylistykę swoich produktów. Realizacja: Vitro, USA Zdjęcie: Asics 