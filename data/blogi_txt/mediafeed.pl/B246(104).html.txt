O potencjale i wartości tej konferencji pisałem zaraz po pierwszym BFG w 2010. Debiut imprezy odbył się zimą, śniegu było po szyję, a atmosfera w starym hangarze (inaczej nazwać tego nie potrafię) była gorąca, jak na posiedzeniu Sejmu w sprawie podwyżek dla pielęgniarek. Czułem, że do Gdańska pojadę też kolejny raz i pewnie za dwa lata również. Tak też się stało.  W tym roku Blog Forum Gdańsk tematycznie skupi się wokół przekazywania praktycznych umiejętności, wynikających z pisania blogów. To mnie akurat bardzo cieszy, ponieważ konferencja może przerodzić się w 2 dni solidnej edukacji, związanej z tworzeniem wartościowego bloga. Czas pozornego lansu dinozaurów blogosfery i zastanawiania się nad boom’em “dziwnego” zjawiska, jakim jest zarabianie na blogach już dawno minął. Teraz czas na to, aby mówić o blogach i zmianach w blogosferze po prostu konkretnie. O TEMATYCE Pieniądze na blogach są, korzystają na tym blogerzy, wspierając w zamian działania i kampanie reklamodawców. Blogi się rozwijają, internauci czytają je nadal, sama blogosfera raczej nie umiera (pamiętacie komentarze z BFG 2010 na ten temat?). Blogerzy mają się naprawdę nieźle – stają się personami, aktywnymi na wielu polach i rozpoznawalnymi nie tylko ze względu na znaną domenę swojego bloga. Tak chyba można opisać rozwój. Mam więc nadzieję, że w Gdańsku będzie konkretnie i na temat. W tym roku lista zaproszonych gości naprawdę robi wrażenie. Śmiało mogę powiedzieć, że to najlepszy line up ze wszystkich trzech edycji. Może dlatego, tegoroczna impreza (ze względu na liczbę osobistości) odbędzie się na PGE ARENA, stadionie, na którym odbywały się mecze EURO 2012. Spokojnie, raczej nie będziemy przesiadywali na trybunach. Chociaż czekajcie…  BLOGERZY POTRAFIĄ KOPAĆ? Jednak coś tam na stadionie będzie się działo. Organizatorzy zaplanowali mecz piłki nożnej (“blożnej”), pomiędzy uczestnikami konferencji. Oczywiście, jeśli tylko head coach wskaże, pobiegam tu i ówdzie po murawie gdańskiej areny, niszcząc szyki obronne przeciwników. Nie startuję w ten weekend w żadnych zawodach, więc będzie to dobra okazja do treningu. Szczerze? Zagranie na takim stadionie to pewnie jedno z moich dziecięcych marzeń, które w weekend się spełni. Jak tu się nie cieszyć? O KONKURSACH POMÓWIĘ W tym roku na BFG wystąpię również w roli prelegenta. W niedzielę, około 12.30 opowiem o organizacji konkursów na blogach z perspektywy blogera, jak również klienta. Mam takie szczęście, że trochę już udało mi się zrobić po obu tych stronach. Wpadnijcie, zapraszam. LIVE STREAMING Organizatorzy zadbali także o to, aby imprezę można było obejrzeć na żywo online. Już teraz gorąco zachęcam do odwiedzania Mediafeed przez cały weekend. Jeśli wszystko wypali po stronie organizacyjnej, w specjalnym wpisie będziecie mogli oglądać całość konferencji… łącznie z transmisją z meczu! Przypomina mi to trochę mecz gwiazd na TVN. Tyle, że nie ma celu charytatywnego. Może w przyszłym roku byłaby okazja zorganizowania potyczki pomiędzy zespołem blogerów, a… drużyną, która przyprowadzi na stadion widzów? Miejcie oczy otwarte zarówno na bloga, jak i na oficjalną stronę konferencji. Lewym okiem spoglądajcie natomiast na hashtag #BFGdańsk na Twitterze. Coś czuję, że to będzie najlepsza z trzech edycji Blog Forum Gdańsk. Do zobaczenia w Trójmieście już w weekend. 