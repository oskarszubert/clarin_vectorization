Ciekawy i  mało nachalny sposób na stałą obecność w świadomości madrytczyków wdrożył w życie brytyjski operator sieci komórkowej - Vodafone. Sprawa kręci się wokół jednej linii metra, a dokładnie, jej czerwonej nitki, składającej się w sumie z 14 stacji. Popularna sieć komórkowa zawarła umowę z madryckim metro, na mocy której oficjalnie zmieniona zostanie nazwa czerwonej nitki metra (na “Line 2 Vodafone”), a na wszystkich poszczególnych jej stacjach, pociągach (tej linii) i materiałach promocyjnych Madrytu pojawi się nowa identyfikacja wizualna, zawierająca logo telekomu (dokładnie taka, jak na poniższym zdjęciu). Dodatkowo zmianie ulegnie nazwa głównej stacji tej linii (z “Sol” na “Vodafone Sol”). Zdaniem Vodafone, to pierwszy w Europie i jeden z pierwszych na świecie przykładów tego rodzaju działań marketingowych. Opinii publicznej ujawniona została całkowita wartość transakcji, która opiewa na 3 miliony euro za 3 lata ekspozycji marki. W ramach ciekawostki warto dodać, że codziennie ta jedna tylko linia metra obsługuje około 120, 000 pasażerów. Dla marki, której oferta i produkty, są równie codziennym elementem dnia dla przeciętnego madrytczyka, co jazda i powrót z pracy metrem, wybór tego rodzaju długofalowego działania marketingowego, jest moim zdaniem trafionym pomysłem. Ciekawe, czy trzy lata to wystarczająco długo, by w świadomości mieszkańców zakorzeniły się stwierdzenia typu “jadę ze stacji Vodafone Sol”, zamiast np. “Spotkajmy się na Sol”. Osobiście wątpię. W końcu “Sol” to “Sol”. Krótko i na temat. Warto mieć na uwadze, że pomimo braku sieci komórkowej w metro, to własnie urządzenia mobilne najczęściej trzymamy w dłoniach, przemierzając miasto tym środkiem komunikacji, a 120 tys. osób dziennie stanowi przecież całkiem sensowną grupę docelową dla kolejnych (możliwych) działań marketingowych na tej właśnie linii metra. 