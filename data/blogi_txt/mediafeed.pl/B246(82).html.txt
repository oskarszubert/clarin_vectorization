“Książka wychodzi do ludzi”, chciałoby się powiedzieć, widząc najnowsze pomysły związane ze zwiększeniem sprzedaży i czytelnictwa tradycyjnych wydań. Bo jak inaczej określić zjawisko, polegające na wykorzystywaniu wszystkim znanych maszyn vendingowych (znanych przede wszystkim z umieszczonych w nich napojów i słodyczy) do sprzedaży drukowanych książek w bardzo przystępnych cenach? Pomysł wydawnictwa The Head And The Hand w postaci maszyny, w której słodycze zastąpiono książkami nazywa się Chapbook Vending Machine i już 5 grudnia pierwsza z nich pojawi się w jednej z filadelfijskich kawiarni. Oczywiście, nie będzie ona pierwszą ani też ostatnią. Cena książek bardzo przystępna: już od 2$.  Warto pamiętać, że trend Vending Machines był w tym roku bardzo zauważalny, o czym świadczy m.in. bardzo duża liczba realizacji reklamowych z ich użyciem. Sam na początku tego roku spośród 20 trendów przedstawionych przez Trend Hunter na pierwszym miejscu osobistego notowania umieściłem właśnie interaktywne maszyny vendingowe, wykorzystywane w niestandardowy sposób. Maszyny z książkami miały dzisiaj odegrać tutaj jedynie rolę swoistego preludium. Jeszcze ciekawszym kierunkiem i trendem, który może rozwinąć się dynamicznie w najbliższym czasie jest bowiem Book Printing Vending Machines. Urządzenie tworzone od dłuższego czasu przez księgarnię Book-A-Million pozwala na wydruk książek z “chmury” w czasie odpowiadającym wypiciu espresso (~5 minut). Stąd chyba też marketingowa nazwa projektu: Espresso Book Machine. O BAM było już głośno w minionym roku, niemniej dopiero teraz wiemy na jego temat więcej, pojawiły się też pierwsze wdrożenia: w Birmingham i Portland.  Urządzenie ma jeszcze jedną, unikalną wręcz funkcję. Pozwala na wydruk własnej, pełnowartościowej książki po wcześniejszym jej załadowaniu do systemu. Taka mała, własna manufaktura, wypożyczona na moment drukarnia (zgodnie z trendem Ekonomii Dzielonej – nie liczy się posiadanie własnej drukarni, ważny jest efekt finalny – książka, niosąca emocje i nowe doświadczenie). Pamiętacie wystąpienie Marka Staniszewskiego na tegorocznym BFG, z którego wynika, że jedną z najważniejszych rzeczy dla autorów blogów w Polsce jest wydanie własnej książki? Idealne rozwiązanie dla osób z takimi pragnieniami, nie trzeba też zamawiać dużego nakładu. W trakcie konferencji w Armenii na której niedawno miałem okazję być prelegentem, padło piękne (i prawdziwe) zdanie w kontekście szeroko pojętej digitalizacji życia: “Nie czytamy już Dostojewskiego, nie czytamy długich tekstów, czytamy briefy” – idealnie oddaje to aktualny poziom czytelnictwa na całym świecie. W Polsce, przeczytanie więcej niż 1 książki w ciągu roku wg ostatnich danych stawia nas mocno ponad przeciętną. Stąd, książki, by ostać się na rynku w dobie ogromnej dynamiki rozwoju wydań elektronicznych, potrzebują innego, nowego, niestandardowego sposobu na to, by częściej trafiać do rąk czytelników. Muszą być dostępne w naturalnym środowisku czytelnika “tu i teraz”. Do tego dążą nowoczesne księgarnie i ten kierunek uważam za bardzo trafiony. Teraz wiecie już, dlaczego popijacie kawę, siedząc w księgarniach sieciówek, znajdujących się w galeriach handlowych – bo tak jest wygodnie. Załatwiacie 3 sprawy w jednym miejscu – przeglądacie i kupujecie książki, miło spędzacie czas siedząc przy księgarnianym stoliku z kawą w dłoni, po wyjściu z niej czynicie parę kroków i już jesteście w trakcie robienia zakupów na cały tydzień. Wiedzą o tym także mądre głowy z zarządów księgarni – muszą Was przyciągnąć do siebie i swojej oferty. Maszyny vendingowe i przenośne drukarnie (w stylu Pop-up Stores) to jedne z pierwszych odpowiedzi rynku wydawniczego na elektroniczną konkurencję. Nie wiem, czy to wystarczy, być może nie. Wiem jednak, że wolałbym widzieć w takich maszynach papierowe wydania za 2$ niż słodycze lub napoje energetyczne. No i ta możliwość wydrukowania własnej książki! 