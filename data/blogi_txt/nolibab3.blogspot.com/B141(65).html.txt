Dostarcza nomadowi, którym sądzę że jestem, odpowiedniej ilości przestrzeni. Dziś, miałem okazję odświeżyć sobie mały jej ułamek między miastami Great Falls i Missoulą. Byłem tutaj mniej więcej dwa lata temu białym, potężnym i silnym Volvem. Coraz mniej jest tych miejsc w których mogę powiedzieć że byłem tutaj ostatni raz w innej sytuacji, w innym trybie... Zboczyłem z autostrady mimo wskazówek mojej firmy, która kazała mi jechać bardziej na południe, tylko i wyłącznie autostradą. Ostatnio zorientowałem się że koleś w Prince, który układa trasy i zrzutki ma tyle pojęcia o jeździe truckiem ile kot ma o wodzie i pływaniu. Więc gdy mówi mi swoje racje przez telefon włączam tryb wpada jednym uchem, wypada drugim. Droga, którą mi proponował była dłuższa, mimo że autostradą i co najważniejsze mniej ciekawa. Troszkę niepokoiły mnie groźne chmury na horyzoncie bo wiedziałem że mam przed sobą poważny system meteorologiczny oraz jedno pasmo gór do przeskoczenia. Ale do odważnych świat należy! Za mną, naprzód! Tak na serio, to przez cały dzień jechałem za tym systemem, który przybywał zza gór Skalistych uciekając na północ. Wiedziałem że szanse są małe że mi coś utrudni.  Tylko przez parę chwil czułem jego bliskość poprzez silny wiatr wiejący w  jego kierunku. Moja intuicja lub doświadczenie tym razem nie oszukały  mnie. Zresztą, zaryzykowałem bo nie wiadomo kiedy znów będę miał okazję tędy przejechać. A opłacało się, oj opłacało. Ruch prawie nieistniejący: na odcinku 250km spotkałem może z 30 samochodów w tym może z trzy trucki. Pustkowia robią mi wiele dobrego. Zostałem tylko ja z maszyną i w takich chwilach co jest najważniejsze: udaje mi się wyłączyć myśli. Tylko frajda z jazdy, wczucie się w sprzęt, każdą jego część. Takie chwile są bezcenne. Czuć maszynę, krajobraz i siebie. Chyba się powtarzam :).       Jutro pobudka dość późno, nigdzie mi się nie śpieszy a do tego mam kolejną drogę do przemierzenia, na której jeszcze nigdy nie byłem. US12  z Missoula,MT do Lewiston,ID. Poczekam więc aż wstanie słońce i dopiero gdy będzie jasno ruszę ku nowej przygodzie. 