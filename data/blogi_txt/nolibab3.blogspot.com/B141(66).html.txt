Zacząłem dzień od spinania pasów na plandece o 6 rano, bo wczoraj już mi się nie chciało po załadunku tego skończyć. Poszedłem spać o 22:30, pod bramą zakładu gdzie zabierałem to żelastwo. Wczoraj, spedytorka użyła mocnego argumentu: czy nie dałoby się załadować jakoś tak po cichu! Dobre nie? Zrobiłbym to gdybym miał do tego sprzęt ( a są takie przyciągające wynalazki:D) który magicznie zatrzymuje tacho, podczas kiedy auto manewruje po firmie. Skutek byłby taki, że mógłbym ruszyć z pod firmy o 3 rano i zdążyć na rozładunek o 8 w Dobrym Mieście, po czym biegiem do Olsztyna. Cóż, pierwszy dzień pracy i jeszcze nie zdążyłem się we wszystko wyposażyć, więc wykręciłem piękną, dziewięcigodzinną pauzę. I to jest to! Wypoczynek w cieplutkim aucie w ciszy i spokoju. Wstałem wypoczęty i chętny do jazdy.Na drodze do Dobrego Miasta nie wydarzyło się nic godnego uwagi, no może przeprawa przez Płock była tragiczna. Trasy przejazdowe dla samochodów ciężarowych w ogóle nie są oznaczone, trafia się tylko na zakazy, więc po pierwszej nieudanej próbie koledzy z CB naprowadzili mnie bezbłędnie. Wyładowanie towaru trwało dokładnie 30 min! Cóż za kontrast z wczorajszym dniem, załoga pomogła nawet rozebrać jeden bok plandeki, także szło raz dwa. Teraz tkwię w Olsztynie i czekam aż mnie przyjmą na kolejny załadunek i diabli wiedzą kiedy to nastąpi bo nie stawiłem się o właściwej porze. Później kierujemy się najpierw na zachód, a później na południe Europy. Viva España :) Mam być na poniedziałek w Burgos, coś czuję że będę na wtorek, ale czym mam się przejmować. Wykonuję moją pracę fachowo i według zasad, beznadziejnych zasad, ale co zrobić...Na koniec zdjęcie z wczorajszego wieczoru oraz maszyna którą teraz podróżuję 