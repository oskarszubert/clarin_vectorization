Ale ta nasza Polska jest fajna. Nie wszędzie drogi są w dobrym stanie, oznakowania często potrafią wprowadzić człowieka w błąd (szczególnie te które wskazują objazdy zamkniętych dróg dla ruchu ciężarowego) ale mimo to kręcąc się częściej po kraju i w różnych jego regionach, zauważam wiele zmian na lepsze. Coraz więcej miast ma obwodnice, coraz więcej dróg ma lepszą nawierzchnię i jazda powoli zaczyna być bardziej znośna. Wczoraj utrzymałem przeciętną prędkość ruchu na poziomie wyższym niż 60km/h i wcale nie jechałem w nocy. Do tego w niektórych firmach ludzie naprawdę są ok i szanują kierowców. Wczoraj ruszyłem ostro o 14:45 załadowany 23 tonami drzewa. Z tym ładunkiem były jaja od samego początku. Miał być gotowy w środę żebym mógł spokojnie podjechać na czwartek niedaleko Choszczna i na luzie rozładować. Oczywiście załadowali dopiero w czwartek i lipa. Cały plan mógł nawalić. Nie zapominajmy że mam już nagraną Hiszpanię którą ładuję w piątek i mam awizację na 10:30.  Na takie załadunki lepiej się nie spóźniać.  Spedycja coś tam zdziałała i powiedzieli żebym jechał i o której bym nie dojechał to mnie i tak tam wezmą na rozładunek. Nie chciało mi się w to wierzyć no ale dobra i tak już się w tym tygodniu wystałem więc ogień. Byłem na miejscu o 22:50. Po drodze trafiłem na zamkniętą drogę przed Gorzowem Wielkopolskim (zderzenie czołowe i niestety wypadek śmiertelny), pojechałem z chłopakami na objazdy i wtedy właśnie najbardziej podoba mi się rolę jaką odgrywa radyjko CB. Wszyscy sobie raczej pomagają. Po drodze trafiliśmy na most o wysokości 3.1 metra, który też trzeba było objechać. Na każdym kroku prowadziły nas auta jadące z naprzeciwka a my robiliśmy to samo dawając im wskazówki jak już objazd dobiegał końca. W firmie był wózkowy który rozwalił mnie w 25 minut. Byłem zdziwiony. Później podjechałem sobie do Stargardu Szczecińskiego i ku mojemu wielkiemu zdziwieniu ochroniarze wpuścili mnie na zakład już grubo po północy i co więcej: wskazali mi rampę pod którą mam się wycofać.- Pan sobie zrobi pauzę a oni rano sobie zaczną ładować kiedy im to będzie pasowało. Wszystko na legalu. Jak firma chce to potrafi ułatwiać życie kierowcom i wszystko idzie szybko, sprawnie a co najważniejsze wszyscy są zadowoleni.Już mam CMRkę z adresem w Hiszpanii. Czekam jak tylko skończy się moja pauza i jedziemy. Będę się starał wylądować w sobotę popołudniu pod Paryżem i tym razem jak będzie ładna pogoda wypadu do tego miasta nie odpuszczę!Zdjęcia :1. Załadunek w czwartek.2. Droga krajowa nr 33 Kłodzko.3. Droga krajowa nr 3 za Lubinem jadąc na północ.4. Droga krajowa nr 3 Lubuskie.5. W Polsce też zaczyna przyjmować się tryb myślenia że 'Bigger is better'. 