Nie, bez obaw Miratrans nie upadło i raczej nie zanosi się na to że upadnie. Chodzi tylko o mnie i o pracę w tej firmie. Mogę napisać nawet post mortem mojej kariery w transporcie międzynarodowym w Europie. Bo muszę się przyznać że nie mam większego zamiaru pracować w tej branży. No ewentualnie jakaś firma, która jeździ na daleki wschód, żeby dostać dawkę adrenaliny lub ewentualnie jakaś krajówka po Polsce dla zabicia nudy, gdy będę po raz kolejny w Polsce. W sumie to muszę podziękować Miratransowi bo dzięki nim i tak zobaczyłem dużo. Była i Portugalia i Szwecja, nawet i Anglia. Szkoda tylko że w tym roku nie miałem okazji pojechać do Włoch, ale niestety tak się układała praca. Zobaczyłem to co chciałem zobaczyć, nabyłem cenne doświadczenie życiowe i mogę powiedzieć że mam już zaliczone dokładnie 9 miesięcy jazdy po krajach Uni Europejskiej i że już prawie wszystko poznałem. Sam po sobie to stwierdziłem, bo jeżdżąc przez ostatnie miesiące jazda była totalnie bezstresowa (w sensie że wiedziałem dokładnie co mnie czeka), stawała się zbyt monotonna.  Być może że z Miratransem nie rozstaliśmy się we właściwy sposób, ale według mnie zachowałem się w porządku i według prawa. Cóż, jeśli w firmie uznają, że palę za sobą mosty - to trudno. Uważam siebie za dobrego kierowcę typu : daj mi ładunek i zapomnij o mnie. Bez kolizji, bez spóźnień, bez mandatów. Takich kierowców dyspozytorzy lubią. Fakt, że umawiałem się słownie na początku stycznia że popracuję aż do września, ale w tym momencie niestety nie mogłem ocenić systemu pracy oraz ogólnego nastroju który panuje w firmie. Muszę przyznać że w roku 2009 (podczas mojej pierwszej obecności w tej firmie) praca wyglądała całkiem inaczej. Była bardziej na luzie i mniej stresowa. Teraz ciśnienie idzie do góry, terminy ładunków są na styk i często gęsto człowiek żeby nie tracić za dużo czasu oraz żeby kryć spedycję musi "kombinować". Ja będąc fachowcem nie mam zamiaru tego robić bo wiem jak ogromne konsekwencje może to za sobą pociągnąć. Niewinne przykładanie magnesu na firmie żeby załadować bez przerywania pauzy może zawsze być udowodnione gdy później coś się wydarzy na drodze. Nawet nie chcę myśleć gdy miałbym uczestniczyć w jakimś wypadku i nawet nie z mojej winy gdzie byliby ranni lub w jeszcze gorszym scenariuszu zabici. Tutaj nie byłoby żadnej litości, bardzo szybko wykrytoby wszystkie przekręty i najprawdopodobniej poszedłbym siedzieć. Firma wypięłaby się na mnie bardzo szybko bo przecież zawsze mogłem odmówić. I uwierzcie mi nie mam nic do Miratransu bo to systuacja na rynku, być może polskim, przewoźników jest coraz bardziej chamska. W transporcie niestety tak jest. Każdy patrzy jak wydymać drugiego i na samym końcu wszystko spada na kierowcę i to on musi stawiać czołu wszystkiemu. A nie ukrywam czasami człowiek naprawdę chce robić tak żeby nie dać plamy lub żeby wcześniej być w domu albo uniknąc korków na autostradach. Mam tego farta że jadąc zawsze mam łeb na karku i gdy byłem zmuszony do kombinowania cały czas miałem tę świadomość że może z tego wyjść klops i zaczynało mnie to coraz bardziej drażnić. Nie było dużo kombinowania w tym roku, bo starałem się tego unikać jak najbardziej, ale mimo tego terminy dostaw ładunków były na styk. Typu na trzy dni jazdy wychodziło małe dwu godzinne okienko na ewentualną stratę czasu w korku. Na serio. I o dziwo najczęściej to były ładunki na "przerzutach". Do tego system pracy w Europie jest totalnym dnem. Najgorsze są zakazy ruchu i pauza 45h, którą latem trzeba, właśnie ze względów na te głupie zakazy, kręcic co weekend. To jest po prostu wykańczające psychicznie. Według mnie 24 godzinki lub ewentualnie 30 co tydzień by wystarczyło. Nie to, że wymiękłem, ale po prostu: byłem, zobaczyłem, naczuczyłem się wiele i dziękuję bardzo. I na samym końcu straciłem to coś co podniecało mnie do wyjazdu w trasę. Głównie te wszystkie czynniki spowodowały że zakończyłem karierę ciut wcześniej. Mam motto : I work until it's fun, when it ain't, I quit. (tłumaczenie w stylu wolnym : pracuję do momentu gdy praca przynosi mi frajdę. Jak przestaje, odchodzę.) Niestety tam na zachodzie zawsze, ale to zawsze gdy dostawałem ładunek czy do Kaliforni, czy do Teksasu albo nawet i na Florydę, można powiedzieć że sikałem z radości. Z ogromnym entuzjazmem jechałem do firmy, podczepiałem konia pod gotową naczepę i z ogromną satysfakcją galopem pomykałem przed siebie. Nawet fakt że wyjeżdżałem w piątek w ogóle mi nie przyszkadzał. Tutaj zawsze trzeba było jechać się ładować i rozładować w kraju, podjazdy krajówkami pod miejsce załadunku, który szedł za granicę, w ramach oszczędności dla firmy. Takie krajówki często zjadały dzień lub dwa dni pracy a płaciły marnie bo jak wiemy całe 23 pln na dobę. Porażka. Ale cóż, dzięki krajówkom zwiedziłem sobie również większą część Polski co też nie jest złe. Musicie zrozumieć że bardzo lubię pracę kierowcy w Polsce i w Europie ale uważam że za taką pracę wynagrodzenie jest za małe. Ja to robiłem przez ciekawość i chęć przygody ale za takie pięniądze niestety według mnie jest to nieopłacalne i kierowca jest wykorzystywany na maksa. Teraz jeszcze doszło do omijania prywatnych autostrad w Polsce. Czas jazdy po kraju jeszcze bardziej się wydłuża, jeżdżenie drogami krajowymi powoduje przepały co powoduje obcinanie premi do której kierowca w niektórych firmach ma prawo. Czyli generalnie po Polsce jeździ się za nic (Firma powie że jeździ za podstawę krajową co da nam ultra wyskoką emeryturę).   Chyba już wylałem z siebie wszystko co miałem do powiedzenia. Teraz czas na wakacje. Takie prawdziwe jak pamiętam kiedy byłem jeszcze w Polsce dzieckiem. Lipiec i Sierpień. w tym tygodniu jadę na zlot do Opola (będzie pewnie temat do posta :) ) i zapraszam wszystkicj zainteresowanych gdyż zanosi się na fajną imprezę. Później wsiadam w autko osobowe i daję nogę w te miejsca Europy gdzie mnie jeszcze nie było. Mam trzy opcje : Skandynawia, ta daleka, Grecja z jazdą przez Bałkany oraz korci mnie Maroko ( to już nie Europa). Albo i chuk z tym, może pojadę wszędzie :). Będzie teraz troszeczkę mniej akcji tutaj na blogu, ale będę się starał jakoś przyciągać Waszą uwagę wspomnieniami z Kanady i USA. W sumie niedługo do nich wrócę w rzeczywistości bo bilet do Kanady mam już wykupiony na połowę września. Istnieje jeszcze możliwość przełożenia tego terminu ze względu na pewne sprawy techniczne ale najpóźniej do końca października bo muszę odnowić sobie prawo jazdy. Będą też sporadyczne relacje z wakacji i miejsc w które pojadę. Mam nadzieję że wrócicie tutaj pod koniec wakacji i wtedy pokażę Wam jak wygląda praca tam po drugiej stronie oceanu.  Zdjęcie na pamiątkę: tuż po przeładowaniu tobołów z DAFa w moje auto. Wszystkim życzę miłych wakacji! 