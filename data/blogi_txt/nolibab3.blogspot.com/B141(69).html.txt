Jestem sam na siebie zły. Trochę wczoraj przesadziłem. Zdarza się. Miałem fajne miejsce na spędzenie weekendu pod ostatnią firmą która oczywiście wcześniej zdjęła mi towar. Byli bardzo uprzejmi bo planowo miałem rozładować dopiero w poniedziałek. Driver friendly że tak powiem. Było wszystko: kibelek, prysznic, kuchnia a nawet i ochrona! Do tego kameralny parking na 5 aut i cały dla mnie. Już o 13 mogłem rozpocząć tygodniowy odpoczynek. Cóż za bzdura, stać bezczynnie aż do poniedziałku. Miałem już nagrany ładunek do Polski tylko dopiero w poniedziałek rano. Niestety jeszcze raz zaryzykowałem i znów podjechałem wcześniej. Nie tym razem. Powinienem wiedzieć że fart zawsze kiedyś się kończy. No i tak, firma na jakiejś strefie przemysłowej, parking na zatoczkach na ulicy, ani ubikacji, po prostu totalna pustka. Weekendowanie w takim miejscu raz że byłoby beznadziejne a dwa niebezpieczne. Już się nasłuchałem opowieści o gazie paraliżującym i okradaniu kierowcy ze wszystkiego co ma. Rozwinąłem żagle i poleciałem na najbliższy parking z usługami na autostradę. Niestety nie będzie kameralnie i za prysznic trzeba będzie bulić ale za błędy się płaci.Ale nie jest aż tak źle. Popatrzyłem uważnie na mapę i znajduję się tylko 2km od stacji kolejowej. Dla zabicia czasu przejdę się tam dzisiaj i jak będzie taka możliwość to zrobię sobie dziś lub jutro wycieczkę turystyczną do Bordeaux. Już tak raz zrobiłem w Paryżu. Postawiłem zestaw na Vemarsie (parking na A1 40km na północ), poszedłem piechotą aż 40 minut do najbliższej stacji i spędziłem cały dzień snując się po tym pięknym mieście. Pojechało wtedy ze mną aż 3 polskich kierowców :). Jeżdżąc dużym autem niestety nie mamy zawsze okazji wjeżdżać do centrum miast więc jak jest okazja to trzeba z niej korzystać. :)Zdjęcia.Żeby poprawić sobie wczoraj humor ugotowałem sobie takie danie :D. Nie wymyśliłem żadnej nazwy dla tej potrawy. Podstawowy składnik to oczywiście ziemniaki :). Zaczyna mi brakować jedzenia więc staram się robić coś ciekawego z tego co mam. Nic nie może się zmarnować! 