Jestem już w trakcie robienia drugiego kółka po moim urlopie i w miarę jak leci czas zaczynam przypominać sobie stare nawyki oraz dostaję natchnienia do pisania wpisów na bloga. Ten zatem niech oficjalnie zacznie nowy sezon (sezon stanowiąc taki sam okres czasu jak rok szkolny).  Od pewnego czasu zastanawiałem się czym konkretnym mogę jeszcze się z Wami podzielić, gdyż prawie od dwóch lat, czas powstania bloga, coraz częściej doznawałem uczucia że poruszyłem już większość moich przeżyć w branży ciężkiego transportu kołowego w Europie i tu w Ameryce. Zacząłem więc szperać we wszystkich Waszych komentarzach pod każdym moim wpisem, w mailach oraz wiadomościach na fejsie. Tych dwóch ostatnich napływa dość dobra ilość i nie jestem w stanie na wszystkie odpowiedzieć, aczkolwiek na ciekawsze lub nietypowe odpisuję. Zapewniam że czytam wszystkie.  I tak czytając i myśląc nad tym wszystkim znalazłem pewną tematykę, której jeszcze nie poruszyłem. W tym sezonie będę bardziej koncentrował się nad ciemną stroną tej branży. Jak do tej pory wszystko pokazywałem ze strony mojej pasji do tego zawodu. Normalne, bo lubię podróżować tak samo jak duże ciężarówki i ten styl pracy, który daje poczucie wolności (bo nie jest się wcale aż tak wolnym). Jest jednak wiele sytuacji, zbiegów okoliczności nie zaliczających się do ciekawych. Nie obawiajcie się, nie zrobię z tej strony smutnej i ponurej szarej rzeczywistości, ale postaram się również pokazać drugą stronę medalu, która w moim przypadku aż tak bardzo mi nie przyszkadza i dlatego nie było jej czuć we wcześniejszych wpisach.  To powiedziawszy, uważam kolejny 'sezon' za otwarty. Filmy będą, zdjęcia na fejsie również tak samo jak wpisy tutaj. Widzowie nalegali, więc zaopatrzyłem się w lepszy sprzęt do kręcenia filmów. Kupiłem kamerkę GoPro2 i będą filmy w HD. Narazie jestem na etapie ogarniania technologi i możliwości nowych ujęć. Mam jeszcze stary materiał z maja, więc następny film, który się pojawi już za kilka dni będzie jeszcze w starej jakości i ... będzie o wyjeździe do Kalifornii. Pamiętacie jak się cieszyłem że tam jadę? Mam jeszcze jakieś pliki w folderze pod tytułem 'Teksas' więc z tego też może coś będzie.  Zapraszam więc do zaglądania tutaj częściej bo strona się odżywi. 