Słuchaj, wyobraź sobie, że decydujesz się jednak zadzwonić. Ona odbiera i zaspanym tonem pyta o co chodzi. Ze strachu milkniesz i czujesz, że wszystkie Twoje myśli, do tej pory skręcone w nerwowy splot, rozpierzchają się niczym puszczone z ręki helowe baloniki w wietrzny dzień. Orientujesz się, że czujesz zapach słuchawki, że zapominasz mówić. Mów, cholera, bo weźmie Cię za idiotę! „Może… może pójdziemy jutro do kina?” udaje Ci się w końcu wykrztusić. „Ał, czekaj, no, dobra, chyba mogę”, słyszysz w odpowiedzi. „Jest seans o piątej w centrum, może być?” rzucasz, zapominając, że miałeś udawać zastanawianie. „Jasne, ale na co?”. „Na Mr. Nobody. Bardzo chciałem zobaczyć”. Zapada cisza. Twoje myśli powoli stają się już jedynie drgającymi od gorączki cieniami na horyzoncie świadomości. 