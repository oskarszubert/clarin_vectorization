[*]   Znów tańczy.   Ta, to wie, kiedy wykonać piruet, żeby się we łbie zakręciło wszystkim. Oprócz Niej.  Znów bierze nie z tej półki, z której powinna.  Znów wzmaga objawy alergii na dzwonek telefonu: mózg brzuszny reaguje jak ukłuta szpilką noga żaby. A dom pełen dzieci: biegają jak szalone.  Dorośli pojechali po Niej sprzątać.  Matka W. panuje niepodzielnie i nie ma kiedy łzy słonej uronić. Wyje w środku. Tam Ona - Wariatka tańczy, a tu życie pcha się drzwiami i oknami; jazgot, kwiki, jakieś gluty po pas, nogi za pas, zabawa.  Kręcę się w domowym tańcu jak, nie przymierzając, Ona. Czuję, że żyję. Oj, jak czuję. Wszystkie problemy odpłynęły - jest tylko życie w stanie czystym: ruch i dźwięk.    Można tak skamienieć z rozpaczy, że płakać nie sposób.  Można tak płakać, że łez nie uświadczysz.  Może tak boleć skandal umierania, że zostaje tylko dance; codzienny dance, w którym zapomina się, że w tym tańcu z gwiazdami każda runda kończy się makabrycznie.    Żeby Ją oswoić, Matka W. napisała niejeden artykuł i jedną dysertację.  Kto kogo oswoił...?    "[...] każdy, kto pisze o śmierci (a więc dobrowolnie opuszcza świat żywych  i wkracza na martwe pole), ma do niej jakąś własną sprawę. Coś chce zrozumieć, coś oswoić, rozegrać ze śmiercią jakąś partię (w szachy lub w kości), zanim będzie do tego zmuszony". (St. Rosiek) 