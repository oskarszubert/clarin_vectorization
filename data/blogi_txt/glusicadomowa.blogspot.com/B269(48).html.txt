Siostra Ostra chce być dorosła. Zarabiać chce. Kasa, kaska, kasunia. Forsa. Piniondze. Przedsiębierze w onym celu rozmaite zajęcia zarobkowe. I tak kolejno:   Została dyrektorką prywatnego przedszkola o wdzięcznej nazwie Bajka. Na drzwiach pokoju Ostrej wisi napis treści następującej: "Przedszkole prywatne Bajka dla dzieci od 6 miesięcy do 14 lat i robienie urodzin". Najchętniej przebywa tam Kląszczelina, z uwagi na rodzinne znajomości (nepotyzm rulezzz). Osobników w wieku lat 14 matka jeszcze nie spotkała, a szkoda, może by się jakiś dorodny przedszkolak napatoczył... Opłata: 50 groszy za "od 5 minut do 35". Taniocha. Założyła interes marki fitness: balet, gimnastyka artystyczna, aerobik (w tym: w wodzie), taniec towarzyski. Namawiała matkę na zapisy. Się matka migała - wiadomo: opłaty... No chyba, że się oferta dostosuje do matki potrzeb. Zażyczyła sobie matka mianowicie opcji: gimnastyka sadystyczna z elementami pastwienia. Ostra pastwi się nad matkom całemi dniami, wprawę i doświadczenie ma, niech sformatuje usługę pod target.  Wyjęczała z mamusi i tatusia po 50 złociszów od łebka. I dostała. Matka zamiaruje pójść w ślady latorośli. Tylko nie wie z kogo wyjęczeć... 