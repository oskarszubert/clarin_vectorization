Siostra Ostra nieodrodną córką mamusi jest:Uparta jak stado baranów, tuzin osłów i muł na dokładkę.  Rozgrzebana jak kupa liści na pięć minut przed każdym wyjściem.  Rzuciła kolor różowy i przerzuciła się na czarny, bo "różowy jest dla głupków".  Je, czyta i ogląda film równocześnie. Czasem jeszcze koloruje i domaga się odpowiedzi na egzystencjalne pytania typu: "a po co ja jestem?" tudzież: "a czy ty chciałaś mnie mieć?". Stosuje szantaż emocjonalny; niewysłuchana - wprawki aktorskie o wysokim stopniu zaangażowania i nieco niższym skuteczności. Najlepsze pomysły ma zawsze wtedy, kiedy nie ma czasu ich natychmiast wcielić w życie.  Rozeźlona, wali na oślep. I gryzie. A potem żałuje. Słowotwórczo wydolna ponad normę. Za młodu słonia nazywała siąsiniem; lwa jachem; ostatnio postanowiła podlepszyć sobie technikę gry na gitarze. No i Maltretora opatentowała. A kiedy była tycia, tyciuteńka, ze śmiertelną powagą zapytywała: "A mucha, jochi ma ona?". Jochi znaczy: włosy. W tak pięknych okolicznościach przyrody dbanie o rozwój Siostry Ostrej to sama przyjemność... 