Czarna Mamba stała na szeroko rozstawionych nogach i trzymała za kaptur mikrego chłopaczka, który wił się niczym glista w ukropie. Wyglądało to dość komicznie. Młody wierzgał i usiłował się wyrwać, a Mamba robiła, co mogła, żeby nie skopał jej nogawek nieskazitelnie białych spodni. Ze względu na liczbę zwojów przypominali już niemal grupę Laokoona, albo adeptów szkoły tańca, specjalizacja: taniec świętego Wita.  -Weź no się Pawulon uspokój – ryknęła drobna kobietka i kolejny raz uskoczyła z białą nogawką. – Po… waliło cię??? – zagaiła całkiem niepedagogicznie i przytknęła dłoń do ust, jakby miała nadzieję, że powstrzyma w locie niepedagogiczne słowo, które wyleciało wróblem, ale gotowe powrócić wołem i jeszcze Mambę wziąć na rogi w postaci odpowiednich paragrafów mówiących o nauczycielskiej nienagannej postawie moralnej. Oralnej w tym przypadku.  -Ale to nie ja!- Pawulon, zwany tak dlatego, że potrafił zmiękczyć serce każdego belfra i zwiotczyć najsztywniejszy pedagogiczny kręgosłup, wił się coraz bardziej, a wokół rosła grupka gapiów. Przerwa była długa, obiadowa, okoliczna ludność powinna spożywać właśnie obiad w szkolnej stołówce, ale wszyscy woleli oglądać niecodzienny spektakl.  Mamba słynęła wprawdzie z zachowań, łagodnie rzecz ujmując, pedagogicznie niekonwencjonalnych, ale tym razem był naprawdę widowiskowo.      - Jak nie ty, jak ty! – ryknęła nad uchem sponiewieranego Pawulona, który powoli tracił impet. – Za rękę cię złapałam, moreno denna, faja ci jeszcze dymiła w garści, a ty mi wmawiasz, że co – że to nie ty byłeś? Sobowtóra masz?  - No ja byłem – Pawulon zaczynał się plątać w zeznaniach. – Ale ja nie palę.  -A czy ja pytam czy ty palisz?- Mamba uniosła chłopaczka kilka centymetrów nad ziemią, postawiła na zdartej posadzce szkolnego korytarza i otrzepała ręce, zupełnie jakby się tym całym zdarzeniem upaprała. – Jak nie palisz, znaczy co tam robiłeś?  -Trzymałem mu – oświadczył radośnie Pawulon, wywołując zbiorowy wybuch śmiechu.  -Trzymałeś mu... komu trzymałeś? – Mamba zrobiła się nagle zjadliwe słodziutka; zaraz spręży się do skoku i wężowymi skrętami zdusi w Pawulonie chęć radosnej konfabulacji.  - Prezesowi trzymałem. -Aaa, Prezesowi trzymałeś. A wiesz, że seks w miejscach publicznych to wykroczenie przeciwko dobrym obyczajom? Nie wiem nawet czy nie podlega to pod jakiś paragraf...? No i jesteście nieletni!!!  Pawulon zrobił się bordowy, widownia wyła, a Mamba przeraziła się, że znów powiedziała o kilka słów za dużo.  - Rozejść się!- Wrzasnęła do zgromadzonych i lekko pchnęła Pawulona w stronę sali numer 501, dając mu do zrozumienia, że dalszy ciąg programu rozegra się za zamkniętymi drzwiami. Sala 501 była maleńka i obskurna. Mamba otworzyła drzwi, potem okno, żeby uwolnić mikroskopijne pomieszczenie od fetoru powuefowej odzieży spoczywającej w plastikowych reklamówkach na krzesłach, usadziła zupełnie już spokojnego Pawulona na nauczycielskim krześle (jedynym, które miało miękkie siedzisko – należy mu się odpoczynek i szacun po tym napadowym akcie wychowawczej agresji...), sama zaś usiadła na blacie biurka.   - Żeż Pawulon, co ty wyczyniasz? – Zagaiła uprzejmie. – Dopiero konferowałyśmy z twoją mamusią, a ty znowu, doprawdy...  -Kiedy ja nie palę. Pani wie...  -Pitu, pitu, srutu tutu... – Mamba za zamkniętymi drzwiami czuła się już zupełnie swobodna i z rozbawieniem dawała upust swojej językowej inwencji.  -Ale pani jest! – Pawulon omal nie wybuchnął śmiechem, ale starał się robić wrażenie osobnika skazanego za niewinność i obrażonego do głębi swych trzewi. – Jak się Zośka dowie, to nie pojadę na zieloną szkołę.  Też mi strata, pomyślała Mamba, pomna ubiegłorocznego wyjazdu, na którym Pawulon, Prezes i kilku pomniejszych cwaniaczków jeszcze w pociągu struli się przemycanym w butelkach po nałęczowiance alkoholem i spędzili połowę turnusu na oddziale dziecięcym (dobrze, że nie na toksykologii...) szpitala w pewnym górskim kurorcie. Nie podzieliła się jednak z Pawulonem swoimi wspomnieniami. -Dlaczego mówisz na swoją mamę Zośka? – zapytała za to i zawiesiła na swoim rozmówcy przenikliwe, wężowe spojrzenie.  -A bo Zośka równa babka jest.  -No to czemu równej babce takie rzeczy robisz??? – Mamba drążyła dalej, jednak bez nadziei na sensowną odpowiedź.  -A co miałem robić? Jak straż miejska wyjechała zza zakrętu, Prezes wcisnął mi fajkę w garść i podymał w krzaki. Jego już parę razy złapali  pod szkołą. I tak ma prze...- tu Pawulon podniósł na Mambę niewinne oczęta i dokończył na wydechu - ... srane.  Mamba raz jeszcze prześwidrowała Pawulona czarnymi oczami i sięgnęła do dziennika po zeszyt uwag. Rozłożyła go sobie na kolanach i, mówiąc niby to do siebie, zaczęła wpisywać, co następuje: „W czasie rozmowy z nauczycielem używa słowa przesrane”. Pawulon czekał w nieukrywanym napięciu – teraz dopisze coś paleniu papierosów... Ale mamba złożyła jedynie zamaszysty podpis i z hukiem zatrzasnęła zeszyt.  - Umowa jest taka: jeśli sytuacja się powtórzy wzywamy Zośkę, znaczy... mamę wzywamy. Już ona ci pióra z... kupra powyrywa. Ja nie będę nic rwać, dentystą nie jestem. Jeśli pójdę do dyrektora, przypomnę mu nasz zeszłoroczny wyjazd i pomacham przed nosem protokołem z dzisiejszej akcji straży miejskiej, to na pewno będzie chciał cię na zieloną szkołę eskortować osobiście. Kumasz?  - Kumam. - Zakumał Pawulon i podniósł się z krzesła. – Co ja teraz mam?  - Fizykę, na górze. - Dupa trawa, zadanie! – Pawulon załapał się za paszczę i wybiegł z sali. Dopiero za drzwiami dotarło do niego w pełni, że nie dość, iż użył jednego z ulubionych powiedzonek Mamby, to jeszcze zrobił to głośno. I ona tam pewnie teraz dopisuje w zeszycie uwag: ”Z rozkoszą używa wulgaryzmów: tym razem – dupa”.(CDN...) 