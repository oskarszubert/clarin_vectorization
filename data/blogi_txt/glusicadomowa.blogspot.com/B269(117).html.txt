Matka W. to ma zawsze pod górkę. Po górkach...  Nie udało mi się.  Ostra Siostra, na blog wlazłszy bez uprzedzenia, wydała z siebie ryk godny lutego tura - że jak śmiem, że co ja sobie wyobrażam, że jakim prawem tak bez konsultacji se tu bede coś zamykać???  Ona! Ona, która wciąż za złe mi miała, że upubliczniam informacje o Los Burdelos; podpierniczam własną córkę rozwieszając w sieci płody jej niewyparzonego jęzora i takie tam.    Zamyśliłam się.    Jednakowoż nie powinnam śfiniom być...    Ostrej Siostrej zawdzięczam tytuł tego bloga.  Ostrej Siostrej zawdzięczam multum inspiracji.  Ostra Siostra jest moim najwierniejszym czytelnikiem.    To z myślą o Ostrej Siostrej napisałam powieść dla nastolatków.    Niech...  Nie zamykam. Ale...    Teksty, które pojawiały się tutaj z etykietą "Szczenięce lektury matki książkopatki" przerzuciłam na mój blog o literaturze. Ciut na nim posprzątałam. Jeszcze modzę. O KSIĄŻKACH  będzie wyłącznie tam.    A tu zamiast recenzji będzie czysta żywa książka - powieść!    Moja własna.  Dla Ostrej Siostrej Córki Mojej.  I dla Was, ku uciesze.  Powieść w odcinkach rzecz jasna.  Już jest. Cała. Gotowa.  Co nie oznacza, że jeśli mię natchniecie i w inną stronę myśl mą pchniecie, to nie pozmieniam na bieżąco historii moich bohaterów.     Premiera jutro wieczorem.    Zapraszam do czytania. 