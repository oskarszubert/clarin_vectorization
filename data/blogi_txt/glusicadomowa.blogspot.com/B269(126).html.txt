Szczenka  zawdzięczał swoje przezwisko wyjazdom do Niemiec. Zawsze, kiedy wracał, dawał się młodzieży wpuścić w maliny opowieści z gatunku: ooo... wreszcie pan wrócił, fajnie było? Fajnie, odpowiadał Szczenka i, wpychając dłonie w tylne kieszenie nowych jeansów, dodawał: ech, żebyście wy wiedzieli jaka w Dojczlandzie jest kultura pracy, to by wam szczenka opadła. Tak właśnie: szczenka, nie: szczęka.   Najpierw chcieli go ochrzcić Dojczem albo Dojczlandem, ale jakoś nie leżało. No i został Szczenką.  Oczywiście nigdy by się Szczenka o swej ksywce nie dowiedział, gdyby nie Ziorek, który poszedł kiedyś do pokoju nauczycielskiego, żeby oddać jakieś zaległe zadanie domowe, wsadził kudłaty łeb przez drzwi i zapytał na całe gardło, czy jest pan Szczenka. Efekt osiągnął oszałamiający choć niezamierzony: w pokoju zapadła grobowa cisza, wszystkie oczy zwróciły się na Ziorka, a Mamba, pani Madzia od plastyki i Szczenka gruchnęli takim śmiechem, że aż się Ziorek w kłębek zwinął i wycofał.   - Kooogo on szu... szu... szuka? – Szczenka, jeszcze nieświadom jak niemowlę, usiłował zapanować nad tańczącą przeponą.  - Ciebie – odparła Mamba z grobową powagą i na powrót zaczęła się dusić ze śmiechu. – Ciebie Piotruśśś...    Jeszcze kilka minut temu Mamba nie miała pojęcia, że stojący obok kolega ma wśród dzieciarni jakiekolwiek przezwisko. Słyszała nieraz jego opowieści o dojczlandzko opadających szczękach i ta wiedza wraz z zapytaniem Ziorka sprawiły, że otworzyło się Mambie trzecie oko.  Szczence mniej było do śmiechu. Do tej pory myślał, że oto zasiewa w młodzieży nasiona niepewności; że zastanowi się młodzież nad swoim lenistwem i brakoróbstwem i, wiedziona uwielbieniem dla pana od historii, zrewiduje swe specyficzne poglądy na ściąganie, olewanie i w-kiszkach-manie; że się ocknie i zacznie pracować solidnie i rzetelnie, w natchnieniu i skupieniu, że... Ech, że coś w niej drgnie. No i drgnęło: zdolności słowotwórcze.  Szczenka... Niech będzie. Co robić. Biedny Ziorek siedzi teraz gdzieś pewnie zielony z przerażenia i czeka na reakcję... Szczenki. No to Szczenka okaże wielkoduszność, poszuka Ziorka i mu powie, że nic się nie stało, spoko; on przecież wiedział, że oni tak na niego mówią, nic się nie stało; okaże Szczenka łaskę pana. Oderwał się od parapetu, przy którym stał, i poszedł okazywać.  Ziorek siedział po drzwiami szkolnego sklepiku i czekał na panią sprzedającą. Wiedział bowiem, że przyjdzie ona w towarzystwie swej córki i że będą razem stały za ladą. Pani Grażynka często przyprowadzała ze sobą Irenkę, kiedy ta zaczynała lekcje na drugą zmianę. Miała wtedy gwarancję, że córka nie spędzi połowy dnia przed komputerem; nie wyjdzie z domu bez śniadania; nie będzie kwitła za osiedlowym śmietnikiem, który, z uporem godnym lepszej sprawy, nazywała bazą; nie uda się na poranną przebieżkę po najbliższej galerii handlowej; nie... Jednym słowem miała nadzieję, że sobie córki troszkę popilnuje, trochę ją powychowuje i może w końcu zaczną ze sobą normalnie rozmawiać, jak zwyczajna matka i zwyczajna córka. No i liczyła jeszcze na towarzystwo wpadającego do sklepiku chłopaka z Irenki klasy, który wrażenie robił wielce przyzwoite, ę, ą, pardą, milutki, ładniutki, taki blondynek z loczkami, w sam raz dla Irenki. A nuż się mu Irenka spodoba i zorganizuje jej czas gdzie indziej niż za śmietnikiem tudzież w alejkach handlowej galerii? Kto wie.  Ziorek z loczkami kwitł więc pod drzwiami sklepiku, a pani Grażynka nie nadciągała. Nadciągnął za to Szczenka. Usiadł na ziemi obok Ziorka i wykonał zagajenie:   - A bo tak głupio wyszło...  Ziorek zesztywniał, potem zwiotczał, a na koniec zrobił się bordowy.  - Eee...tego...głupio wyszło.  - Powinienem był wiedzieć, że to o mnie. Bystry jestem jak…– Sczczenka składał przed Ziorkiem regularną samokrytykę. – No, nie bójże się, nie zjem cię przecież.  Ziorek przyglądał się Szczence podejrzliwie: gdyby to mówił zwyczajny facet nie byłoby sprawy, wybuchłoby się śmiechem i po wszystkim, ale obok niego siedział nauczyciel! Zjawisko paranormalne, gość z innej planety.  - Już więcej tak nie powiem – Ziorek próbował ratować sytuację. – Obiecuję.  - No, weź... mów kiedy chcesz. Jakoś nie wierzę, że od jutra zaczniecie o mnie mówić per „pan Kowalski”. Poza tym Kowalskich jak psów, a Szczenka jeden pod słońcem. Będzie mi miło.  I Szczenka uśmiechnął się najszerzej jak potrafił, ukazując garnitur nienagannie białych zębów. Nawet gdyby dotąd nie był Szczenką, przezwisko należałoby mu się od dziś jak psu zupa. Potem wstał, przeciągnął się i ruszył w swoją stronę pozostawiając Ziorka w stanie ciężkiego szoku. Przed zawałem uratowały małolata pani Grażynka i Irenka, które nadciągnęły od strony szatni i wymusiły na wzmiankowanym zmianę pozycji na stojącą i zęby szczerzącą.  Irenka wyglądała bosko: miała blond loki, białe kozaczki i tipsy, które na pewno uniemożliwiłyby jej wpisanie do zeszytu kolejnych zakupów Ziorka na krechę. Ale też nie pisać tu Irenka przecież przyszła. 