Jak Państwo zauważyli, nowo dodany suwaczek opiewa na rozdawactwo prezentów przez Mikołaja św., tudzież Aniołka, Gwiazdkę, Gwiazdora i kogo tam jeszcze w grudniowym rozkładzie prezentowej jazdy mamy.   Matka listów zebrała już kupę: z parapetów, stołu, biurków; upchniętych matce do torebki tudzież pod laptok.  Listy owe - długie, cętkowane, kręte - pełne są życzeń nie-do-zrealizowania a to ze względów finansowych, a to ... finansowych.  Matki list do Wiadomo Kogo były następujęcy: Drogi Taki Śmaki i Owaki może nawet Święty!    Kummm mi: miejsce we własnym łóżku, bo mi kołsliping bokiem wychodzi, a na lęki rozwojowe jednostek niektórych nie mam sposobu; ciszeee...znaczy: bez mamooo...mamooo...mamooo w czasie, gdy: jem, wiadomo co robię i se właśnie siadłam; ogon - organów chwytnych ci u mnie niby dostatek, ale...; czułki - żebym nie ruszając się z miejsca, oblookiwała okolicę, zwłaszcza jak się progenitura z liścia lub z mańki leje i przydzwania sobie wzajem w cichym kącie, a potem każde na swój sposób mówi: mamooo, to nie ja!; manikjur, pedikjur i strzyżenie: najlepiej w pakiecie, w jednym miejscu - opcja: symultanicznie wielce pożądana; gdyż ponieważ wyglądam jak młody rolnik, bo nie mam czasu dla się, bo nie mam jak powyżej: ogona, czułków, miejsca, ciszy...; sto złotych TYLKO dla siebie: nie na bułki, higieniczne chusteczki, zeszyt do majcy, lizaka i chrupki kukurydziane. I masło. I pięć bułek. I batona jak ci starczy. I klej magik na jutro koniecznie.; rózgę, żebym w razie fałszywych zeznań progenitury mogła onym wiechciem progeniturę postraszyć i powiedzieć, że jak mi tu zaraz..., to też im taką ku...Mikołaj przyniesie i kuniec. Ściskam z całego serca, bardzo grzeczna byłam przez cały rok, a nawet - hohohoho...!!! - przez całe życie skrycie.    Tylko kummm mi!    Matka W. 