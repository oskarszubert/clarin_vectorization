Umcyk, umcyk, umcyk... łup, łup, łup. Solidna rąbanka budzi Matkę W. koło północy.  Nie, nie - nie została Matka W. pasjonatką wiadomego nurtu muzyki (?), nie śni jej się koncert w remizie, nie dźwięczy w uszach refren słynny na całą Polskę. Aczkolwiek, faktycznie, ona tańczy dla mnie - ona, czyli glutoza, która ze zwykłego kataru przedzierzgnęła się była podstępnie w zapalenie zatok(i).  Świder rozświdrowuje Matce W. pół paszczy, lewe pół, Matka W. zawsze lewa..., i uniemożliwia jasny ogląd sytuacji. Szczęka zaraz wybuchnie; ząbki swędzą jakby szły, może idą, kto je tam wie; nos... - gdzie jest nos?; gała jakaś zapuchnięta i sklejona; łepetyna jak z waty.  Szlag. Matka W. zmienia pozycję z leżąco-cierpiącej na stojącą, a glutoza lokuje się w okolicy kła i umcyk, umcyk, umcyk.   Więc kocyk i na fotel. Po drodze gorąca herbata, fizjologiczny roztwór soli morskiej, czy jakoś tak, paczka chusteczek. Zdychamy. O, ja pierdziuuu.   Wizje przychodzą jedna po drugiej: do glutownika odkurzaczowego klomszczelowego się podpiąć; gruszką do przetykania sracza zassać; siłą woli rozrzedzić. Taaa...  Brzdęk! Glutoza przelokowuje się. Ulga.   Przelokowuje się też Klomszczel.  - Mama, mama, mama... - dobiega z pokoju. - Picia niamniam!  Oszszsz... A tak mi dobrze w tym fotelu.  - Tata ci da... - Matka W. jęczy w stronę pokoju. - Tata...  - Mama, mama, mamaaa...- prośba przechodzi w groźbę, a zaraz potem w skowyt.  Jasna dupina. Bierę. Niesę. Kwiczę.  Źre, mlaszczy, trzyma za palec, nie popuszcza.  - Weź się tu, Klomszczel, zimną pulfą do matki przytul, bo matkę boli, co?  - Zua kubita, zua kubita! - strofuje matkę Klomszczel i pada jak drętwa na poduszkę usłaną okruchami biszkoptów.  Matka W. przyjmuje w łóżku pozycję półsiedzącą i usiłuje zasnąć.  Żeby se nie zasła...   Byle do rana, byle do rana.  2.22  3.33  4.44  5.55 Ufff...    Bo normalne ludzie mają normalne katary.  A Matka W. nawet kataru nie ma jak inne ludzie.  O kant dupy potłuc taką oryginalność... 