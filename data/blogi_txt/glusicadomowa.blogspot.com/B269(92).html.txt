Odleżawszy na płask w kałuży paszczą ku tafli wody i wyryczawszy łzę ostatnią, Klomszczel zwiotczał. Przewalił się na plecy i rzęzi: "lolno mi, lolno!".  - Nie lolno! - Matka W. to luzuje, to zaciska szczęki. - Nie lolno, jasna dupa!  Psychologowie rozwojowi są zgodni: lolno. Taki wiek przes...marowany. Lolno rzucać się na glebę, wyć jak potępieniec, rzęzić, zanosić się, łbem w bruk walić - byle matka zawczasu poduszkę profilaktycznie podłożyła. Lolno, bo układ nerwowy taki labilny jeszcze, bidulek.    A układ nerwowy Matki W.? A ma taki Matka W. jeszcze? Przecież Matce W. prawie nic nie lolno: nie lolno ryja piłować, a piłuje; nie lolno z nerw wychodzić, a wychodzi; nie lolno przez cholerę braną być, a brana jest; nie lolno krzywo na dziecię patrzyć, a patrzy. Czasem równocześnie piłuje, wychodzi, brana jest i krzywo się patrzy. I jeszcze warrrczy.    Ostra Siostra od dawna już wie, że jej lolno fszystko. I wykorzystuje swoją lolność do granic lolności Matki W. Bo Matka W. ma wyłącznie obowiązki rodzicielskie, a Ostra Siostra wyłącznie prawa dziecka. Nie lolno więc Matce W. nie pomagać córce swej w odrabianiu zadania domowego, czytaj: nie lolno nie robić zadania za nią - musi, bo to jej obowiązek. Nie lolno Matce W. odmówić zrobienia kakałka czy kromki, bo musi, bo to jej obowiązek. Czy Ostra Siostra ma jakieś obowiązki? A to dzieci mają obowiązki??? Też se Matka W. wydumała...    - A bo dorosłym to fszystko lolno...  - Ostra Siostra uderza w filozoficzne tony.  - Guzik prawda, kochaneńka, gu-zik! To dzieciom fszystko lolno i fszytsko im uchodzi na sucho...  - Nieprawda! Ty to możesz iść spać o dwunastej, pić piwo, nie jeść obiadu i...  - ... i dej spokój Ostra! Ja bym pół życia dała, żeby iść spać o dziesiątej i jeść obiad! No, piwo... fakt: piwo dobra rzecz. Ale żeby z powodu piwa chcieć być dorosłym???    I nieśmiertelne: bo jak ja skończę osiemnaście lat... Boszszsz... - to skończysz i??? I??? Wolność...  Mam w sobie. Od całkiem niedawna. Ale co to za Wolność - esencja smaku! O taką Wolność mi szło, na taką Wolność warto było czekać. A piwo? Drapał pies. Mamo, tato - wolę wodę! 