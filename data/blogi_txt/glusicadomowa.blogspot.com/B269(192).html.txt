Rytualne pytanie na śniadanie: gdzie pojedziemy na wakacje? Nigdzie. Aleee mamooo.   No, bo tak: FSZYSCY JUŻ pojechali. A jak jeszcze nie pojechali, to jadą ZARAZ. FSZYSCY pojechali do Turcji, Grecji, Hiszpanii i Chorwacji. I nad morze. FSZYSCY mają babcię w Kanadzie, ciocię w Hameryce i JUŻ pojechali. W piątek pojechali  i już ich dziś w szkole nie będzie. A jak będą, to znaczy, że jadą jutro. Fszyscy, tylko nie my.    No, faktycznie - babci w Kanadzie nie mamy, a ciocia z Hameryki przyleciała niedawno do Polski, żeby wujek w Hameryce spokojnie nie wychodził z pracy przez trzy miesiące i pozarabiał many many many.     Zagranicę ciepłomorską, błękitnawo-seledynową, ciepłą i rozkoszną raz przerabialiśmy. Zagranica rzeczywiście cuudna, ale cóż z tego: Ostra całe dnie chciała siedzieć na przyhotelowym basenie, a ciągana na wycieczki dawała popisy swych aktorskich możliwości. Wieczorami, kiedy ludziska wylegały ku knajpom na zwiady, Ostra czatowała aż uśniemy, żebyśmy przypadkiem nie zasiedli na hotelowym balkonie BEZ NIEJ i robili, bozia nie daj, coś w czym ona uczestniczyć nie może. Jeszcze czego! W końcu są wakacje, nie? Po dwóch tygodniach takiego, hmmm, odpoczywania wróciliśmy do domy zrąbani jak konie po łesternie w odcinkach. Never ever! A Klomszczelego jeszcze nie było nawet w planie...To jak jazda rejsowym autokarem na wycieczkę objazdową: co chwila widzisz zjazd z autostrady i tabliczkę z napisem Wenecja, Srecja, York Nowy, Sącz Stary - i wiesz, że nie zjedziesz. Nie da rady. Ale Wenecja jest, ofkors, tam gdzie zawsze. Tylko ciebie nie ma. I dłuuugo jeszcze nie będzie.    Na obóz nijaki Ostra nie reflektuje. Półkolonie? Jeszcze czego - cały rok robi, co jej każom i może jeszcze w wakacje bedzie kupe robić na gwizdek. O, nie - sami se idźcie/jedźcie!  Rodziny nijakiej "na wsi" nie mamy, coby ją sprzedać na kilka dni.  Agroturytyka? Taaa...cały rok czekamy z utęsknieniem, żeby kury macać, krowy doić, traktorem pomykać. Dupa zbita.  Poczekamy, co się zdarzy.  Żadnych planów. Zeszłoroczne zaplanowane wakacje właśnie skończyliśmy spłacać. Fajnie było.  Pobuda o szóstej, zasypianko o ósmej. Ząbkowanie Klomszcza. Histerioza Ostrej, że do jakiego miasta, że po co dalej niż na hotelowy basen, że dlaczego już z plaży i że ona spać nie bedzie.  A niedaleko Wenecja, Srecja, York Nowy, Sącz Stary...  Lizanie cukierka przez szybę.  Paradowanie wśród wylaszczonych pań w rozglimianych butach i dresiku. Siku, piciu, piciu, siku. Dmuchana zjeżdżalnia, ciufka z dwójkę. Lody gofry piciu siku.  Tatuś tępo wpatrzony w fotograficzny aparat: pstryknąć by coś zamiast Ostrej na plaży...  Mamusia czule obmacująca nieprzeczytaną, mimo dwóch tygodni urlopu, książkę... Klomszczel jeszcze śpiący w wózeczku.  W tym roku zasuwa już jak messerschmitt i to zwykle w przeciwną stronę niż reszta familii. I rzuca się na glebę. I wyje.    Wakacje.  Brrr...    Urlop? Nie przypominam sobie...    Doprawdy nie wiem, co zrobię, kiedy okaże się, że w przyszły poniedziałek FSZYSCY naprawdę się rozjadą.   Albo wiem: wstanę o szóstej, dożyję do osiemnastej, kiedy to nadejdzie tatuś, browca zapodam sobie na znieczulenie i lulu. Jedyna nadzieja, że sunący ku nam na interwencję Cebula Ryszard z ekipą pomyśli, żeśmy na wakacje wyjechani i zanim trafi pod właściwy adres, zaliczy jakieś morze, srorze, Wenecję, Srecję i matka się w tym czasie odeśpi i wstanie o szóstej świeża jak skowronek, żeby dożyć do osiemnastej    Niech żyją wakacje, niech żyje pole, las... 