Wersja podstawowa leci jak następuje:  Dzik jest dziki, dzik jest zły, dzik ma bardzo ostre kły. Kto spotyka w lesie dzika, ten na drzewo zaraz zmyka.  Iiii...cała sala śpiewa z nami; bujamy z Klomszczym po pokoju, fajnie jest.  Po kilkukrotnym przesłuchaniu Klomszczy wyraźnie się rozkręca, matce zasię bije na dekiel:    Dzik jest dziki, dzik jest zły,  dzik ma jajka oraz kły...    Iiii...kto przeżyje wolnym będzie, kto umiera wolnym juszsz.  Słowotwórstwo radosne zaczyna zbierać obfite żniwo:      Dzik jest dziki, bo dzik robi siki.  Dzik nawet nie wie, gdzie są nocniki.  Kto spotyka w lesie dzika,  tego wredny dzik osika.    Iiii...Ufff.    Niech pan spojrzy na pawiana!  Co za małpa porąbana (albo brzydziej, bardzo brzydziej).    A jeśli proceder trwa dniami? Tygodniami?  Już przesłuchaliśmy wszystkie ija, ija, ooo...kto, gdzie jaką farmę miał i co na niej hodował. Takowoż "Kaczkę dziwaczkę", zasoby stacji Mini-Mini i Lulandii; Tika-Taka sprzed lat, Pankracego, hiciory discopolowe i aaa...kotki dwaaa. Pop polski i obcojęzyczny bieżący i archiwalny. Ale nie: dzik i dzik.    Jako widzicie na fragmencie filmu, w pewnym momencie Pan Kleks zachodzi dzika od tyłu i ... ech - jakbym tak Klomszcza capnęła i ...nie, to też nie jest dobry pomysł, bo jak zacznie ganiać wokół lokalu, to nogi mi w rzyć wejdą. Ma gadzina jakieś turbodoładowanie...    Zmęczenie materiału.   Położyć się jeno i kwiczeć.  Jak dzik.  Ale on jest przynajmniej dziki, a ja muszę udawać, żem udomowiona... 