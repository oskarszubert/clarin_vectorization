Niam, niam! Mniam, mniam!! Mama, tata, mniam, mniam!!!  Druga w nocy. Albo trzecia. Wyjątkowo piąta nad ranem.  Kolacja była w okolicach osiemnastej dnia poprzedniego, dziecko płci samczej głodem przymiera.  Niam, niam, mówię, ruszajcie się dziadki: biszkopty i woda z soczkiem malinowym raz!   Śpijjj Klooomszczeeel, mówi tatuś. No, Młodyyy, weśśśś... jęczy mamusia; no śpijjj.    Niam, niam, mama, niam, niam.    Nie ma niam, niam, śpij!    Niam, niam!!!Aaaa...    Je. Kruszy do łóżka. Popija. Je. Kruszy. Popija. Pada na okruchy. Zasypia. Rano śniadano.   Kaszy micha.   Klomszczel na kanapie, a wokół: helikopter biało-czerwony na baterie; garaż piętrowy z windą, drewniany; tory kolejowe plastikowe, producent krajowy; odkurzacz różowy plastikowy, scheda po Ostrej; samochodzik- chodzik-jeździk, w slangu domowym: bubu;  I wszyscy jedzą wraz z Klomszczelem.  Matka W. karmiła już różne... hmmm... stworzenia. Ale kiedy wysuwa łyżkę z kaszką mleczno-ryżową kakałkową w stronę helikoptera, garażu, torów, odkurzacza bądź bubu - czuje się jakoś nieswojo. Niam, niam... - pogania Klomszczel - niam, niam!!!  I głowę by sobie wtedy Matka uciąć dała, że się ten helikopter do matki uśmiecha na wysokości... paszczy i oną szeroko rozdziawia.  Czy to się leczy? I jak długo to trwa? 