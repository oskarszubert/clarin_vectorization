odcinek pierwszy    Mamba nie była zadowolona z przebiegu rozmowy z Pawulonem.   Gadka szmatka, miło było, ale odkąd w klasie pojawił się Prezes interwencje straży miejskiej stawały się coraz częstsze. Głowę i inne organy dałaby sobie uciąć, że Pawulon też palił. Trzeba go złapać za rękę. No tak, właśnie go złapała przed chwilą. I co? Musi wydzwonić tę Zośkę, to jest konkretna kobieta. Ustalą jakąś strategię. Potem porozumieć się z Alą, szkolną pedagog. Ale to potem, najpierw Zośka. Ala spojrzy Pawulonowi w oczy, wygłosi mowę o toksycznych rodzicach, wychowaniu bezstresowym i wszystkie zabiegi wychowawcze Mamby szlag trafi. Jednak coś powinno młodemu po tym wykładzie we łbie pozostać.   Swoją drogą, kiedy była w wieku Pawulona, żadna pani pedagog nie stawała po stronie uczniów tak uparcie jak Ala. Nikt nie wiedział o ADHD i dysleksji. Każdy przejaw uczniowskiej niesubordynacji wrzucano do worka z napisem „niegrzeczny”. I ona, wtedy jeszcze przecież nie żadna Mamba tylko Ola, obiecała sobie, że kiedy będzie miała swoje dzieci, nigdy nie użyje w stosunku do nich tego cholernego pustego słowa „niegrzeczny”. Bo to nic nie znaczy. Nic zupełnie. Brzmi niczym „miły” w odniesieniu do nowo poznanego faceta – miły, czyli nijaki. Przypomniała sobie kilkoro dzieci z jej własnej podstawówki, które teraz z chęcią zdiagnozowałaby przy użyciu metod współczesnej pedagogiki i psychologii, a nad którymi pani wychowawczyni znęcała się z upodobaniem, nie mając bladego pojęcia o ich rzeczywistych kłopotach. Pani była młoda, napakowana archaiczną wiedzą wyniesioną z archaicznych już wtedy i kompletnie nieprzystających do rzeczywistości (dziś przecież też...) studiów nauczycielskich i z maniackim uporem trenowała na swoich pierwszych wychowankach. Nie ona jedna, ale ona jako wychowawczyni była w tych wszystkich rozgrywkach instancją odwoławczą.   No, ale Mamba przeżyła przecież bez znacznego uszczerbku na umyśle i rzucona teraz na głębokie wody rejonowego gimnazjum w kiepskiej dzielnicy, odnajduje wspólny język z młodymi ludźmi. Ciekawe, co by na ten język powiedzieli jej wykładowcy z uczelni, którzy sami posługiwali się rozpaczliwą mieszaniną pseudo młodzieżowego slangu, że niby tacy nowocześni i z młodymi za pan brat oraz naukowego bełkotu, w którym najprostsze prawdy pedagogicznej wiary brzmiały albo jak przepis na dietę cud w języku obcym. Z tą „dupą – trawą” trzeba sobie dać jednak spokój.                 A teraz trzeba wstać, wykorzystać resztę okienka na zrobienie sobie kawy, postawić się na nogi i udać na szkoleniową radę pedagogiczną.   Pani szkoląca, na oko pod sześćdziesiątkę, wkroczyła do wypchanego po brzegi pokoju nauczycielskiego piętnaście minut po czasie, wzbudzając wiatr zniechęconych westchnień i zerknięć na zegarki. -...bry Państwu – rzuciła zadyszana i opadła na jedyne wolne krzesło stojące przy drzwiach. – Przepraszam, koreczki… – uśmiechnęła się i wywróciła oczami. – Proszę wyjąć karteczki.  W pokoju umilkł gwar i wszyscy zgromadzeni zaczęli wpatrywać się w panią z rosnącym zainteresowaniem.  - Kartkówka będzie? – zagaił Szczenka. – Ale ja chciałem zgłosić nieprzygotowanie.  Kadra wydała serię kwiknięć i prychnięć, pani rzuciła Szczence piorunujące spojrzenie znad okularów, przeżuła i przełknęła jakąś złośliwość po czym przystąpiła do wyjaśnień.  - Narysujemy sobie obrazeczek – oświadczyła. – I ja państwu powiem, jak ten obrazeczek zinterpretować. Będą potem państwo mogli sobie zrobić taki teścik diagnostyczny na godzince wychowawczej.  Mamba syknęła jak na węża przystało.  -Ty, Madzia, weź mnie uszczypnij! – Zwróciła się do siedzącej obok koleżanki, która zajęta była studiowaniem najnowszego numeru opiniotwórczego tygodnika ilustrowanego. – Ona nam każe zaraz narysować drzewko! -Mchm...- Madzia oderwała wzrok od pasjonującego artykułu o pedofilii w sieci i podniosła nieprzytomne oczy na panią szkolącą. – Aaa..., pani Zosia. Tak, drzewko każe rysować. Potem opowie o jeszcze o tłumionych potrzebach seksualnych.   -Ale ja nie tłumię potrzeb seksualnych – Mamba powiedziała to ciut za głośno, wzbudzając rechot części grona pedagogicznego i narażając się na kolejne piorunujące spojrzenie pani Zosi. Wyjęła jednak karteczkę i poddała się nakazom.  Drzewko dowolne, można dodać co się chce, no dziuplę czy zwierzątko jakieś, pokolorować...  Wedle uznania.  I Mamba z Madzią zaczęły rysować. Wyjęły z torebek kredki, przydające się na co dzień podczas zajęć reedukacyjnych. Madzia miała nawet pastele olejne. Niepomne na narastającą głupawkę, przystąpiły do dzieła. Rysunek Madzi był imponujący: pień drzewa, zarys korony i bardzo rozgałęzione korzenie narysowane zostały różową kredką. Różowe były drobne listki i gałązki oraz wielka dziupla. Z dziupli wychylała się brązowa wiewiórka, a pod drzewkiem siedział różowy – a jakże – kotek. Trawka wokoło – zielona, niebo przepisowo błękitne. Chmurki w biało-niebieską kratkę. Obok kotka myszka. Różowa.   Mamba zajrzała koleżance przez ramię i niewinny atak głupawki przerodził się w potężną głupawę. Wyrwała Madziną kartkę i na odwrocie zaczęła kreślić zręby opinii psychologicznej koleżanki.  -No weź, daj, no weź...  – Madzia usiłowała dostać się do swego arcydzieła i zakończyć proces twórczy. – Ola, weź się! Sama se narysuj!  Ale Ola już wiła się w wężowych splotach chorej wyobraźni pisząc, co następuje: „Opinia psychologiczna Madzi: Jest głupia. Infantylna (kolor różowy!!!) Lubi zwierzątka. PS Prawdopodobnie Umi rzeźbić! (o czym to świadczy???)”.   Madzia wybuchła śmiechem, ale zgromiona przez panią Zosię udała atak kaszlu i zręcznie wyciągnęła swój rysunek spod łokcia Mamby.  Już po ptakach, teraz zaczną regularną korespondencję jak dwie niesforne gimnazjalistki. Madzia zaczęła od odpowiedzi na nurtujące Mambę pytanie:  „Że jak miała roczek, to strugała zwierzątka (Madzia wiedziała, że Ola, polonistka, uwielbia wszelkie odstępstwa od reguł ortograficznych i zabawy fonetyczne) z własnego klocka?”  „To ona ten... tego... klockami???” – zripostowała Mamba.  „Kloc to odchód jest. Mówimy kolokwialnie (wulgarnie???): zwalić kloca”. Mamba nie zauważyła nawet, kiedy pani szkoląca stanęła obok i zaczęła wykonywać jakieś ekwilibrystyczne ćwiczenia, żeby zajrzeć jej przez ramię. Poczuła wreszcie na sobie czyjeś spojrzenie i jeszcze bliżej przysunęła do siebie kartkę. Ma się wprawę, spokojnie. Nie pierwsza to rada szkoleniowa, nie ostatnia.  -Pani się nudzi? – magister Zofia Knoc była dociekliwa.  -Nie skąd, kreatywność w sobie poczułam, pani pozwoli, że skończę – rozanieliła się Mamba i niechcący rzuciła okiem na identyfikator pani szkolącej. Nagłe skojarzenie „kloc- Knoc” przebiegło przez głowę Mamby, zerwała się więc zakrywając usta dłonią i jak poparzona wybiegła z nauczycielskiego pokoju. Dopadła toalety dla personelu i tam dopiero gruchnęła śmiechem. Po chwili dołączyła do niej Madzia.  Magister Knoc poczuła lekką dezorientację. Rozejrzała się po pokoju, ale zachowanie obu pań najwyraźniej nie wzbudziło niczyjego zainteresowania. Nauczyciele pochyleni nad kartkami coś tam rysowali, rozmawiając półgłosem i od czasu do czasu parskając śmiechem w mankiet. Wreszcie Szczenka podniósł głowę i jego wzrok natrafił na pytające spojrzenie pani Zosi.  -Pani się nie przejmuje, pani magister – wypalił Szczenka. – One są w ciąży, musiało je zebrać na... wymioty.   -Aaa... tak, oczywiście, oczywiście. Nie pomyślałam – nie pomyślała pani Zosia i udała się w dalszą wędrówkę wokół stolików. – To może pan pójdzie sprawdzić, czy koleżanki nie potrzebują pomocy, jeśli pan taki uprzejmy? -Oczywiście! – Szczenka zerwał się od stolika i wypruł z pokoju niczym odrzutowiec. Wiedział, że już tu nie wróci. Przezornie zostawił kurtkę i teczkę na zapleczu pracowni historycznej, licząc, że uda mu się jakoś wywinąć z dzisiejszej rady. No i udało się! Musi zajrzeć do tych dwóch wariatek i podziękować. Wariatki spokojnie paliły jednego papierosa do spółki. Szczenka kurtuazyjnie zapukał, a otrzymawszy łaskawe przyzwolenie („wlazł!!!”) przekroczył próg wucetu i znalazł się w oparach gęstego dymu.  -Znowu smrodzicie... – zagaił belfersko.  -Idźże się rozpędź – usłyszał w odpowiedzi. – Nie chciało nam się drapać do palarni. Takie palenie… raz na tydzień jedna fajka na pół…  -Ale ja powiedziałem pani, że wy macie ciążowe mdłości, a wy teraz wejdziecie takie dymem owiane i cała sprawa się rypnie! -Spokojnie, powiemy jej, że którejś z nas kilka machów dobrze robi na rozszalały żołądek. Dzięki za usprawiedliwienie, panie profesorze.  -To ja spadam, rzeczy mam na zapleczu. Jakby co, to mnie nie widziałyście.  Szczenka poszedł, a Mamba z Madzią, przybrawszy zbolały wyraz twarzy, udały się w drogę powrotną do pokoju.  -Rany, a jak ona przeczytała naszą kartkę? – Madzia wpadła w popłoch.  -Nie przeczytała, mam ją ze sobą – odrzekła przytomnie Mamba. Chodź, dokończymy korespondencję. W pokoju panowała atmosfera niczym na lekcji wychowawczej w klasach młodszych. Kolejni nauczyciele wychodzili przed szereg i opisywali swoje rysunki („tu mam drzewko, ołówkiem narysowałem, bo nie mam nic innego, ale jakbym miał kredki, to bym ten pień zrobił brązowy, a listki jasnozielone...”) i w skupieniu przyjmowali uwagi wygłaszane autorytatywnym głosem pani Zosi. Mamba z Madzią, niezaczepiane przez nikogo, przedostały się na swoje miejsca. Mamba wyjęła z kieszeni pomiętoloną kartkę i przystąpiły do dzieła:  "Podoba mi się wydźwięk naszych dywagacji. Niech żyje Freud!”    „Oj, bo ty fallusa nie masz! Normalnie jesteś bez jaj!!!”  „Czuję się urażona fałszywymi oszczerstwami z twojej strony (czy mogą być fałszywe oszczerstwa? jak fakty autentyczne?). Ja mam jaja wewnętrzne niedowiarku!!!”  „Jezu, jaja wewnętrzne??? Daj pomacać, daj!!!” „Nie dam. Mam... tylko jedno i jestem cham oraz sknera i nie będę się dzielić moim wewnętrznym jajem. O, nie!”  „To ja przejawię agresję! I wyrwę ci to jajo i przez gardło wyciągnę”...  -Chcecie tu nocować? – ktoś szarpnął Mambę za ramię. Dopiero teraz dotarło do nich, że szkolenie dobiegło końca i towarzystwo zbiera się do wyjścia. Trzaskały krzesła i stoliki.  -Nie Alusia, skąd. Dowiedziałaś się czegoś o sobie? – Madzia powoli schodziła na ziemię z epistolograficznych wyżyn. -Taaa. Jasne... – Alusia, pedagog, dobrowolnie i z zamiłowania szkolona ustawicznie, doraźnie i podyplomowo, o zębach zjedzonych na studiach, kursach i warsztatach, zazgrzytała resztą uzębienia i rzuciła mięsem.  -A bo my ci możemy wystawić opinię jak chcesz... 