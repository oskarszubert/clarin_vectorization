by Siostra Ostra   Nareszcie Siostra Ostra wraz z bratem znaleźli sobie wspólną zabawę!  Wspólną...    Wykorzystując zawartość matczynej szkatułki z biżuterią. Ostra Siostra zamiast lalusi, przebiera Klomszczela.  A Klomszczel się daje przebierać i piszczy z uciechy.  Obwieszony koralami i bransoletkami, zamotany w szaliki i chusty, wędruje po lokalu niczym indiański szaman i mruczy coś pod nosem.     W chwilach bezbrzeżnej nudy, przynosi na kanapę szkatułkę rzeczoną i zawiesza korale na matce. Fachowo. Potem matkę czesze z czułością, wyrywając jej ze łba resztki sierści. A matka trwa w błogim zawiasie i czeka, aż przyjdzie pora na okręcenie jej szalikiem, niczym mumii bandażem.  I tak nam czas mija zimowy i ciepło przynajmniej od tych szalików i chust.     by Siostra Ostra  Dawno już matka zaniechała zbędnej aktywności: jeśli ma do wyboru bawienie się w bubu - czyli symulowanie jazdy samochodem przy pomocy wszystkiego, co udaje się przesuwać po wyślizganych już do imentu panelach, albo zalegnięcie na dywanie i danie sobie robić krzywdę - wybiera robienie krzywdy. Niech czeszą, owijają, okrakiem siedzą. Byle nie wstawać. Leży matka i myśli: a to nad artykułem kolejnym, a to rozdział książki popycha, recenzję imaginuje sobie i wizualizuje z ilustracjami wraz.    by Siostra Ostra   Niestety - przepływ myśli matczynych głośny być musi, bo dziecię zaczyna się niepokoić i podrywa matkę z gleby. Zbiera matka osobiste zwłoki i jęczy. A Klomszczel nawołuje: Bubu!!! Albo tory matka rozłóż i ciufffka.   Tylko ruchy, matka, ruchy... 