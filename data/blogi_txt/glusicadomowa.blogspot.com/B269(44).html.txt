Pędzą, że mało nóg nie połamią. Tatatatatatataaa...  Fafnasta z minutami, pater familias wracają z robót.  Dzwonek zwiastujący nadejście tatusia odrywa progeniturę od wszelakiej aktywności. Na szyję się rzucają, za mankiety łapią. Wyją. Kwiczą. Ha ha hi hi hejże hola.  Tatatatatataaa... Kaka... Tata... Aba, Aba... Tata... Kajtuś malllutki...  O ile Ostra Siostra podbiega, zawisa i tak se wisi, o tyle Maltretor Doktor, zanim dobiegnie, wykonuje szereg czynności pobocznych. Zdąży mianowicie (z emocji oczywiście, z emocji...): otworzyć drzwi lodówki, otworzyć drzwi zamrażarki; zapalić wszystkie światła, do których pstryczków elektryczków ma dostęp z podłogi/krzesła/stołu/własnomózgo zaprojektowanych i własnoręcznie wykonanych schodków, podstawek i drabinek; odkręcić wodę nad wanną - właściwie nie odkręcić, jeno podnieść wajchę i przy okazji przestawić ją na opcję prysznic. I już tatusia wita, już na szyi zawisa, już obślinia namiętnie. Tatatatatataaa...  Tatatatatataaa jeszcze nie wie jak wielki jest zasięg destrukcyjnych działań osobnika o ksywce Kajtuś Malllutki. Zanim zorientuje się, że prysznic zalał pół łazienki; mięcho zamrożone na okoliczność kolejnego końca świata rozpoczyna procesy roztaplaniowe, a rachunek za prąd rośnie jak dziki, przez chwilę tulą się w przedpokoju i przekrzykują. Gdybyż Matka W. wywoływała takie emocje...  Kiedy przychodzi Matka W. po Ostrą Siostrą do budy, Ostra wlecze się korytarzem, ciągnąc za sobą wór z kapciami i minę ma taką sobie. No, przyszłaśśś... No, fajnie... No, co na obiad? A mogę: (tu: lista stu dwudziestu czynności zaplanowanych na popołudnie, o których z góry wiadomo, że się dzisiaj nie da...)? Poczymaj mi plecak, do szatni ideee. Tylko się streszczaj, co? Nooo...  Kiedy przychodzi Matka W. po Maltretora Doktora do żłobasa, już od drzwi słyszy: mamamamamamaaa...! Ale na widok mamy Maltretor Doktor robi w tył zwrot i przypomina sobie inne wyrazy, które ma w słowniku czynnym: ciocia, dzieci, Aja, Kuba, Śtaś. Mama przyszła, Kajtuś, mama... - zachęca ciocia. Ne ne ne ne... odpowiada Kajtuś i patrzy na mać, że urwał nać. No, mama...  Ale niech tylko Matka W. oświadczy, że wieczorem idzie gdzieś i tatuś sam usypiał progeniturę będzie. O, wtedy, to miłością pałają obydwie sztuki bezbrzeżną!  Chyba se Matka W. grafik zmieni... 