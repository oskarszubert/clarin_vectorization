Ludzie, których irytują dzieci, są bardzo irytujący.  Żeby nie było niedomówień: dzieci b y w a j ą irytujące. Tak irytujące, że asz asz asz...no, wiecie - zęby w tynk alibo w tętnicę i wrrr. Tylko, że rodzic jest na pozycji z góry przegranej. No, bo cóż uczynić może, kiedy irytuje go własna progenitura? Nic. A jeśli jeszcze znajduje się w sytuacji, w której osoba trzecia irytuje się, że irytujące dziecko po okolicy buja i irytacji swej wyraz daje w serii fuknięć, prychnięć i jadowitych komentarzy, to padajcie narody - tylko baranka tryknąć. Albo głupa rżnąć.    Moje dzieci bywają pioruńsko irytujące.  Czasem już sama nie wiem jak reagować, żeby gromów gałami nie miotać, jadu paszczą nie sączyć i we własny zad zębów nie wbijać. Raz mi wyjdzie, raz nie. Znaczy: raz wyjdzie, dziesięć razy nie. Bywa, że warknę. Ryknę. Się miotnę. Wiąchę puszczę ze zdań wielokrotnie złożonych, pełną słów niezrozumiałych dla nikogo bez specjalizacji teoretycznoliterackiej. I syczę. I pitolę coś bez związku, żeby tę irytującą irytację odpędzić jak gradową chmurę.    Ale nigdy nie wiem jak się zachować, kiedy w mojej obecności ktoś ostentacyjnie i spektakularnie daje wyraz irytacji faktem istnienia moich dzieci. Bo to nie chodzi o tę banalną irytację, że dziecko cośtam do kośtam i dałoby se już spokój. Mam na myśli ową irytację ludzi bezdzietnych, których w rozdrażnienie wprawia sam ten fakt, że w odległości stu kilometrów wokół nich czuć dzieckiem.   Co powinnam zrobić?  O uspokojeniu irytujących dzieci nie ma mowy - to niewykonalne. Wie o tym każdy, kto choć raz spróbował okiełznać progeniturę dającą popis przed zirytowanymi bezdzietnymi. Szczęki onym chodzą i pięści, a nam gul do gardła podchodzi i ... nic.   Co więc powinnam czynić?  Jeśli to osoba obca, zmieniam miejsce pobytu. A jeśli znajoma... - nie wiem? Dążyć do konfrontacji? Po co... Udawać, że mnie to nie dotyka, a dotyka przecież... Nie wiem.    W naszym teoretycznie tolerancyjnym społeczeństwie irytacja jest emocją wszechobecną. Ja też mam z nią kłopoty. I też nie umiem niejednokrotnie pohamować tych wszystkich fuknięć, prychnięć i komentarzy. Ale już wiem jak to wygląda z drugiej strony. Będę gryzła się w język, oj będę. Dobrze, żem nie wąż... 