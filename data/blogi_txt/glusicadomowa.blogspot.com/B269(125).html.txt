Pawulon faktycznie popalał.  W nałóg jeszcze nie popadł, ale usilne starania Prezesa, aby przeciągnąć go na ciemną stronę mocy, już zaczynały przynosić skutki. Najniższy z klasy i najchudszy, Pawulon czuł się w swej rozkwitającej męskości nieco niedowartościowany. Zwisający z wary pet windował jego poczucie własnej wartości powyżej stanów średnich i czynił we własnych oczach kimś o wzroście niemal wysokim i tuszy godnej samego Prezesa.   Mambę Pawulon poważał, nawet bardzo. To była pierwsza nauczycielka, która mówiła ludzkim głosem, nie truła, matce nie kablowała bez potrzeby i traktowała Pawulona jak człowieka, a nie jak ucznia - czytaj: uprzykrzoną muchę.  Jednak większym autorytetem cieszył się u Pawulona Prezes: siedział drugi rok w trzeciej klasie gimnazjum, lat miał już prawie 18, palił jak smok i był analfabetą funkcjonalnym. No i ta gadka: z wszystkiego się zawsze wywinął, każdego przegadał; laski lgnęły jak do miodu, choć z werbalizacją stanów uczuciowych było u Prezesa krucho.  Co one w nim widziały? Może dorosłego już prawie faceta, jakiś bliżej niesprecyzowany potencjał, który każe dziewczynom i kobietom naiwnie wierzyć, że jak on tylko na nie poleci, to się na pewno zmieni? Kto by tam baby zrozumiał. Prezes sprawiał wrażenie niezwykle pewnego siebie do czasu, gdy w szkole zjawiał się tatuś. Średnio wydolny wychowawczo pracownik pobliskiego targowiska  pilnie słuchał tyrad wygłaszanych przez Mambę, a po powrocie na rodziny łono tłukł Prezesa czym popadnie.  Użycie argumentów ręcznych zatrzymywało Prezesa w domu na kilka dni, dopóki nie wydobrzał, po czym wracał w glorii i chwale tłumacząc klasowej braci, że znowu ziomale mieli jakieś ąsie i musiał stanąć w obronie uciśnionych. Kto wierzył, ten wierzył – Pawulon wiedział swoje. Mamba też głucha i ślepa nie była.  Prezes sprawiał wrażenie niewyuczalnego, niewychowywalnego (orzeczeń ani opinii z Poradni Psychologiczo – Pedagogicznej oczywiście nie posiadał; „Paniii, on normalny jest” tłumaczył indagowany w tej kwestii tatuś) i Mamba głowiła się od dłuższego czasu jak by tu Prezesa ugryźć. Miała niejasne przeczucie, że Pawulon byłby dobrym punktem wyjścia. No i może Pawulonowa mama. Zośka, jak o niej mówił synalek, wychowała pięciu chłopaków i nigdy na dzieci ręki nie podniosła. Ogarniała całe towarzystwo z zadziwiającą precyzją i choć wdowa, trzymała krótko jasno wytyczając granice. Starsi synowie już wyfrunęli z gniazda, ostał jej się tylko nastoletni Paweł, któremu wyraźnie ta najmłodszość nie służyła. Pawulon westchnął. Siedział na parapecie okna swojego pokoju i nie mógł zmobilizować się do odrabiania lekcji. Jutro znowu fizyka. Pałeczki się już napocierał, papierków naelektryzowanych naprzyciągał, jeszcze to narysować, opisać, powtórzyć coś tam i sprodukować referacik w ramach poprawy jedynki z klasówki. Się nie chce. Jak się nie chce! Zanurkował w sieć i ściągnął rysuneczki przedstawiające doświadczenie. Wydrukował nie usuwając nawet znaczników strony, którą kopiował i wkleił do zeszytu. Młodzież XXI wieku zinformatyzowana jest, nie, w gazecie była nawet kiedyś akcja Szkoła 2.0, że niby wszystkie młodzieże na kompy i laptop dla każdego. Ma się ten dostęp do komputera i życie staje się prostsze. Nie będzie Zośce tłumaczył, że się teraz zadań domowych nie pisze w zeszycie, tylko ściąga z neta, bo znowu będzie buczała, że za jej czasów, to coś tam. Za jej czasów, to nauczyciel mógł ucznia wytrzaskać po łapach linijką, a teraz to nawet się krzywo popatrzyć nie może, bo go od razu posądzą o niewydolność wychowawczą. A jak się nie podoba, to idzie się do dyrektora albo prosto do Wydziału Oświaty i zaraz ktoś belfra ustawi do pionu. Pawulon doskonale znał procedury ale nigdy nie miał okazji z nich skorzystać.   No taka Mamba na przykład – anioł nie kobieta. Ględzi, ględzi, macha rękami, ale stoi za „swoimi” dziećmi murem. Niechby się fizyca albo greografica czepiały, zaraz Mamba leci i sprawdza, o co chodzi. Można spokojnie dojrzewać, kiedy się ma taką Mambę za towarzystwo. No, Zośka też dobre towarzystwo do dojrzewania, nie ma co narzekać. Nie stawia szlabanów, zasadniczo; poza tym nieustannym wspominaniem starych dobrych czasów, nie bywa szczególnie denerwująca. Jest Pawulon szczęściarzem. Mógłby na przykład mieć w chałupie takiego starego jak Prezes i gwarantowany cotygodniowy łomot.  Stary Prezesa lał czym popadnie: pasem od spodni (który z czułością nazywał Edwardem), kijem od szczotki, a jak sprzęcicha brakło, leciał z liścia, z mańki albo kopał. O, tego by Pawulon nie zdzierżył, oddałby jak nic. I nie rozumiał dlaczego Prezes, taki silny w gębie, nie oddaje. Stary był faktycznie stary, miał koło sześćdziesiątki i jakby się Prezes przystawił, to by tatusia poturbował bez problemu. W samoobronie, rzecz jasna.  No, ale Prezes tatusia miał, a Pawulon już nie…     Wspomnienia o ojcu blakły z zastraszającą szybkością. Miał niecałe 4 lata, gdy ojciec przegrał walkę z rakiem. Jeszcze kołatały mu się po głowie jakieś patatajowania na ojcowskich kolanach, jakieś jadące z daleka pociągi, w których to ojciec grał rolę lokomotywy, a malutki Pawełek trzymającego go za kolana wagonika. Ech, kiedy to było. Głosu już Pawulon nie pamięta, twarz jakaś rozmazana. Gdyby nie zdjęcia, nie pamiętałby jak wyglądał jego własny stary. Stary...! Pawulon nigdy nie mówiłby o swoim ojcu  per stary: tata, ojciec; fater może, jak mawiała o swoim Mamba. Można by pograć z tatą na kompie, w góry iść, jakiś rower czy obrabianie tyłków laskom. Tata na pewno byłby równy gość, jak Zośka. Przecież Zośka nie mogła mieć nudnego chłopa...ka, nie wydoliłaby. Braci Pawulon ma jak się patrzy, sam jest niczego sobie, tata też musiał być gość. Po kimś się te walory ma. No, może nie wzrost, ale porośnie się jeszcze, porośnie. Więc nie jest tak najgorzej.    Może jednak sprodukuje ten referacik i jedynkę poprawi. Niech się Zośka cieszy, że ma takiego dobrego syna. Kocha się Zośkę, kocha bardzo, tylko głupio się tak przed ludźmi przyznać. Przed Prezesem zwłaszcza. Referacik. O czym to miało być...? Aaa... życie i dokonania jakiegoś znanego fizyka. Trzeba coś wyguglować, wyciąć, wkleić. Tyle roboty. Jak ci ludzie kiedyś żyli bez komputerów, laptopów, ipodów, tabletów, komórek, smartfonów i czego tam jeszcze - całego tego usprzętowienia, które oszczędza czas i wkłady do długopisów? 