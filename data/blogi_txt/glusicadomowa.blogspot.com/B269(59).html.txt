Miło było ale się skończyło.  Kląszczel odmawia współpracy. Ataki szału i wycia zajmują mu/mi pół życia.  Wyjście do sklepu po drugiej stronie ulicy - godzina. Plus powrót.  Wersja A: Pierwsza próba upakowania do wózka - nieudana. Gadzina wygina się w pałąk i wysnuwa  z wózkowych szelek jak wąż, klapiąc soczyście o podłogę. Wyje. Przepełniona rozpaczą i śniadaniem, wali kloc.  Wyjąc, czołga się filmowo w stronę pokoju, rozsmarowując sobie zawartość pieluchy do połowy pleców. Zgarniam rzeczoną z podłogi i usiłuję przepieluchować. Wywija się sprytnie i gania po lokalu z gołym przyrodzeniem. Dopadam, przytrzymuję kolanem, pieluchuję bele jak i na na powrót usiłuję upakować do wehikułu. Kolanem przytrzymuję na wysokości jajów i zakładam szelki na ramionka. Solidna fanga gołą giczą w nos uprzytomnia mi z jak silnym przeciwnikiem mam do czynienia. Unieruchomiona Gadzina wierzga i zawodzi, ale mam minutę na zabranie kluczy, portfela i siatki na zakupy. Victoria!   Wersja B:   Gadzina nie daje się upakować do wózka za żadne skarby. Zawodzi leżąc w progu jak Rejtan. W stanie niemal agonalnym daje się podjąć z podłogi jak kartofli wór i wystawić pod klatkę. Pod klatką doznaje cudownego uzdrowienia i daje w długą. W stronę przeciwną do zamierzonej. Nęcąc parkującym nieopodal motocyklem zmieniam kierunek ruchu Gadziny. Kolejno zanęcam: jołarem, kosiarką, śmieciarką, ciężarówką ... Chyba tylko tabory cygańskie, wozy drabiniaste i cyrkowe po naszej osiedlowej uliczce jeszcze nie jeździły...Metr po metrze posuwamy się w kierunku sklepu. Cel osiągnięty. Gadzina rzuca się w kierunku pojemnika z bułkami jak głodzone przez tydzień dziecko i zapycha sobie jadaczkę białą pszenną pulpą, rozsyłając znajomym paniom sprzedawczyniom radosne uśmiechy.   - Ale grzeczny chłopczyk - cieszą się panie. I jak ładnie je!    Jeszcze tylko powrót do domu.    Jadą wozy kolorowe taborami! Szybko, synek, chodź zobacz!!! 