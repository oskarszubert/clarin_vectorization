Drzewiej zsyłało się ludzi na Sybir. Kibitkami jechali na zatracenie.  Gdyby mnie się ktoś chciał pozbyć w sposób równie drastyczny, wystarczy wysłać mnie, zesłać, do Zakopca.  Masakra! Nie znam innego równie paskudnie zapaskudzonego górskiego kurortu, do którego miałabym jednak jakiś sentyment. A do Zakopca mam, chociaż to dzieje tak dawne, że mogłabym już sobie darować.    Ale miało być przecież o traumie pamiątkowozakupowej.    Otóż nie udało nam się odwieść Siostry Ostry od zaliczenia Krupówek.  Na nic wszystkie tłumaczenia, że to naprawdę nie jest miejsce dla ludzi. Że tłum, chłam, chamstwo i przaśność. Że brud (koszy na śmieci jak na lekarstwo), smród (góralburgery i inne sery) i ubóstwo - w kwestii publicznych toalet chyba odczuwalne najdotkliwiej.  Nie - Ostra musi, inaczej się udusi. No to hajda na Wołmontowicze!   I co?  I siku, mama, sikuuu.  A kibele bele jakie by były choć - a ni ma. Turystów jak psóff. Stadami, jak my, chadzają i kuszają. Pamiątki kupywują. Od lat te same baranasy i śfistaki; kierpce i kapciuszki z futrem w środku lata.   Sikuuu.  No, żal dziecięcia, żal.  O, McDonald jest, znaczy kibel bedzie! Sredzie.  Koleja wije się jako wąż długi, cętkowany, kręty. Los kibelos płatny.  Idziemy dalej w nadziei na inny los kibelos - nadzieja matką głupich. Pęcherz nie sługa.  Aż pod Krokiew Wielką doszliśmy, bo auto tam zostawiliśmy, i los kibelos małyszos zaliczyliśmy. Ostra znaczy. Tatuś olał. Matka olała. Klomszczel - pieluchowiec.    A Zakopiec brzydki jak noc.  Tam, noc obrażać - jak niewiadmoco.  Każda piędź ziemi wygrodzona: płotecek, siatecka, śnurecek i parę decesek - byle teren zaznaczyć. Byle się zaparkować nie dało; nawrócić, nie daj Boże, w cudzo miedze sie pchając.   Banerek banerka banerkiem pogania. Reklamowym. Bierdonki, wyciongi, z łazienkami pokoje i żywe ryby. Chaos.   Hałas.    Zza bud i banerków; wyciągu do skoków na bungee i bab z góralserkami; zza reklam i ogrodzeń nieśmiało wyglądają jakieś górki.  Genialne, piękne, zjawiskowe i niemiłosiernie zadeptane górki.  Do Morskiego już któryś raz nie udało nam się progenitury dowieźć.   Może go tam już wcale nie ma?  Może już tylko banerek z fotografią wielkoformatową w Photoshopie podrasowaną... 