Nie było w planie piec chleba ale meżu nic nie powiedział, że się kończy, do sklepu nie za blisko a śniadanie trzeba zjeść. Tak więc wieczorkiem szybko przejrzałam nagromadzone przepisy i oto jest. Pyszniutki, aromatyczny, z chrupiącą skórką. Idealnie pasowałby do niego tylko smalczyk ale niestety nie miałam. Mimo, że użyłam w całości zwykłej mąki pszennej ( korzystałam z tego co mam w domu ) i ciasto wyszło bardziej zbite niż to miało być to chlebek i tak wyszedł wyśmienity. Przepis z bloga Na słodko lub wytrawnie.     Składniki :   700 g mąki pszennej chlebowej ( ja użyłam w całości zwykłej pszennej bo tylko taką miałam na ten czas ale jak macie chlebową to użyjcie jej. Chleb z pewnością będzie bardziej puszysty. Choć jak pisałam w komentarzu wyżej chlebuś wyszedł pyszniutki) 2 łyżeczki soli 25 g miękkiego masła 7 g suszonych drożdży 1 łyżeczka cukru 150 ml ciepłego mleka 300 ml ciepłej wody 2 łyżeczki prażonej cebulki ( dałam 2 łyżki ) 1 łyżeczka suszonego majeranku szczypta kminku  Mąkę przesiewamy przez sito, mieszamy z solą. Dodajemy drożdże, cukier i resztę składników. Wyrabiamy ciasto aż stanie się elastyczne i gładkie. Wkładamy do wysmarowanej olejem miski, przykrywamy ściereczką i odstawiamy w ciepłe miejsce na ok 2 godziny. Aż podwoi swoją objętość.  Po tym czasie ciasto ubijamy pięścią. Wykładamy na stolnice i jeszcze raz krótko wyrabiamy. Ciasto kładziemy na blasze wyłożonej papierem do pieczenia. Formujemy bochenek chleba i znowu odstawiamy pod przykryciem do wyrośnięcia na 30 minut. Gdy ciasto podrośnie można naciąć nożem i posmarować wierzch rozmąconym jajkiem wymieszanym z łyżką mleka. Nabierze wtedy złotego koloru i chrupiącej skórki.  Piekarnik rozgrzewamy do 230°C. Wkładamy chleb a po 10 minutach zmniejszamy temp. do 200°C i pieczemy kolejne 20- 25 minut. Chleb jest dobry jeśli po uderzeniu od spodu wyda głuchy dźwięk. Studzimy na kratce. Smacznego :) ﻿ 