Wróciłam, powoli się ogarniam po Świętach w Pl. Chwilowo u mnie na słodko, bo tylko w pieczeniu robiłam nowości a reszta została tradycyjnie. Właściwie to nawet na inne szaleństwa nie było czasu. Strucla ta dla mnie bardziej pasuje jako bułka drożdżowa z nadzieniem serowo-pomarańczowym. Ale nie taka zwykła, ta jest wyjątkowa. Przepyszna z cudownym aromatem i smakiem pomarańczy a dodatkowo spotęgowałam go dodając kandyzowanej skórki pomarańczowej. Całość wypełnia nadzienie serowe które ja zrobiłam z podwójnej porcji. Palce lizać !!!!! Przepis z bloga Kuchnia Whisper.    Składniki na ciasto : ( wychodzą 2 strucle. Każda wielkości keksówki )  2 szklanki mąki pszennej 3/4 szklanki mleka 1 łyżeczka suchych drożdży 8 łyżek cukru 1 łyżka esencji waniliowej 1/4 szklanki rozpuszczonego masła 1 jajo Mleko lekko podgrzewamy, rozpuszczamy w nim drożdże. Cukier wsypujemy do mąki,mieszamy. Dodajemy mleko z drożdżami, jajko i esencję. Mieszamy, wyrabiamy na gładkie ciasto. Na końcu dodajemy rozpuszczone, ostudzone masło i ugniatamy tak długo aż ciasto wchłonie cały tłuszcz. Mnie się coś pomyliło i dałam za dużo tłuszczu ale zostawiłam do wyrośnięcia, wyrosło bardzo ładnie i wszystko się udało :) Miskę z ciastem przykrywamy lnianą ściereczką i pozostawiamy w ciepłym miejscu do podwojenia swojej objętości.  Nadzienie twarogowe : ( ja robiłam z podwójnej porcji ale składniki podaję zgodnie z oryginałem na 1 porcję )  250 g twarożku ( dałam półtłusty ) 1 żółtko 50 g miękkiego masła 3 łyżki cukru 1 łyżeczka świeżo otartej skórki pomarańczowej  u mnie dodatkowo spora łyżeczka kandyzowanej skórki pomarańczowej  Masło łączymy z cukrem i ucieramy za pomocą miksera. Porcjami  ( cały czas ucierając ) dodajemy twaróg. Na koniec skórkę pomarańczy i żółtko. Dokładnie mieszamy. Odstawiamy. Wyrośnięte ciasto drożdżowe rozwałkowujemy na cienki placek. Smarujemy nadzieniem i zwijamy ciasno w ciasny naleśnik. Następnie dzielimy go na pół ( na 2 mniejsze ) a potem każdy rozcinamy wzdłuż zostawiając jeden koniec nieprzecięty. Kolejno każdy przeplatamy na przemian z tym, że serowym nadzieniem na zewnątrz. Tak powstałe strucle przekładamy do blaszki jedna obok drugiej albo tak jak ja do 2 keksówek. Pozostawiamy do wyrośnięcia na 20-30 minut. Pieczemy przez 30 minut w temp. 180°C. Smacznego :) 