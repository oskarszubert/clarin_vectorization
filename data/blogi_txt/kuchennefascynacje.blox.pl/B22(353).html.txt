Podobny w smaku do makaronu po studencku, który kiedyś proponowałam. Jednak jest bardziej syty, urozmaicony, bardzo ciekawego smaku dodaje curry. Na obiad idealny. Robi się go dość szybko :) Przepis z gazety " Chwila dla ciebie "    Składniki : ( na 4 porcje )  15 dag makaronu kolanka ( może być inny ) 10 dag ryżu 20 dag kiełbasy cebula 1/2 pora ( zamiast pora dałam kilka pieczarek ) 2 łyżki oleju 1 czerwona papryka 40 dag białej fasoli z puszki łyżeczka curry sól, pieprz  Makaron gotujemy al`dente. Ryż zalewamy 2 szklankami wody, solimy. Gotujemy około 20 minut.  Cebulę kroimy w nie za grube paski, tak samo paprykę. Cebulę i pora w piórka ( pieczarki pocięłam byle jak ). Fasolę odsączamy na sicie i przelewamy zimną wodą, pozostawiamy do odsączenia. Na patelni rozgrzewamy olej. Wrzucamy kiełbasę, obsmażamy. Kolejno dodajemy warzywa : cebulę, por, paprykę. Podsmażamy około 5 minut. Dokładamy ugotowany wcześniej ryż i makaron. Mieszamy. Dodajemy fasolę, łyżeczkę curry a także doprawiamy solą i pieprzem. Całość dobrze mieszamy. Smacznego :) 