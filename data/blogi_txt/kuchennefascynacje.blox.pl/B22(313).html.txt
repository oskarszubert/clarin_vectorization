Dziś propozycja tradycyjnych krokietów z kapustą i pieczarkami. Każdy sobie myśli, zjadłbym tylko robi się nie chce. Niestety trochę roboty z nimi jest ale naprawdę warto. Polecam od razu zrobic większą ilośc. Ja często dzielę sobie prace na 2 dni. Jednego szykuje farsz i naleśniki a drugiego resztę. Myślę, że nie ma nic lepszego na jutrzejszy dzień. A dopełnieniem będzie ciepły barszczyk :)    Składniki :   400 g kiszonej kapusty 500 g pieczarek 2-3 cebule sól, pieprz 2 łyżki masła ciasto na naleśniki jajko bułka tarta olej do smażenia  Kapustę umieszczamy w garnku zalewamy wrzątkiem, pozostawiamy na 15 minut. Po tym czasie odcedzamy i przelewamy kapustę zimną wodą. Następnie czynnośc znowu powtarzamy czyli zalewamy kapustę wrzątkiem, odstawiamy na 15 minut, kolejno odcedzamy, zalewamy zimną wodą. Wstawiamy na gaz i gotujemy do miękkości. Pieczarki obieramy i kroimy w małą kostkę lub szybciej i prościej ścieramy na tarce o grubych oczkach. Cebulę również siekamy w drobną kostkę. Na patelni rozpuszczamy masło, podsmażamy cebulę aż zmięknie i stanie się szklista. Dokładamy pieczarki, solimy, pieprzymy i smażymy około 10-15 minut. Z ciasta naleśnikowego smażymy naleśniki, cienkie i najlepiej blade. Po upieczeniu odstawiamy aby ostygły.  Kiedy kapusta będzie już miękka, odcedzamy ją i pozostawiamy do ostygnięcia. Następnie bierzemy po garści i szatkujemy nożem na mniejsze kawałki. Kapustę, pieczarki z cebulą łączymy razem. Doprawiamy solą i pieprzem. Nakładamy na każdy naleśnik porcję i formujemy krokieta. Każdy na pewno ma swój sposób. Ja najczęściej robię w bardzo szybki i prosty sposób a mianowicie na sam środek nakładam farsz. Dwa boki równoległe nakładam na siebie następnie przeciwległe tworząc kwadrat.  Tak podszykowane krokiety maczamy w rozmąconym i przyprawionym solą i pieprzem jajku a potem obtaczamy w bułce tartej. Smażymy na rozgrzanym oleju ze wszystkich stron na złoty kolor. Smacznego :) 