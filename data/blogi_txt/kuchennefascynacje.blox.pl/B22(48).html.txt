Genialne !! Przepyszne !!! Opętały mnie ;) Mięciutkie, cynamonowo- orzechowe. Cudownie smakują z kubkiem gorącej kawy - tak właśnie je pochłaniałam. Przepis z Tego bloga.     Składniki na ciasto : ( na 8 sporych lub 10 mniejszych bułeczek. Proponuję zrobić 10 mniejszych, ciasto będzie cieńsze i lepiej da się formować bułeczki. Ja zrobiłam 8 i nie wyszły tak śliczne jak Tutaj bo ciasto było dość grube ).    1 łyżka suszonych drożdży 1/2 szklanki ciepłej wody 4 duże jaja 1 i 1/2 łyżeczki soli 1/2 szklanki cukru 3 i 1/2 szklanki mąki uniwersalnej ( użyłam tortowej ) + więcej do podsypywania przy wyrabianiu 1/2 szklanki miękkiego masła  Drożdże zalewamy wodą, dodajemy 1/2 szklanki mąki, mieszamy trzepaczką. Przykrywamy lnianą ściereczką odstawiamy w ciepłe miejsce aż drożdże zaczną pracować ( na ok 1 godzinę ). Kiedy zaczyn będzie gotowy dodajemy do niego jaja, sól, cukier i pozostałą mąkę. Wyrabiamy ręcznie lub za pomocą miksera wyposażonego w hak na gładkie i elastyczne ciasto. Jeśli ciasto za bardzo się klei dodajemy więcej mąki ( musiałam dodać ok 150 ml mąki ). Na koniec dodajemy miękkie masło. Wyrabiamy do momentu aż całe się wchłonie a ciasto będzie gładkie i elastyczne. Tu również musiałam lekko dosypać mąki. Ciasto przekładamy do wysmarowanej olejem miski, nakrywamy lnianą ściereczką i odstawiamy w ciepłe miejsce aż podwoi swoją objętość. Nadzienie :  1/2 szklanki orzechów pekan ( użyłam włoskich ) posiekanych a najlepiej zmiksowanych na drobno 1/2 szklanki cukru 1 łyżka cynamonu  Wszystkie składniki nadzienia łączymy razem. Jak pisałam wyżej zmiksowałam orzechy z cukrem i cynamonem na proszek. Ponad to :  1 duże jajo 1 łyżka wody 1 łyżka płynnego miodu cukier demerara do posypania wierzchu bułek około 1/3 szklanki roztopionego masła  Ciasto dzielimy na 8-10 równych części. Robimy z nich kulki, kładziemy na stolnicy, przykrywamy ręcznikiem i pozostawiamy na 10 minut. Następnie każdą kulkę wałkujemy na prostokąt o wymiarach 8x20 cm, nie muszą być idealne.   Smarujemy masłem.  Posypujemy 1 1/2 - 2 łyżki nadzienia, równomiernie rozprowadzamy.  Następnie na środku robimy nacięcia odległe od siebie o ok 7 milimetrów . Wyjdzie ich około 8-9. Odległych od krawędzi około 25 milimetrów.  Dłuższy bok zwijamy w dość ciasnego naleśnika. Zaczynamy zwijanie od grubości około 1 cm.  Kolejno dalszą końcówkę zaczynamy zwijać do środka.  Ustawiamy czubek od którego zaczęliśmy do góry i dalej zwijamy. Gotowe  Tak uformowane bułeczki układamy na blasze wyłożonej pergaminem w dość sporych odstępach. Przykrywamy i odstawiamy do wyrośnięcia. Jajo, wodę i miód mieszamy razem. Po wyrośnięciu bułeczek smarujemy tą mieszaniną. Posypujemy cukrem demerara ( mi zostało trochę nadzienia orzechowo-cynamonowego i tym posypałam wierz bułeczek). Pieczemy 15 -20 minut, jeśli zaczną się za mocno rumienić przykryć od góry papierem do pieczenia lub folią aluminiową.  Smacznego :) 