Druga propozycja krokietów tylko tym razem szybsza w przygotowaniu i myślę, że smaczniejsza. Bynajmniej dla mnie. Uwielbiam to połączenie :) Przepis z bloga Co do gara ?. Składniki : ( składniki na 4-5 naleśników. Ja robiłam z podwójnej porcji i najedliśmy się ( 2 osoby ) do syta ba nawet zostało )  ciasto naleśnikowe 50 dag pieczarek 1 cebula  natka pietruszki ( dałam garśc na podwójną porcję) 70 g żółtego sera jajko sól, pieprz bułka tarta olej do smażenia 1 łyżka masła  Z ciasta naleśnikowego smażymy cienkie naleśniki, najlepiej blade nie przypieczone. Odstawiamy do ostygnięcia. Farsz : pieczarki obieramy z wierzchniej skórki ( wiem, że dużo osób tego nie robi ja robię ) i zcieramy na tarce o grubych oczkach. Cebulę kroimy w drobną kostkę, natkę szatkujemy. Na patelnię wrzucamy pieczarki, lekko solimy i pieprzymy. Pozostawiamy do momentu aż puszczą sok i woda trochę odparuje. Kolejno dodajemy łyżkę masła i dokładamy cebulę. Smażymy aż cebula zmięknie. Gotowe pieczarki odstawiamy żeby przestygły. Ser kroimy w dosc drobną kostkę. Kiedy pieczarki przestygną dokładamy do nich ser i natkę pietruszki. Mieszamy, ewentualnie doprawiamy. Gotowy farsz rozkładamy równo na naleśnikach. Naleśnik zwijamy w taki sam sposób jak gołąbki. Do środka zwijamy brzegi i rolujemy od siebie. Tak przygotowane krokiety obtaczamy w jajku z odrobiną pieprzu i soli, następnie w bułce tartej. Smażymy na złoty kolor ze wszystkich stron. Smacznego :) 