Hmmm nie do końca wiedziałam jak zapowiedzieć to danie bo przyznam się szczerze, że nie znam nazwy. Moja mama kiedyś przyniosła przepis, bardzo nam posmakowały. Są rewelacyjnie, prawie jak pierogi bo nadzienie w 100 % pierogowe a z wierzchu chrupiąca, złocista skorupka. Szybkie ( nie licząc robienia farszu ) i łatwe w wykonaniu. Więc jeśli nie chce Wam się stać i lepić to warto pokusić się na te, nie pożałujecie :) Składniki na farsz :   1 kg ziemniaków 2-3 średnie cebule 400 g twarogu sól, pieprz  Ziemniaki gotujemy do miękkości, studzimy. Cebule obieramy, tniemy w drobną kostkę, podsmażamy najlepiej na margarynie na złoty kolor. Ostudzone ziemniaki wraz z serem przeciskamy przez praskę. Dodajemy cebulę, doprawiamy solą i pieprzem. Mieszamy aż składniki dobrze się połączą. Ponad to : 2 kwadratowe wafle ( andruty ) 2-3 jajka bułka tarta sól, pieprz margaryna do smażenia  Cały farsz nakładamy na jednego wafla, równamy. Przykrywamy drugim waflem, lekko dociskamy z góry, żeby cała powierzchnia była w miarę równomierna. Kroimy ostrym nożem na kwadraty, prostokąty, trójkąty czy co tam nam się zamarzy :) Jaja roztrzepujemy, doprawiamy szczyptą soli i pieprzu. Pocięte wafle z farszem obtaczamy w jajku i bułce tartej. Smażymy na niewielkiej ilości dobrze rozgrzanego tłuszczu na złoty kolor z obu stron. Smacznego :) 