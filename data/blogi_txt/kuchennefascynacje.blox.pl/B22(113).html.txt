Wyśmienite - takie słowo ciśnie mi się na usta. Bardzo smaczne ciasto z jagódkami. Wilgotne i ciężkie jeśli chodzi o wagę :) Całości dopełnia cukrowo - cynamonowy wierzch, który podczas przygotowań wygląda niepozornie ale naprawdę rewelacyjnie tu pasuje :) Przepisz Tego bloga.     Składniki :  113 g masła o temperaturze pokojowej 3/4 szklanki cukru 1 jajko o temperaturze pokojowej 2 łyżeczki ekstraktu waniliowego 2 szklanki mąki ( użyłam tortowej - przesiałam ) 2 łyżeczki proszku do pieczenia 1/2 łyżeczki soli 1/2 szklanki maślanki 2 szklanki jagód Wierzch :  1/4 szklanki mąki 1/2 szklanki brązowego cukru ( użyłam muscovado ) 1 łyżeczka cynamonu 56 g zimnego masła  W jednej misce łączymy mąkę z proszkiem do pieczenia i solą. W drugiej masło ucieramy z cukrem aż będzie puszyste. Następnie cały czas mieszając dodajemy jajko i ekstrakt waniliowy. Kolejno w trzech partiach do masy maślanej dodajemy naprzemiennie suche składniki i maślankę ( dodajemy 1/3 suchych i 1/3 maślanki i tak dwa następne ) po każdym dodaniu dobrze zmiksować całość. Na koniec kiedy ciasto będzie już gładkie dodajemy jagody, mieszamy łyżką. Ciasto przekładamy do formy 20x20 cm (u mnie 21,5x21,5 cm) wyłożonych papierem lub wysmarowanej masłem i wysypanej mąką. Wszystkie składniki wierzchu oprócz masła mieszamy. Dodajemy masło, rozcieramy całość w dłoniach jak na kruszonkę, konsystencja ma być grudkowa. Wykładamy masę na górę ciasta. Nie pokryje ona całości wydawać się będzie, że jest jej za mało ale spokojnie podczas pieczenia rozpłynie się i pokryje cały wierzch.  Pieczemy w temp. 175°C przez 45-55 minut lub do tzw. suchego patyczka. Smacznego :) 