W końcu przyszedł czas na przetworzenie gruszek. I oto jeden z moich ulubionych owoców w formie dżemu z 2 moimi ulubionymi przyprawami. Smakuje genialnie, nie mogłam się powstrzymać żeby nie podjadać co chwila. Słodziutkie, aromatyczne. Gorąco polecam !!! Przepis pochodzi z bloga Bea w kuchni.    Składniki : ( z poniższej ilości wychodzą 2 niewielkie słoiczki )  1 kg gruszek ( obranych i wydrążonych z gniazd nasiennych ) 180 g cukru ( myślę, ze ta ilość jest wystarczająca ) 1 laska wanilii 2-3 kapsułki kardamonu lub 1 płaska łyżeczka mielonego ( u mnie mielony ) sok z 1/2 cytryny  Laskę wanilii przecinamy na pół, tępą stroną noża wyskrobujemy nasionka, dodajemy do cukru wraz z przekrojoną laską. Dosypujemy kardamon ( jeśli używacie kapsułek należy je wcześniej rozgnieść w moździerzu ), mieszamy. Gruszki kroimy w małą kostkę, zalewamy sokiem z cytryny, zasypujemy cukrem z przyprawami, laskę wanilii wciskamy w gruszki. Przykrywamy pokrywką i odstawiamy na noc.  Drugiego dnia gruszki zagotowujemy, zmniejszamy ogień i smażymy do konsystencji jaka nam odpowiada. Uwaga mieszamy, żeby się nie przypaliło. Ja dodatkowo pomogłam sobie rozdrabniając je blenderem jak zmiękły. Gotowy dżem przekładamy do wcześniej wyparzonych słoików. Dodatkowo pasteryzowałam 10 minut. * Bea również proponuje smażenie od razu owoców jeśli ktoś nie ma czasu odstawić ich na noc. Wtedy dodajemy do wyżej wymienionych składników 50 ml wody, którą zalewamy gruszki, dokładamy resztę składników i smażymy. * Jeśli zaś smażymy na drugi dzień i owoce puściły zbyt mało soków można dolać niewielką ilość wody * Ważne też żeby gruszki były dość twarde. Miękkie mogą spowodować psucie się przetworów. Smacznego :) ﻿ 