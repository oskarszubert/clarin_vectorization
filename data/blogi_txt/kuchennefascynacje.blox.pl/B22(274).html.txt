To moja druga babka którą w ostatnim czasie upiekłam z dodatkiem skórki z klementynek. Tamtej nie publikowałam bo mam już taki przepis na blogu a i klementynki nie było nic a nic czuć. W tej smak mandarynek też nie jest mocno wyczuwalny, delikatna nuta, jednak babka jest przepyszna i warta polecenia. Mięciutka, wilgotna, puszysta mocno aromatyczna mimo dodania tylko jednej łyżeczki ekstraktu z migdałów na taką ilość ciasta to pachnie nimi intensywnie. Przepis z Tego bloga.     Składniki :   skórka otarta z 6 klementynek ( wcześniej wyszorowana i sparzona.Żeby uzyskać mocniejszy smak w mandarynki w cieście użyjcie więcej skórki ) 2 szklanki cukru ( dałam niepełne ) 3 szklanki mąki uniwersalnej ( u mnie tortowa ) 1 łyżka proszku do pieczenia 1/2 łyżeczki soli 4 jaja 1 szklanka maślanki o temperaturze pokojowej ( ja zawsze wyciągam wcześniej wszystkie składniki na ciasto,zeby się ogrzały do temp. pokojowej ) 3/4 szklanki oliwy extra virgine ( oliwa ma charakterystyczny smak i zapach nie chciałam popsuć babki dlatego dałam neutralny olej rzepakowy ) 1 łyżeczka ekstraktu migdałowego  Białka od żółtek oddzielamy. W dużej misce umieszczamy skórki z klementynek i 1 szklankę cukru. Wcieramy za pomocą dłoni skórkę w cukier aż zrobi się pomarańczowy. Dodajemy drugą szklankę cukru, mieszamy, odstawiamy. W osobnej misce przesiewamy mąkę, proszek do pieczenia i sól, wymieszać. W kolejnej misce ubijamy żółtka na jasną, puszystą masę. Trochę to zajmie czasu - jakieś 8 minut, może nieco mniej. Zmniejszamy obroty do najmniejszych i stopniowo dodajemy cukier cały czas mieszając. W między czasie zbieramy z boków miski masę jajeczno - cukrową. Miksujemy do całkowitego połączenia składników. A kiedy cukier już się połączy z żółtkami miksujemy jeszcze 30 sekund. Następnie stopniowo dodajemy maślankę, olej, ekstrakt. Miksujemy do całkowitego wymieszania. Kolejno partiami dodajemy mąkę cały czas miksując i w międzyczasie ściągamy ciasto ze ścianek naczynia. W osobnej misce ubijamy białka na sztywno. Dodajemy w kilku partiach do ciasta mieszając delikatnie łyżką lub łopatką aż masa będzie jednolita. Ciasto przelewamy do dużej formy na babkę ( o średnicy około 24-25 cm) lub formy z kominem u mnie o średnicy 23 cm. Wysmarowanej masłem i posypanej mąką. Ja swoją wyłożyłam papierem do pieczenia bo jest nieszczelna. Pieczemy w temperaturze 175°C przez 40-50 minut do tzw.suchego patyczka. Smacznego :) 