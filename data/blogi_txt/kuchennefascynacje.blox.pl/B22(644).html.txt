Sernik ten można zrobić również bez spodu czyli herbatników. Ja akurat miałam do zużycia. Sam sernik łatwy i szybki w przygotowaniu nie licząc czasu pieczenia i chłodzenia. Bardzo smaczny, słodziutki, delikatny. Przepis z bloga I Love Bake. Składniki : ( wszystkie składniki muszą mieć temp. pokojową)  1 kg białego sera z wiaderka 8 jaj 2 budynie śmietankowe w proszku, słodzone ( przed użyciem przesiałam) 3/4 szklanki cukru 16 g cukru waniliowego 250 g herbatników  Żółtka oddzielamy od białek. Żółtka miksujemy z cukrami na jasną, puszystą masę. Następnie dodajemy budynie i stopniowo po łyżce ser cały czas mieszając. Na końcu z białek ubijamy sztywną pianę i partiami dodajemy do masy serowej mieszając już tylko łopatką lub łyżką, delikatnie.  Blachę o wymiarach 25x35 cm wykładamy papierem do pieczenia. Na papierze ściśle układamy herbatniki. Na nie wylewamy masę serową. Pieczemy w temp. 180°C przez 40-50 minut. Kiedy się upiecze zostawiamy go w zamkniętym ale wyłączonym piekarniku na 15 minut. Po tym czasie uchylamy lekko drzwiczki piekarnika i zostawiamy go na kolejne 15 minut. Kiedy ostygnie schładzamy w lodówce przez noc. Smacznego :) ﻿ 