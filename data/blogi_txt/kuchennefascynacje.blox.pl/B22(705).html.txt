To jedna z tych zup przypominających mi babcine. Iście wiosenno - letnia, aromatyczna, pyszniutka. Wcinaliśmy aż uszy się trzęsły ;) Przepis z bloga Foodmag.    Składniki :   1 średni kalafior 4 średnie ziemniaki 2 marchewki 1 i 1/2- 2 L bulionu lub wody ( u mnie woda ) 1 średnia cebula 1/2 pora, biała część ( dałam całą ale mój był chudzieńki ) 1/2 szklanki śmietany ( do zabielenia zupy ( z mąką aby zagęścić zupę ), pominęłam, zupy zawsze zabielam mlekiem ) płaska łyżka mąki ( pominęłam ) 1/2 łyżeczki kurkumy 2 łyżki koperku 2 łyżki masła sól, pieprz Kalafiora zalewamy zimną wodą i odstawiamy na 30 minut. Można wcześniej podzielić go na niewielkie różyczki. Cebulę i pora kroimy w kostkę, podsmażamy na maśle około 2-3 minut aż warzywa zmiękną. Ziemniaki również tniemy w kostkę a marchew w cienkie talarki. Dodajemy do garnka, zalewamy bulionem lub wodą i gotujemy do momentu aż ziemniaki będą wpół miękkie. Wtedy dodajemy odcedzonego kalafiora i dalej gotujemy aż będzie miękki.  Pod koniec gotowania kiedy kalafior jest już miękki dodajemy kurkumę, sól, pieprz. Do śmietany dodajemy mąkę, rozrabiamy żeby nie było grudek, hartujemy zupą ( czyli dodajemy trochę zupy do śmietany cały czas mieszając, żeby nam się nie zważyła ) i wlewamy do garnka. Jak pisałam przy składnikach ja ten krok pominęłam. Zdjęłam garnek z ognia i zabieliłam mlekiem. Zawsze wlewam na oko, wedle uznania a zazwyczaj jest to ok 100 ml.  Na końcu dodajemy posiekany koperek. Smacznego :) 