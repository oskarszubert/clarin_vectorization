Czy ktoś z Was miał sytuację, że z Waszego IP został rozsyłany spam ? Ja od wczoraj nie mogę dodać komentarza  do blogów w blox.pl. Z pomocy wyczytałam, że mój adres IP został wykorzystany w celu wyżej wymienionym. Także na razie niestety nie mogę komentować potraw blogowiczów z bloxa.pl nad czym ubolewam. Napisałam do administracji ale póki co zero odzewu :/ Dobra teraz o placku. Nie wyrasta wysoki, należy do tych tzw niskich ale jest wyśmienity. Puszysty, aromatyczny, nie suchy choć tak może wygląda. Znikł w ciągu 1,5 dnia :) Gorąco polecam. Przepis Rachel Allen z programu " Słodka szkoła Rachel ". Składniki :   2 jajka 125 g drobnego cukru ( dałam 100 g, w zupełności wystarczy ) 1/2 łyżeczki ekstraktu waniliowego 75 g masła 75 ml mleka jedno duże jabłko lub ok 1,5 mniejszego ( mogą być inne owoce jak gruszki czy maliny ) 125 g mąki 2 łyżeczki proszku do pieczenia 2 spore szczypty cynamonu  Masło wkładamy do rondla razem z mlekiem. Podgrzewamy do momentu aż masło się rozpuści. Odstawiamy.  Mąkę, proszek i cynamon przesiewamy. Jajka ubijamy na prawie białą puszystą masę, zajmie nam to jakieś 5 minut  może trochę dłużej. Masa będzie gotowa wówczas kiedy będziemy mogli po niej " pisać ". Następnie cały czas miksując dolewamy powoli mleko z masłem. Mąkę przesypujemy do masy jajecznej, mieszamy łyżką lub łopatką aż składniki się połączą ( robimy to dość szybko ). Przelewamy do formy 20x20 cm wyłożonej papierem do pieczenia. Na wierzchu układamy jabłka, obrane i pokrojone dowolnie ale nie za grubo, lekko zapadną się w ciasto. Pieczemy w temp. 200°C przez 10 minut, po tym czasie skręcamy temperaturę do 180°C i pieczemy jeszcze 20-30 minut do tzw suchego patyczka. Smacznego :) ﻿ 