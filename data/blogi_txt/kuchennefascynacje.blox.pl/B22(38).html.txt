Pulchniutka, mięciutka, idealnie wyważona słodycz. Rewelacyjna !!!! Z produktów, które zawsze każdy z nas posiada w domu. Przepiękny kolor, który zawdzięcza puree z marchewki. Tak tak tą babkę przygotowuje się nie z tartej ale z puree. Samo przygotowanie jest ekspresowe a potem tylko czekamy kiedy się upiecze i będziemy mogli polać polewą a w końcu spałaszować :) Gorąco polecam !!!! Na Wielkanocny stół idealna :) Przepis z TEGO bloga.    Składniki : ( składniki, które trzymałam w lodówce wcześniej wyjęłam żeby miały temperaturę pokojową  - tak robię zawsze przy każdym wypieku - tylko przypominam )  250 g obranej surowej marchwi 260 g przesianej mąki  250 - 300 g cukru ( u mnie 250 ) 4 jaja 200 ml oleju roślinnego 1 łyżka proszku do pieczenia ( dałam płaską ) szczypta soli  Podam 2 metody przygotowania : jak w przepisie i jak ja zrobiłam z braku odpowiedniego sprzętu. Marchew tniemy w plasterki. Mąkę mieszamy z solą i proszkiem do pieczenia. W blenderze miksujemy po kolei najpierw jaja, potem dorzucamy cukier, miksujemy. Kolejno olej i na końcu marchew. Całość miksujemy na dużych obrotach aż powstanie konsystencja puree. Następnie dodajemy mąkę z proszkiem i solą i dalej miksujemy aż powstanie jednolita masa. Ja mam mały blender stacjonarny dlatego najpierw zmiksowałam marchew najdrobniej jak tylko mogłam - nie miała konsystencji gładkiego puree. Potem potraktowałam ją jeszcze blenderem ręcznym co i tak nie zrobiło z niej papki ale już drobniej nie można było ale było ok. Następnie w stacjonarnym blenderze wymieszałam jak wyżej jaja, cukier, olej. Przełożyłam całość do miski i dodałam puree z marchwi, całość potraktowałam ręcznym blenderem. Dosypałam mąkę i połączyłam całość na gładką masę mikserem. Odradzam blender stacjonarny bo strasznie chlapie po całej kuchni podczas miksowania a poza tym uważam, ze mikser lepiej wymiesza.  Masę przelewamy do formy babkowej o pojemności 2 L wysmarowanej masłem i posypanej bułką tartą. Radzę zrobić to bardzo dokładnie i porządnie wysmarować i wysypać formę bo ciasto może przywrzeć jak u mnie czego efektem było składnie babki z 3 kawałków ale szczęśliwie się udało :) Pieczemy w temp. 180°C przez 45 - 50 minut do suchego patyczka. Wyjmujemy z piekarnika, studzimy. Polewa czekoladowa :  240 ml zimnego mleka 5 łyżek cukru 5 łyżek kakao 1 łyżka masła 1,5 łyżeczki skrobi kukurydzianej  Skrobię kukurydzianą rozpuszczamy w 120 ml mleka. Wszystkie składniki umieszczamy w rondlu i stawiamy na mały ogień. Cały czas mieszając trzymamy na ogniu aż zgęstnieje co dzieje się bardzo szybko. Przestudzoną masą polewamy babkę. Smacznego :) ﻿﻿﻿ 