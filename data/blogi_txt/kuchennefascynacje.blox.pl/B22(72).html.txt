Jedna z najpopularniejszych w Hiszpanii przekąsek śniadaniowych. Churros - to wyciskane na głęboki olej ciasto, smażone w wysokiej temperaturze. Sprzedaje się je w specjalnych sklepach zwanych Churreriami. A tak po naszemu to Hiszpańskie pączki pokryte cukrem często maczane w dipie czekoladowym. Na przyrządzenie ich nosiłam się z zamiarem od zeszłego roku ale jakoś nie mogłam się zabrać. Kiedy zobaczyłam je w najnowszej książce Nigelli nabrałam takiej ochoty, że z miejsca ruszyłam do kuchni. Mój Kochany kiedy pochłaniał churros stwierdził, że ta książka to była dobra inwestycja heheh w końcu sam mi ją podarował pod choinkę :) Z tej porcji ciasta wychodzi jakieś 16 sztuk. Szczerze - ja swoich nie liczyłam. Wszystko zależy od długości wyciskanego ciasta ale spokojnie dla 2 osób no może dla 3 starczy. Ostatnio sporo u mnie przepisów Nigelli ale odkąd posiadam jej nową książkę " Kuchnia.Przepisy z serca domu " po prostu nie mogę się oprzeć żeby czegoś z niej nie robić. Zawiera bardzo dużo ciekawych przepisów. Często wieczorem siadam sobie na sofie i przeglądam ją po raz setny, zawsze coś nowego w niej znajduję. To taka moja Biblia kulinarna :)    Składniki :    50 g miałkiego cukru 2 łyżeczki mielonego cynamonu 125 g mąki pszennej 1 łyżeczka proszku do pieczenia 1 łyżka oliwy 250 ml świeżo gotowanego wrzątku ok. 500 ml oleju kukurydzianego ( lub innego roślinnego ) do głębokiego smażenia  Cukier i cynamon wsypujemy do szerokiego płytkiego naczynia. Miszamy, odstawiamy - posłuży póżniej do obtoczenia churros Mąkę wraz z proszkiem do pieczenia, oliwą i wrzątkiem ucieramy na ciepłe, lepkie i gładkie ciasto. Tak powstałą masę pozostawiamy na 10 minut. W tym czasie do rondelka ( najlepiej niedużego - olej powinien sięgać do 1/3 jego głębokości  ) wlewamy olej i stawiamy na gazie. Nigella pisze : aby sprawdzić czy olej jest już odpowiednio nagrzany należy wrzucić kawałek chleba, jeśli będzie skwierczał i zbrązowieje temp. jest dobra. Jeśli ktoś posiada termometr kuchenny to powinno wskazywać 170°C. Gdy olej będzie już rozgrzany napełniamy szprycę ciastem ( najlepiej żeby końcówka była w kształcie gwiazdki około 8 mm. Ja dałam największą jaką miałam ). Wyciskamy krótkie kawałki ( ok. 4-5cm ) ciasta do gorącego oleju, odcinając je kuchennymi nożyczkami. Smażymy po 3 - 4 sztuki na złoty kolor. Po usmażeniu kładziemy je na papierowy ręcznik aby ociekły z nadmiaru tłuszczu. Tak przygotowane churros obtaczamy we wcześniej przygotowanym cukrze z cynamonem. Składniki na dip czekoladowy : ( na dość dużą porcję, można spokojnie zrobić z połowy )   100 g gorzkiej czekolady 25 g mlecznej czekolady 1 łyżka golden syropu ( śmiało można zastąpić płynnym miodem ) 150 ml śmietany kremówki Wszystkie składniki dipu wkładamy do rondla o grubym dnie i wstawiamy na małym ogniu. Kiedy czekolada zacznie się topić, mieszamy wszystko po czym zdejmujemy z palnika i odstawiamy w ciepłe miejsce. Mi nie wyszedł tak gęsty jak powinien bo brakowało w domu paru składników. Ale i tak był pyszny. Użyłam mlecznej czekolady dodając do niej białą i resztę składników jak w przepisie. Churros maczamy w sosie i pałaszujemy :) Smacznego :) Przepis bierze udział w akcji : Przepisy Nigelli Lawson 