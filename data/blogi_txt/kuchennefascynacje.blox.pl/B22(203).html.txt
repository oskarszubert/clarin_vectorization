Jak w tytule ghee to tradycyjne klarowane masło z Indii, wykorzystywane jest dosłownie do wszystkiego. Wytwarza się go w bardzo prosty sposób a zapach mu towarzyszący przypomina roztopione krówki lub gotowane mleko skondensowane. Bardzo przyjemna woń. W trakcie gotowania masła można dodać różnorodne zioła co nada mu ziołowego smaku i aromatu. Tak jak i nasze masło klarowane tak ghee ma bardzo długi okres przydatności i szczelnie zamknięty nie wymaga przechowywania w lodówce. Przepis z bloga Sinfully spicy.com.    Składniki :  500 g organicznego masła  W rondelku z grubym dnem umieszczamy masło, topimy je na średnim ogniu mieszając ( masło mieszamy tylko teraz potem nie można go już ruszać ) , doprowadzamy do wrzenia - uwaga może pryskać. Gotujemy 4-6 minuty. W tym momencie na wierzchu powstanie piana. Po tym czasie zmniejszamy ogień do minimum i na wolnym ogniu niech sobie pyrka. Nie wolno mieszać masła. Gotujemy do momentu aż masło będzie miało głęboko złoty kolor i charakterystyczny zapach jakbyście topili krówki - proces ten może zająć nawet godzinę. U mnie trwało 45 minut. Kiedy masło będzie już gotowe, zdejmujemy z ognia i delikatnie zdejmujemy szumowiny z wierzchu. Całość ostrożnie przecedzamy przez gazę starając się nie wymieszać z osadem na dnie. Zlewamy do szczelnie zamykanych słoiczków. Takie masło w temp. pokojowej szczelnie zamknięte można przechowywać 1-2 miesiące w zależności jaka temperatura panuje w domu. U mnie jest bardzo ciepło dlatego przechowuje w lodówce. Smacznego :)  ﻿﻿﻿ 