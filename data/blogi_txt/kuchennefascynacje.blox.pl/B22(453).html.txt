Właściwie to powinny być chyba kapuśniaczki :) Pyszne i w miarę szybkie w porównaniu z tymi na cieście drożdżowym. Jedyny wysiłek to przygotowanie farszu. A jak spodziewamy się większej ilości gości to ciasto francuskie jest tu naprawdę zbawienne. Pomysł na nie zaczęrpnełam od Ewy Wachiwcz, która robiąc ciasto drożdżowe w swoim programie wspomniała, że często robi takie. Tak więc przepis przypisuje jej :)      Składniki :  opakowanie ciasta francuskiego ( około 500 g ) około 400 g kiszonej kapusty 350 g pieczarek 3-4 średnie cebule kminek jajo sól, pieprz łyżka masła  Kapustę zalewamy wrzątkiem na 15 minut, kolejno odcedzamy przelewamy zimną wodą. Powtarzamy ten zabieg jeszcze raz, czyli zalewamy wrzatkiem moczymy 15 minut i znowu przelewamy zimną wodą. Ma to na celu pozbycie się kwaskowatości kapusty. Następnie zalewamy ją wodą i gotujemy do miękkości. W tym czasie na patelni rozpuszczamy masło. Cebulę kroimy w kostkę, podsmażamy na złoty kolor. Pieczarki obieramy, tniemy drobno, wrzucamy do cebuli, dusimy około 10 minut, pamiętając o mieszaniu. Kiedy kapusta będzie gotowa, odcedzamy ją. Dokładamy cebulę z pieczarkami. Doprawiamy solą i pieprzem. Ja ją jeszcze chwilę przesmażam na patelni. Odstawiamy aby farsz ostygł. Ciasto francuskie rozwałkowujemy dość cienko ale znowu nie za cienko, żeby podczas rolowania nie rozrywało się. Ciasto dzielimy na kwadraty o bokach 9 cm lub prostokąty, nieznacznie dłuższe. Na jednym końcu umieszczamy farsz i zwijamy, lekko dociskając przy miejscu sklejenia. Tak postępujemy z resztą. Paszteciki układamy na blasze wyłożonej papierem do pieczenia sklejoną krawędzią do dołu. Smarujemy wierzch roztrzepanym jajkiem i posypujemy kminkiem. Pieczemy w temp. 220°C przez 15-20 minut maksymalnie 25 aż ładnie się zarumienią. Smacznego :) ﻿﻿﻿ 