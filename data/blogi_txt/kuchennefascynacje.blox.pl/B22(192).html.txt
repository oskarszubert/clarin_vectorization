Już dawno nie było u mnie pieczywka. Focaccia chodziła mi po głowie od dłuższego czasu. W końcu dorwałam cheddar ( pikantny, genialny ser ), więc postanowiłam go wykorzystać. Wyszła wspaniała, momentami pikantna, ziołowa, puszysta w środku. Szkoda, że nie udało mi się cyknąć fotki w przekroju ale na pewno jeszcze nie raz ją powtórzę więc z czasem dorzucę foteczki. Gorąco polecam. Przepis z książki " Kuchnia śródziemnomorska " Anne White.    Składniki :  400 g niewzbogaconej pszennej mąki wysokoglutenowej ( użyłam zwykłej pszennej ) + do oprószenia 1 opakowanie ( 7 g ) suchych drożdży 1 i 1/2 łyżeczki miałkiej soli 1/2 łyżeczki cukru 300 ml wody podgrzanej o temp. 52°C ( ja swojej nie mierzyłam, po prostu wlałam ciepłą wodę ) 3 łyżki dobrej jakości owocowej oliwy z oliwek ( jak ktoś ma niech użyje ja miałam tylko zwykłą oliwę ) 4 łyżki drobno posiekanych świeżych ziół ( u mnie suszone takie jak : tymianek, oregano - dużo i bazylia ) polenta albo mąka kukurydziana do posypania gruba sól morska do posypania dodatek ode mnie : 2 garści cheddara startego na grubych oczkach  Mąkę, drożdże, sól (miałka 1/2 łyżeczki ) mieszamy w dość dużej misce. Wlewamy 2 łyżki oliwy i wodę, zagniatamy ciasto dosypując po mału zioła i ser. Kiedy już mamy dość zwartą kulę, wykładamy na oprószony blat i wyrabiamy przez ok 10 minut aż ciasto będzie miękkie ale nie klejące.  Przekładamy do czystej naoliwionej miski, przykrywamy lnianą ścierką i odstawiamy w ciepłe miejsce aż ciasto podwoi swoją objętość.  Mąką kukurydzianą posypujemy blachę do pieczenia. Gdy ciasto wyrośnie przekładamy na stolnicę i lekko zagniatamy. Przykrywamy tą samą miską i odstawiamy na 10 minut.  Po tym czasie rozwałkowujemy ciasto na okrąg ok 25 cm średnicy i grubości 1 cm. Przekładamy na blachę ( ja wałkowałam na blaszy ), przykrywamy ścierką i zostawiamy na 15 minut do podrośnięcia. Piekarnik nagrzewamy do 230°C. Zwilżonym w wodzie palcem robimy zagłębienia w całym cieście. Rozsmarowujemy łyżkę oliwy i posypujemy solą morską. Pieczemy 15 minut aż będzie złota a po stuknięciu w spód wyda głuchy dźwięk.  Smacznego :) ﻿ ﻿ 