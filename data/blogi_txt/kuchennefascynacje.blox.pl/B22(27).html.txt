Po obejrzeniu programu Anny Olson " Na słodko 3 " wiedziałam, ze upieczenie tej babki to kwestia czasu. Poszperałam przepisu na stronie kuchni tv i oto jest. Pyszna, wielgachna, puszysta, niezwykle aromatyczna, mocno cytrynowa z mnóstwem owoców babka. Jeśli nabierzecie ochoty na jej upieczenie nie pomijajcie glazury, ona jest tu konieczna gdyż nadaje wilgotność ciastu i dodatkowe doznania cytrynowe. A jeszcze takim dodatkowym jej plusem jest to, ze jak użyjecie kwaskowatych malin czy innych owoców, świetnie je osłodzi .    Składniki :  Wszystkie składniki powinny być o temp.pokojowej ( ja robię tak ze składnikami do każdego ciasta )  170 g masła o temp. pokojowej 1 i 2/3 szklanki cukru 3 jaja  2 łyżki skórki startej z cytryny ( ja dałam 1 bo nie miałam przygotowanej wiecej ale 2 jak najbardziej wskazane ) 1 i 1/2 łyżki ekstraktu z wanilii 2 szklanki mąki 1 szklanka mąki tortowej ( w całości użyłam pszennej ) 1 łyżka proszku do pieczenia 1 łyżeczka soli 3/4 szklanki maślanki 2/3 szklanki mrożonych malin ( dałam więcej ) 2/3 szklanki mrożonych borówek amerykańskich ( dałam świeżą czerwoną porzeczkę ) 2/3 mrożonych jeżyn ( u mnie jagody ze słoika )  Ponad to :  2 łyżki mąki do obtoczenia owoców  Glazura :  1/3 szklanki soku z cytryny 1/2 szklanki cukru  W jednej misce mieszamy mąki ( ja dodatkowo przesiałam ), proszek do pieczenia i sól. W drugiej masło ucieramy z cukrem na gładką masę. Dodajemy skórkę z cytryny i ekstrakt waniliowy, mieszamy. Następnie dodajemy po jednym jajku cały czas mieszając. Kolejno na przemian nie przerywając miksowania dodajemy maślankę i mąkę z tym,że zaczynamy od dodania mąki i kończymy na jej dodawaniu. Mieszamy na jednolitą masę. Całość przelewamy do wysmarowanej masłem i wysypanej bułką tartą lub wyłożonej pergaminie formy na babkę o pojemności 3 litrów. Ja użyłam torownicy o średnicy ok. 23 cm. Owoce mieszamy z mąką. Wykładamy na wierzch ciasta. Pieczemy w temp. 180°C przez 60-70minut do tzw. suchego patyczka u mnie piekło się 1,5 godziny. Składniki glazury umieszczamy w rondelku. Stawiamy na gaz, podgrzewamy do momentu aż cukier się rozpuści.  Ciasto od razu po wyjęciu z piekarnika nakłuwamy patyczkiem i nasączamy połową glazury ( ja na tym etapie nasączyłam ciasto całą glazurą za pomocą pędzelka ale można łyżką ). W przepisie jest, żeby odczekać 20 minut żeby ostygło, odwrócić do góry nogami wyjąwszy je z formy i nasączyć drugą połową glazury. Nie przypominam sobie żeby w programie Anna tak robiła. Według mnie takie wyjmowanie i nasączanie jest niepotrzebne, można od razu po wyjęciu nakłuć i nasączyć. Smacznego :) ﻿﻿﻿ 