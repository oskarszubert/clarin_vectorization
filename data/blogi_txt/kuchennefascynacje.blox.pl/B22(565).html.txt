Rzadko robię ciasta na zimno bo jakoś wolę piec, nawet kiedy na dworze bucha żar z nieba ja i tak wolę postać przy kuchence :) Ten sernik skusił mnie swoim wyglądem jak i prostotą wykonania i......białą czekoladą, którą uwielbiam choć wiem, że z czekoladą  ma niewiele wspólnego :) Samo ciasto dla mnie dość słodkie choć dla mojego męża nie tak bardzo. Ja szybko się zasładzam. Nie mniej jest smaczny, efektowny i prosty w przygotowaniu. Przepis z bloga W kuchennym raju.    Składniki na spód :  150 g ciasteczek Digestive 50 g masła 25 g czekolady 50 g drobno posiekanych orzechów laskowych (opcjonalnie ) ja użyłam zmielonych  Masło razem z czekoladą topimy ( ja to zrobiłam w mikrofali ). Ciasteczka rozgniatamy najlepiej za pomocą wałka na drobne kawałki. Ciasteczka mieszamy z orzechami, dodajemy masło z czekoladą, mieszamy aż składniki dobrze się połączą. Do tortownicy o średnicy 20 cm wsypujemy mieszaninę, rozkładamy na całej powierzchni i ugniatamy rękoma mocno je dociskając do dna. Wstawiamy do lodówki. Składniki na masę serową :   500 g naturalnego serka śmietankowego ( u mnie quark ) 120 g cukru ( 100 g w zupełności wystarcza ) 1 łyżka esencji waniliowej lub opakowanie cukru waniliowego 340 g jogurtu bałkańskiego lun greckiego ( lub innego bardzo gęstego ) 150 g kremówki 20 g żelatyny 100 ml wrzątku 100 g stopionej białej czekolady 100 g stopionej gorzkiej czekolady  Żelatynę zalewamy wrzątkiem, mieszamy, odstawiamy do ostygnięcia. Śmietanę kremówkę ubijamy. Osobno ucieramy ser i jogurt  z cukrami. Dodajemy ubitą kremówkę, mieszamy.  Ostudzoną żelatynę " hartujemy " czyli dodajemy do niej kilka łyżek masy serowej,mieszamy kolejno całość dodajemy do miski z masą serową. Mieszamy. Dzielimy masę na pół. Do jednej dodajemy stopioną białą czekoladę do drugiej gorzką. Dość szybko ale starannie mieszamy. Spód wyjmujemy z lodówki. Na nim za pomocą łyżki układamy na przemian masę białą i ciemną. Na koniec całość przemieszać delikatnie patyczkiem np, takim jak do szaszłyków tworząc efekt marmuru. Wstawiamy do lodówki do zastygnięcia. U mnie na całą noc. Smacznego :) 