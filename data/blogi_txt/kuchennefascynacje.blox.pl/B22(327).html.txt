Nie jest to tradycyjne danie a jedynie oddanie hołdu Nigelli dla tej potrawy. Nie mniej mięso i sama panierka są genialnie pyszne. Do tej pory robiłam kurczaka na różne sposoby ale ten jest najsmaczniejszy jakiego kiedykolwiek jadłam. Mięso rozpływało się w ustach, idealnie doprawione z delikatną jak chmurka chrupiącą skórką. Tego nie da się opisać, to trzeba wypróbować :) Przepis Nigella Lawson z książki " Nigella gryzie ".    Składniki :   2 ćwiartki z kurczaka 750 ml do 1 L pełnotłustego mleka ( użyłam mniej, tyle żeby pokryło całe mięso ) 1 łyżka i 1 łyżeczka soli 125 g mąki 1 łyżeczka pieprzu cayenne 1 jajko 500 g tłuszczu roślinnego do głębokiego smażenia ( może być olej - ja na nim właśnie smażyłam )  Kurczaka przekładamy do miski, zalewamy mlekiem. Dosypujemy łyżkę soli, mieszamy. Odstawiamy na kilka godzin do lodówki. Najlepiej na całą noc, mięso wtedy lepiej skruszeje. Następnie całą zawartość miski przekładamy do garnka ( razem z mlekiem ), przykrywamy pokrywką. Stawiamy na ogień i doprowadzamy do wrzenia. Gotujemy jakieś 15-20 minut aż mięso będzie dobrze ugotowane.  Gotowe mięso wyjmujemy i czekamy aż przestanie parować. W tym czasie przygotowujemy panierkę. Mąkę mieszamy z pieprzem cayenne i z łyżeczką soli. Jajko lekko ubijamy. Kolejno kurczaka obtaczamy w mące, potem w jajku i znowu w mace. Pozostawiamy na 15 minut. Rozgrzewamy olej. Im gorętszy tym mięso mniej go wchłonie. Mięso smażymy ze wszystkich stron na złoty kolor. Zajmie to jakieś 1-2 minuty. Są smaczne na ciepło jak i na zimno. Ja na zimno nie próbowałam bo już nie było czego :) Smacznego :) 