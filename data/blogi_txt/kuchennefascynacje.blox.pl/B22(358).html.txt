W końcu dorwałam rabarbar. Tak naprawdę jakoś specjalnie za nim nie przepadam w formie surowej ale wypieków i kompotu nie umiem sobie odmówić. Tu nabiera inny charakter. Pierwszy mój wybór wypieku rabarbarowego padł na to ciacho. Delikatne, puszyste, nie za słodkie. Takie babcine ciacho - smak dzieciństwa :) Gorąco polecam. Przepis z bloga Dziś mam ochotę na... Składniki :   200 g miękkiego masła ( Milena pisze, nie margaryny. Ja jednak przyznaję się bez bicia, że użyłam margaryny bo nie miałam nic innego pod ręką. Placek wyszedł super może mniej maślany niż powinien być ) 4 jaja 160 g cukru 200 g maki szczypta soli opakowanie budyniu śmietankowego bez cukru łyżeczka proszku do pieczenia rabarbar ( około 3 dużych łodyg )  Rabarbar obieramy, kroimy na niewielkie kawałki. Mąkę, proszek do pieczenia, sól i budyń łączymy razem ( ja wszystko przesiałam ). Masło ucieramy z cukrem na gładką masę. Kolejno cały czas ucierając dodajemy po jednym jajku. Następnie dodajemy mąkę wymieszaną z resztą składników i mieszamy aż masa będzie gładka i jednolita. Ciasto wykładamy do formy u Mileny około 20x30 cm u mnie 15x28 cm wyłożonej papierem do pieczenia. na wierzchu układamy rabarbar. Pieczemy w temp. 175°C przez 45 minut. Ja piekłam równą godzinę ( ze względu na to ze miałam mniejszą formę ). Przed podaniem posypujemy cukrem pudrem. Smacznego :)                          ﻿﻿ 