Na dodanie kotletów sojowych do sałatki zainspirował mnie pewien przepis z gazetki " Przyślij przepis ", to był dobry pomysł. Szwagier miał problem z odgadnięciem czym jest tajemniczy składnik. Nawet padały sugestie, że krewetki albo piersi z kurczaka. Faktycznie gdybym ja musiała zgadywać też myślałabym, ze jest tam mięso. Sałatka naprawdę smaczna, szybka w przygotowaniu nie licząc wcześniejszego gotowania kotletów sojowych i studzenia ale to można przygotować dużo wcześniej nawet dzień wcześniej.    Składniki :  opakowanie kotletów sojowych puszka tuńczyka w oleju 1/2 puszki tuńczyka chilli ( jeśli wolicie łagodne smaki lub nie możecie dostać pikantnego dodajcie drugą puszkę tuńczyka w oleju a pikanterii dodajcie mielone chilli) 4 jaja pęczek szczypiorku puszka groszku konserwowego puszka kukurydzy konserwowej 3 czubate łyżki majonezu 3 czubate łyżki jogurtu naturalnego 1,5-2 łyżeczki musztardy dijon sól, pieprz  Kotlety sojowe gotujemy według zaleceń na opakowaniu. Ja zawsze wrzucam je na wrzątek z dodatkiem kostki rosołowej warzywnej albo z kurczaka, dokładam ziele angielskie, liść laurowy i zioła jak majeranek,oregano,bazylia,curry doprawiam pieprzem, łagodnym chilli. Gotuje 10 minut, odcedzam i studzę na sicie. Jaja gotujemy na twardo studzimy, tniemy w kostkę. Kotlety sojowe również tniemy na mniejsze kawałki. Tuńczyka odsączamy z nadmiaru oleju i rękoma kruszymy do miski, z chilli najlepiej rozkruszyć widelcem. Szczypiorek siekamy drobno. Groszek i kukurydzę odsączamy na durszlaku. W osobnej misce łączymy jogurt i majonez, dodajemy musztardę, sól, pieprz, mieszamy. Wszystkie składniki łączymy. Dobrze mieszamy. Doprawiamy solą i pieprzem. Smacznego :) 