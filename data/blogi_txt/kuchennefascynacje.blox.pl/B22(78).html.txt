Ujęły mnie te ciasteczka swoim wyglądem. Przepis zanotowany już dawno, jednak realizacji doczekał się zeszłej soboty. Ciasteczka niezwykle kruche, wręcz rozsypują się w ustach. Smaczne choć wyczuwam delikatnie sodę, nie przeszkadza mi to jednak żeby znikł jej smak trzeba dodać mniej. Proste, łatwe i dość szybkie w przygotowaniu. Na pewno będą miały swoich zwolenników jak i przeciwników. Przy pierwszym kęsie nie ma nic w nich niezwykłego jednak pod koniec konsumpcji chce się więcej i więcej... Najlepiej podać je do kawy, herbaty lub innego napoju bo można dostać czkawki pałaszując bez popicia ;) Przepis z Tej strony. Składniki : ( porcja na 40 małych lub jak u mnie 26 większych ciasteczek )  150 g margaryny o temperaturze pokojowej 6 łyżek cukru pudru 1 jajo 450 g mąki ziemniaczanej 1 łyżeczka sody oczyszczonej ( proponuję dodać - i tak też jest w niektórych przepisach 1/2 łyżeczki ) kakao pusta plastikowa butelka  Mąkę mieszamy z sodą. W osobnej misce masło ucieramy z cukrem aż masa będzie gładka. Dodajemy jajko, miksujemy. Wsypujemy stopniowo mąkę z sodą cały czas miksując aż ciasto będzie jednolite i gładkie. Z ciasta formujemy kulki wielkości orzecha włoskiego ( robiłam nieco większe ) układamy na blasze wyłożonej pergaminem w niewielkich odległościach, trochę urosną. Kakao przesypujemy do małej najlepiej wysokiej miseczki, może być nawet kieliszek. Tak żeby cały gwint mógł się w nim zanurzyć. Zanurzamy gwint butelki w kakao i delikatnie wciskamy go w środek kulki do połowy. Delikatnie kręcimy butelką i wyjmujemy. I tak oto powstaje " nóżka " pieczarki. :) Z resztą robimy dokładnie to samo.  Ciastka pieczemy w temp. 180°C przez 15 minut. Ja swoje piekłam niecałe 30 minut ze względu, że były większe. Przed włożeniem do piekarnika od góry przykryłam je papierem do pieczenia żeby się nie zrumieniły. Smacznego :)   ﻿ 