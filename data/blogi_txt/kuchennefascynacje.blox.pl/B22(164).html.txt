Drugie ciacho, które koniecznie chciałam zasmakować z czereśniami to drożdżowiec. PYCHA !!!! Znikł w mgnieniu oka :) Przepis z bloga Mała cukierenka.     Składniki na ciasto :  200 ml ciepłego mleka 500 g mąki ( użyłam tortowej ) 40 g świeżych drożdży 130 g cukru 1 jajo 130 g masła 1,5 kg wydrylowanych czereśni  Kruszonka :  100 g masła 100 g mielonych migdałów ( użyłam 70 g w płatkach ) 100 g mąki 80 g cukru 1 opakowanie cukru waniliowego ( 16 g )  Drożdże rozcieramy z 60 g cukru, dolewamy ciepłe mleko, dosypujemy 2 łyżki mąki, dobrze mieszamy. Odstawiamy w ciepłe miejsce do wyrośnięcia. Gdy drożdże nam wyrosną rozpuszczamy masło, odstawiamy. Do mąki dodajemy jajko, mieszamy, dodajemy ciepłe masło i wyrośnięte drożdże, wyrabiamy na gładkie ciasto ( zagniatamy około 5 minut ). Ciasto przekładamy do miski, nakrywamy lnianą ściereczką i odstawiamy w ciepłe miejsce do podwojenia objętości. Masło na kruszonkę roztapiamy. Wszystkie składniki kruszonki umieszczamy w misce razem z roztopionym masłem i rozcieramy w dłoniach tak aby powstały grudki. Wstawiamy do lodówki. Blachę o wymiarach 38x36 cm smarujemy masłem i posypujemy mąką. Ciasto rozciągamy dłonią na całą blachę równomiernie. Następnie układamy odsączone z nadmiaru soku owoce, przykrywamy ściereczką i odstawiamy w ciepłe miejsce na 30 minut. Po tym czasie wierzch posypujemy kruszonką.  Pieczemy w temp. 160°C przez około 40 minut. Smacznego :) 