Ciasto, które najbardziej kocham i które ( chyba ) najszybciej znika ze stołu. Przynajmniej u nas w rodzinie tak jest. Krem do niej jedyny w swoim rodzaju - najlepszy !!!!  Wielu ma problem z ciastem a mianowicie z górami, które niejednokrotnie nie wyrastają albo opadają po upieczeniu. Szczerze powiem, że u mnie różnie z tym bywało. Teraz postanowiłam wypróbować technikę pieczenia ciasta zaproponowaną przez Lutkę40, która prowadzi bloga Tysiące pasji i uspokojeń ( tu przepis Lutki40 z jej techniką ). Nie zawiodłam się, góry wyrosły idealnie. Sam przepis pochodzi z zapisków mojej mamy i jest od lat w naszym domu także konkretny autor bliżej nieznany.   Składniki na ciasto :   1 szklanka wody 1/2 kostki margaryny ( 125 g ) 5 jaj 1 łyżeczka proszku do pieczenia 1 szklanka mąki pszennej  Wodę i margarynę umieszczamy w rondlu, stawiamy na średni ogień i zagotowujemy. Margaryna ma się w całości rozpuścić. Do gotującej się wody wsypujemy mąkę i mieszamy na ogniu do momentu aż ciasto będzie odstawało od garnka. Rondel ściągamy z kuchenki, odstawiamy aby masa ostygła.  Piekarnik nastawiamy na 270°C. 2 blachy ( te czarne, które są na wyposażeniu piekarnika ) wykładamy papierem do pieczenia. Niektórzy smarują je obficie tłuszczem. Jednak w moim przypadku to się nie sprawdza, bo potem nie mogę oderwać ciasta od blachy. Natomiast papier nigdy mnie nie zawiódł i zawsze bez problemu odchodzi. Niczym go nie smaruję. Do przestygniętej masy dodajemy stopniowo po jednym jajku dokładnie miksując, na końcu wsypujemy proszek. Masę dzielimy na dwie równe części. Rozsmarowujemy każdą na blasze. Wkładamy do dobrze nagrzanego piekarnika ( 270°C ) pieczemy w tej temp. 10 minut ( aż ciasto ładnie wyrośnie ) po czym otwieramy drzwiczki na 3 minuty, zmniejszamy temp do 200°C. Po tych 3 minutach zamykamy piekarnik i pieczemy jeszcze 10 minut aż ciasto nabierze pięknego rumianego koloru. Ciasto zaraz po upieczeniu wyjęłam z piekarnika. Składniki na krem :  1/2 L mleka 1 kostka margaryny o temp. pokojowej( 250 g ) 2,5 łyżki mąki ziemniaczanej 1,5 łyżki mąki pszennej 1 szklanka cukru 1 cukier waniliowy ( 8 g )  Z mleka odlewamy 1/2 szklanki resztę wlewamy do rondla wraz z cukrami i doprowadzamy do wrzenia. W odlanej 1/2 szklanki mleka rozpuszczamy mąki. Tak żeby nie było żadnych gródek. Kiedy mleko z cukrami już się zagotuje wlewamy mleko z mąkami i dość zwinnie i szybko mieszamy łyżką aż masa zacznie gęstnieć. Gotujemy na wolnym ogniu cały czas mieszając około 5 minut aż masa zgęstnieje i będzie miała konsystencję budyniu. Odstawiamy do ostygnięcia. Margarynę ucieramy mikserem na puch, dodajemy stopniowo przestudzoną masę cały czas miksując aż uzyskamy gładką konsystencję kremu. Krem wykładamy na jedną część ciasta, przykrywamy drugą lekko dociskając. Przechowujemy w chłodnym miejscu. Smacznego :) ﻿ 