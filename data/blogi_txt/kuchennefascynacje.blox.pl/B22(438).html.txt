Tak jak napisałam wyżej jest to ciasto na gofry. Taką miałam ochotę pojeść goferków z bitą śmietaną i owocami ale niestety po przygotowaniu ciasta okazało się, że gofrownica nie grzeje. Trzeba było spożytkować masę więc zrobiłam pancakes-y. Wyszły bardzo, bardzo smaczne z lekką nutą cytrynki. Ale najlepiej smakowały drugiego i trzeciego dnia, świetnie skruszały, rozpływały się w ustach. W przypadku pancakes z tej ilości ciasta wychodzi ich sporo, jedliśmy 3 dni :) Przepis Anna Olson z programu " Na słodko 3 ".    Składniki :   1 i 1/4 szklanki mąki 1/2 szklanki grysiku kukurydzianego 2 łyżki cukru 1 łyżka proszku do pieczenia około 2 łyżeczek skórki z cytryny szczypta soli 1 i 1/4 szklanki maślanki 1/2 szklanki oleju roślinnego 2 duże jaja  Do miski wsypujemy mąkę, grysik, proszek do pieczenia, skórkę cytryny, cukier i szczyptę soli. Mieszamy. Żółtka oddzielamy od białek. Do drugiej miski wlewamy maślankę, olej, żółtka. Mieszamy. Przelewamy do suchych składników. Miksujemy lub mieszamy ręcznie trzepaczką. W cieście mają być grudki, więc robimy to do momentu aż składniki się połączą. Białka ubijamy na sztywno. Dodajemy do ciasta partiami i delikatnie za pomocą łyżki lub szpatułki należy wmieszać w masę. Z tak powstałego ciasta można smażyć pancakes-y lub zgodnie z jego przeznaczeniem gofry. W przypadku pancakes na patelnię wylewamy niewielkie ilości ciasta za pomocą łyżki. Smażymy z obu stron na złoto. W przypadku gofrów : na rozgrzaną gofrownicę, spryskaną olejem nalewamy 1/3 szklanki ciasta i smażymy do momentu aż z gofrownicy przestanie wydobywać się para. smacznego :) ﻿ 