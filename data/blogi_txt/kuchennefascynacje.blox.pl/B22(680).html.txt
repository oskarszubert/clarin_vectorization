Persymona - inaczej kaki, szaron, stara słowiańska nazwa hurna. Pochodzi z Chin, Japonii. Kształtem przypomina pomidora. Miąższ ma bardzo słodki o konsystencji lekko galaretowatej. Dla mnie ciężko jest określić smak. Niektórzy porównują go do gruszki,brzoskwini czy śliwki. Ale jedno jest pewne uwielbiam ją :) Bardzo, ale to bardzo mi posmakowała. Nie wiem jak z cenami w Pl bo ogólnie to drogi owoc ale u mnie jest teraz tania. Warto kupić choć jedną i spróbować. Dziś wersja zapiekanej persymony. Bardzo smaczna, słodkawa ale nie mocno, z nutą cynamonu :) Piekłam swoją w " kapelusiku ",nie jest przypieczona z wierzchu jak powinna ale była chrupka jak kruszonka. Przepis wyszperany TUTAJ Z góry przepraszam za jakość zdjęć ale mój aparat nie zdziała cudów kiedy na dworze nie ma odpowiedniego światła. W sztucznym jest jeszcze gorzej a pogoda okropna i nie ma szans na polepszenie warunków do fotografowania :)    Składniki : ( na 5 persymon )  5 persymon 3 łyżki zimnego masła 2 łyżki mąki 1 - 1/2 łyżki brązowego cukru 1 łyżka bułki tartej 1 łyżeczka cynamonu  Persymony myjemy, osuszamy. Odcinamy górę ( tak jak widać na zdjęciu ), środek wydrążamy łyżeczką, pozostawiając nieco  przy bokach żeby nam się nie rozpadły. Zwyczajnie mówiąc robimy dziurę :) Miąższ rozdrabniamy nożem, odkładamy. Dół można też lekko przyciąć żeby persymona stała. Do miski wsypujemy mąkę, cynamon, cukier, bułkę tartą, masło. Rozcieramy w dłoniach tak aby powstała kruszonka. Dodajemy miąższ z persymony, mieszamy. Tak powstałym nadzieniem wypełniamy wcześniej zrobione dziury w persymonie. Całość ( najlepiej bez " czapeczek " jeśli chcemy żeby wierzch był przypieczony ) zapiekamy w temp. 190°C przez 35 - 40 minut aż zrobią się złociste z wierzchu. Można podawać z jogurtem, lodami lub same :) Smacznego :) ﻿﻿ 