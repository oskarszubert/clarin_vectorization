Smaczne ale jakoś mnie nie powaliły za to mojemu mężowi bardzo smakowały. Dla mnie mało słodkie, mus albo kruszonka musiałyby być bardziej posłodzone lub z wierzchu polane lukrem - najlepszy sposób jak komuś bułka jest mało słodka.  Najlepsze oczywiście jeszcze ciepłe ale i drugiego dnia można włożyć na chwilę do mikrofali albo piekarnika, podgrzać i jak świeże. Przepis ze strony Zgotowani.pl.     Składniki : ( na 12 bułek )  600 g mąki + do podsypywania ( użyłam tortowej ) 50 g świeżych drożdży lub 14 g suszonych ( ja robiłam na suszonych ) 1 szklanka ciepłego mleka  1/2 szklanki cukru pudru + 1 łyżeczka 2 jaja 50 g masła 2 szczypty soli  Kruszonka :  100 g mąki 50 g cukru pudru 60-70 g zimnego masła  Ponad to :  1 roztrzepane jajo do posmarowania drożdżówek 400 g musu jabłkowego  Jeśli używacie świeżych drożdży to należy je wkruszyć do ciepłego mleka i wymieszać do rozpuszczenia . Uwaga, żeby mleko nie było za ciepłe bo zabije nam drożdże, zaczyn nie będzie pracował i ciasto nie wyrośnie. Wsypujemy łyżeczkę cukru pudru i łyżkę mąki. Przykrywamy folią spożywczą i odstawiamy w ciepłe miejsce na około 15 minut aż zaczyn zacznie pracować . Jeśli używacie suszonych drożdży to nie robimy zaczynu tylko dodajemy je od razu do mąki. Mąkę przesiewamy, masło rozpuszczamy w rondelku, odstawiamy do przestygnięcia. Jajka miksujemy razem z cukrem pudrem. Kiedy zaczyn wyrośnie dodajemy go do mąki, dodajemy również masło, jajka zmiksowane z cukrem, sól. W przypadku kiedy używamy suszonych drożdży dodajemy również ciepłe mleko, które jak w przypadku świeżych drożdży nie może być zbyt ciepłe, ma być trochę cieplejsze niż letnie. Składniki mieszamy i zagniatamy ciasto aż stanie się gładkie i jednolite. Zagniatanie powinno trwać 15 minut. Po pewnym czasie stanie się tak gładkie, że nie trzeba będzie go nawet podsypywać mąką. Wyrobione ciasto wkładamy do miski wysmarowanej olejem, przykrywamy ściereczką i odstawiamy w ciepłe miejsce aż podwoi swoją objętość. W tym czasie robimy kruszonkę. Wszystkie składniki kruszonki umieszczamy w misce, zacieramy całość dłońmi aż będzie miała konsystencję grubo mielonej bułki tartej. Miskę z kruszonką wstawiamy do lodówki. Kiedy ciasto wyrośnie, wyciągamy je z miski i dzielimy na 12 równych kawałków. Formujemy z nich bułki. Ja robiłam kulkę, lekko spłaszczałam i w sam środek wciskałam dno szklanki ( prawie do samego końca ) aby powstało wgłębienie. Bułkę smarujemy roztrzepanym jajkiem, w każde wgłębienie nakładamy mus jabłkowy i posypujemy kruszonką. Bułeczki układamy na blasze wyłożonej papierem do pieczenia lub wysmarowanej olejem. Pieczemy w 200°C przez 15 - 20 minut. Smacznego :) 