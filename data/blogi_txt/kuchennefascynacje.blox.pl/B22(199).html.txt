Pierwszym pieczywem jakie podjęłam się upiec były właśnie te bułeczki. Niby wielkie co zwykła bułka ;) jednak tu gdzie jestem (Skandynawia) nie ma takich ot zwykłych bułeczek jakie w Polsce większość ludzi je na śniadanie. Kiedyś myślałam, że upieczenie bułki jest czymś trudnym i mozolnym a tu taka niespodzianka. Nic skomplikowanego bułeczki wyszły pyszne i dłużej się przechwują niż sklepowe..... I zaskoczenie mojego Szczęścia po powrocie z pracy, na początku myślał, że je gdzieś kupiłam :) Przepis znaleziony nie gdzie indziej jak na wspaniałym blogu Moje wypieki        Składniki na 10 bułeczek :   400 g mąki chlebowej ( ja użyłam zwykłej pszennej, dałam nieco więcej niż 400 g ) 1,5 łyżeczki soli ( można dać mniej ) 15 g drożdży instant ( lub 30 g świeżych ) 120 ml ciepłego mleka 175 ml ciepłej wody 1 łyżeczka drobnego cukru  Mąkę przesiać z solą do miski, dodać cukier, po środku zrobić wgłębienie. Mleko lekko podgrzać rozpuścić w nich drożdże, wlać do dołka lekko posypując mąką z wierzchu i pozostawić w temp. pokojowej na 15-20 minut. Po tym czasie wlać wodę, wymieszać, formując wilgotne, miękkie ciasto. Ciasto wyłożyć na stolnicę posypaną mąką i wyrabiać przez 8-10 minut aż stanie się gładkie i elastyczne. Włożyć do miski przykryć lnianą ścierką i zostawić do podwojenia objętości w ciepłym miejscu ( około 1,5 godz. ). Ciasto wyłożyć na stolnicę. Lekko ugniesć i pozostawić na 5 min. by ''odpoczęło''. Podzielić na 10 części ( w zależności jak duże chcemy bułeczki może ich wyjść mniej lub więcej ), z każdej części uformować w dłoniach kulkę, a następnie lekko rolować by nadać bułeczce owalny kształt. Wierzch delikatnie posypujemy mąką i układamy na blaszce w dużych odstępach. Przykrywamy ściereczką i pozostawiamy do wyrośnięcia w ciepłym miejscu na 30 minut. Bułeczki powinny podwoić objętość ( jednak moje jakoś specjalnie dużo nie wyrosły ). Po tym czasie zrobić w bułeczkach głęboki przedziałek prawie do samej blachy. Można to zrobić kantem dłoni lub jakimś tępym narzędziem ;). Ponownie zostawić do wyrośnięcia na 15 minut. Piekarnik nagrzać do 230°C, pamiętając aby na dole umieścić żaroodporny pojemnik z wodą. Wstawić bułeczki i piec 13-15 minut na złoty kolor. Smacznego :) 