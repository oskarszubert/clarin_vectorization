Wbrew pozorom łatwy w przygotowaniu a właściwie łatwe bo z tej porcji wychodzą 2 duże rogale. Pomidorowe, puszyste, skórka delikatnie chrupiąca, lekko wilgotne z cudownym nadzieniem, które zmieniłam bo pierwotnie były oliwki ale ja za nimi nie przepadam więc dałam czerwoną cebulkę.  Rogale znikły w ciągu 2,5 dnia także powiedzieć mogę tylko tyle, ze przez ten czas nic nie straciły ze swojej świeżości. Przepis z miesięcznika " HyvaTerveys KevytKokki  12/2010"  Składniki na ciasto :   500 ml soku pomidorowego  20 g świeżych drożdży 1 łyżeczka cukru 100 ml otrąb owsianych 800-900 ml mąki pszennej ( proponuje od razu użyć 900 ml.Ja dałam 800 a potem i tak musiałam dosypać ) 2 łyżki posiekanych suszonych pomidorów﻿ z oliwy 1 łyżeczka posiekanego świeżego rozmarynu ( nie miałam pominęłam ) 1 łyżeczka posiekanego świeżego tymianku lub szałwii (  dałam tymianek suszony ) 1 łyżeczka soli  Sok pomidorowy podgrzewamy, dodajemy pokruszone drożdże i rozpuszczamy je. Następnie dokładamy cukier, mieszamy. Dosypujemy połowę mąki. Odstawiamy na 5 minut.  Po tym czasie dodajemy pozostałą mąkę i całość wyrabiamy robotem ( spiralnymi mieszadłami ) na średnich obrotach około 5 minut. Na koniec dodajemy pomidory, zioła i sól i dalej mieszamy aż ciasto będzie gładkie, elastyczne i będzie odstawało od miski. Moje było lekko lepkie ale nie dosypywałam mąki tylko tak pozostawiłam i Wam radzę tak samo bo ciasto pięknie i szybko wyrosło.  Miskę przykrywamy lnianą ściereczką i odstawiamy do wyrośnięcia na około 45-60 minut. Składniki na farsz :   100 ml posiekanych drobno suszonych pomidorów z oliwy 100 ml posiekanej w piórka czerwonej cebuli ( około 2 małe ) ( w wersji oryginalnej oliwki ) 100 ml tartego parmezanu ( użyłam zwykłego żółtego sera )  Kiedy ciasto nam wyrośnie :  wyciągamy z miski na stolnicę posypaną mąką i lekko ugniatamy. Ciasto będzie się lekko kleiło dlatego co jakiś czas trzeba podsypać mąką. Dzielimy je na 2 równie części i pozostawiamy na około 10 minut żeby ciasto odpoczęło. Jak tego nie zrobimy będą problemy z rozwałkowaniem i zwinięciem rogala. Ja to przerobiłam :) Każdą część rozwałkowujemy na wielkość 30x40cm ( u mnie na oko). Ma to wyglądać mniej więcej jak na zdjęciu poniżej.  Farsz dzielimy na pół.  Jedną połowę wykorzystujemy na jedną część ciasta i nakładamy do połowy.  Kolejno dwa równoległe boki składamy do środka tak jak na zdjęciu  Dolny brzeg zwijamy od siebie do środka  Lewy bok i prawy przyciągamy do siebie tworząc kształt rogala, nacinamy wierzch nożem.  Posypujemy niewielką ilością otrąb. Przykrywamy ściereczką i pozostawiamy do ponownego wyrośnięcia na 30 minut. Piekarnik rozgrzewamy do 230°C. Na dno piekarnika stawiamy naczynie żaroodporne z wodą. Kiedy rogale wyrosną wkładamy do piekarnika. Pieczemy przez 5 minut w tej temp. po czym zmniejszamy ją do 200°C i pieczemy jeszcze przez 30 minut. Smacznego :)                 ﻿ 