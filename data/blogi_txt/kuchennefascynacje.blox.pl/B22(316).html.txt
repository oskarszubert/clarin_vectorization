Ciasto to zrobiłam na urodziny szwagra. Dojechało w połowie bo nie mogłam się od niego oderwać, takie dobre. Delikatna pianka z dodatkiem budyniu, brzoskwiniń ( według mnie najlepiej pasują i najlepiej z puszki ), kruche ciasto - idealne połączenie. Dobrze wyważona słodkość. Na pierwszy rzut oka przypomina sernik i tak też większość na początku myślała. Gorąco polecam to ciacho, przepyszne :) Przepis z bloga Cake Time.     Składniki na kruche ciasto :   2,5 szklanki mąki pszennej 250 g zimnego masła lub margaryny 2 łyżeczki proszku do pieczenia 3 łyżki cukru pudru 5 żółtek  Mąkę, proszek do pieczenia i cukier puder mieszamy razem. Następnie dokładamy pokrojone zimne masło i siekamy nożem, żeby się połączyło z mąką ( ma mieć konsystencję kruszonki ). Kolejno dokładamy żółtka i wyrabiamy rękoma na gładką masę. Staramy się to zrobić w miarę szybko a jeśli będzie za suche można dodać 1 lub 2 łyżki zimnej wody. Ciasto dzielimy na 2 nierówne części. Jedna 60 %, druga 40 % . Każdą zawijamy w folię i wkładamy do zamrażarki. Czekamy aż ciasto zamarznie wtedy lepiej będzie się ścierało na tarce.   Większą część ( 60 % ) zamrożonego ciasta wyciągamy. Ścieramy na tarce o grubych oczkach na blachę o wymiarach 22x33 cm wysmarowanej masłem i wyłożonej papierem do pieczenia. Starte ciasto ugniatamy rękoma aby powierzchnia była równa. Według mnie równie dobrze można je rozwałkować i wyłożyć na blachę. Nie czekałam aż ta część ciasta całkiem mi się zamrozi, wyjęłam je po około 30-45 minutach. Spód pieczemy w temp. 190°C przez 20 minut aż nabierze złotego koloru. Wyjmujemy z piekarnika, odstawiamy do wystygnięcia. Budyniowa pianka :   5 białek 1 szklanka cukru opakowanie cukru waniliowego ( 16 g ) 2 opakowania ( 2 x 40 g ) budyniu śmietankowego lub waniliowego bez cukru ( u mnie waniliowy ) 1/2 szklanki oleju słonecznikowego puszka brzoskwiń ( 500 g ) lub innych owoców. Mogą być mrożone ( przed wyłożeniem na ciasto nie rozmrażamy ich )  Białka najlepiej jakby były temp. pokojowej wtedy lepiej się ubiją. Ubijamy białka na sztywno. Cały czas ubijając dodajemy po jednej łyżce cukru wymieszanego z cukrem waniliowym. Kolejno cały czas miksując dodajemy partiami budyń w proszku. Na końcu cienką stróżką wlewamy olej. Miksujemy aż wszystkie składniki się połączą.  Na wystudzony spód nakładamy budyniową piankę. Równamy wierzch. Na nią dajemy pokrojone owoce ( ja wcześniej brzoskwinie dobrze odsączyłam z zalewy ) lekko dociskając je do pianki. Na sam wierzch ścieramy pozostałe 40 % zamrożonego kruchego ciasta. Pieczemy w temp. 190°C przez 30-40 minut.  Dla chętnych można oprószyć cukrem pudrem. Smacznego :) ﻿ 