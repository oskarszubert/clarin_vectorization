A kusiliście mnie swoimi wpisami na chałki i warkocze cynamonowe, kusiliście ! :) Któż może się temu oprzeć. No ja nie mogłam. " Uklepałam " bardzo pyszną, puszystą, maślaną chałeczkę oczywiście z nieocenioną pomocą mojego męża, który to krzyczał z pokoju jak ją składać patrząc na film instruktażowy. A co jakiś czas kontrolował czy dobrze to idzie :) Przepyszna jest. Wczoraj tylko popróbowali my ale dziś już prawie znikła. Moje Słońce zabrał połowę ze sobą do pracy a ja pałaszowałam tylko z masełkiem na śniadanko aż uszy się trzęsły ;) Muszę też wspomnieć, że ciasto nie wyszło mi tak zbite jak powinno. Było dość klejące ( chyba dodałam więcej mleka, muszę sobie sprawić w końcu porządną miarkę ) ale nie dosypywałam więcej mąki. Jedynie formując kształt wcześniej podsypywałam lekko mąką. Ale mimo to wyszła pierwsza klasa tylko nieco niższa niż powinna ale za to dłuższa :) Przepis pochodzi z bloga Tart factory.      Składniki :   325 ml mleka 35 g masła 2 jaja 75 g cukru 500 g mąki pszennej 1 łyżeczka soli 2 i 1/2 łyżeczki suszonych drożdży opakowanie cukru waniliowego ( dałam 16 g ) skórka starta z połowy cytryny ( pominęłam )  Ponad to :   1 małe jajo 2 łyżki mleka mak  W rondlu umieszczamy mleko wraz z masłem. Podgrzewamy na małym ogniu aż masło się rozpuści. UWAGA nie możemy dopuścić do tego, żeby mleko się zagotowało. W dużej misce mieszamy mąkę, sól, drożdże, cukry, skórkę cytrynową ( jeśli dodajemy ). Dodajemy jaja i ciepłe mleko z masłem. Mieszamy.Wyrabiamy ciasto, żeby było gładkie i lśniące. Ja długo nie wyrabiałam. Gotowe ciasto odstawiamy w ciepłe miejsce w misce przykrytą ściereczką na 1 godzinę.  Po tym czasie ciasto wyjmujemy na stolnicę. Lekko podsypujemy mąką. Delikatnie i lekko spłaszczamy ręką. Dzielimy na 4 porcje. Z każdej formujemy wałek grubszy w środku, cieńszy na końcach. Układamy je wzdłuż równo obok siebie w niewielkich odstępach. Następnie zaczynamy formować chałkę. Formowanie ciężkie jest do opisania więc odsyłam tutaj na film instruktażowy, z którego ja również korzystałam. Po uformowaniu przenosimy ja na blachę wyłożoną papierem do pieczenia, przykrywamy ściereczką i ponownie odstawiamy w ciepłe miejsce do wyrośnięcia na około 30-45 minut. Następnie rozgrzewamy piekarnik do 180°C. Jajko roztrzepujemy z 2 łyżkami mleka i smarujemy wierzch chałki najlepiej za pomocą pędzelka. Posypujemy makiem ale może to być kruszonka, cynamon czy co tam nam się zamarzy. Pieczemy 25-35 minut. Smacznego :) 