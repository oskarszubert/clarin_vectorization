Jak to powiedział mój mąż chorizo mógłby jeść na okrągło. Ooo i ja też nie pogardzę. Tak więc zainspirowana TYM przepisem przyrządziłam mu pyszny obiadek w zestawie obok chorizo ziemniaczki, cebulka i jajeczko. Pożywnie i smacznie. Składniki : ( na 2 porcje )  1,5 dużej cebuli 280 g surowej chorizo, może być również suszona, wędzona - jaką dostaniecie 680 g ziemniaków pokrojonych w średnią kostkę 4 jaja olej rzepakowy   oliwa aromatyzowana rozmarynowa ( jeśli nie macie użyjcie rzepakowego ) masło sól, chilli  Na patelni rozgrzewamy 2 łyżki oleju rzepakowego i 1 łyżkę oliwy rozmarynowej, dokładamy łyżkę masła. Cebulę kroimy w piórka i przecinamy je jeszcze na pół lub w kostkę. Podsmażamy aż będzie miękka i złocista. Zdejmujemy z patelni po czym smażymy na niej ( tej samej patelni ) chorizo aż będzie złociste. Surowe rozcięłam wzdłuż i usmażyłam a potem pokroiłam w kostkę , suszone,wędzone kroimy w większą kostkę. Przekładamy kiełbasę do cebuli, pozostawiając tłuszcz ze smażenia na którym będziemy smażyć dalej. Cały czas na tej samej patelni rozgrzewamy 2 łyżki oliwy i 2 łyżki masła. Dodajemy ziemniaki i smażymy na średnim ogniu aż będą miękkie w środku i przysmażone na zewnątrz. Kiedy były już ładnie zrumienione poddusiłam je pod przykryciem około 10 minut. Pod koniec smażenia solimy. Na osobnej patelni na masełku smażymy jajka. Kiedy ziemniaki będą gotowe dokładamy cebulę i chorizo, mieszamy, ewentualnie doprawiamy chilli jeśli kiełbasa jest mało pikantna.﻿ Trzymamy na ogniu jeszcze minutę, delikatnie mieszając. Podajemy z sadzonym jajkiem. Smacznego :) 