Trochę spóźniony przepis jeśli chodzi o tegoroczne Święta ale z pewnością przyda się na następne. Nie mogłam wcześniej go umieścić bo zrobiłam ją tak jak tradycja nakazuje w niedzielę Wielkanocną. Ta oto własnie potrawa, której nazwy bliższej nie znam jest w moim domu rodzinnym zamiast żuru. Przepis przywiozła kiedyś moja ciocia od swojej teściowej, posmakowała ba nawet bardzo i tak już od niepamiętnych czasów jest daniem głównym na stole Wielkanocnym. Dietetyczne to nie jest ale raz do roku można sobie pozwolić. Dodam jeszcze, że intensywność chrzanu podczas duszenia znika, jednak smak zostaje. Nie jest to ostra potrawa.    Przepis ten nie ma dokładnie wyliczonych składników. Ja zawsze robię na oko ale postaram się Wam przybliżyć recepturę jak najlepiej. Składniki : ( potrawki z tej ilości spokojnie powinno starczyć dla 4-6 albo i więcej osób )  250 g margaryny ( dobrze jest mieć w zapasie nieco więcej, gdyby chrzan wchłonął całość i zaczął przywierać do rondla ) około 1 L słoik świeżo startego chrzanu na grubych oczkach ( u nas zawsze ścieramy dzień wcześniej, pakujemy w słoik i do lodówki ) wędzona wędlina : Około 4 większe kiełbaski, nieduża szynka, mały boczek, może być karkówka ( ważne żeby było wędzone,ogólna ilość około 1 - 1,5 litrowego słoika ) około 8- 10 jaj ugotowanych na twardo Na małym ogniu rozpuszczamy margarynę. Dodajemy chrzan i dusimy pod przykryciem aż zmięknie, około 20-30 minut. Pamiętając o mieszaniu. Jeśli chrzan zaabsorbuje całe masło i zacznie przywierać do garnka to można dołożyć więcej margaryny. Jednak jak robimy to na wolnym ogniu nie powinno się nic takiego zdarzyć.  Wędliny kroimy w nie za dużą kostkę. Tak samo jajka. Kiedy chrzan będzie już miękki dokładamy wędliny i znowu dusimy przez jakieś 10-15 minut. Na koniec dokładamy jajka. Chwilę jeszcze dusimy, żeby smaki się połączyły a jajka ogrzały. Na koniec można dodać pieprzu i soli jeśli kto chce ale według mnie jest to zupełnie zbędne. Bo dzięki tak dużej ilości chrzanu potrawka smakuje świetnie. Smacznego :) ﻿ 