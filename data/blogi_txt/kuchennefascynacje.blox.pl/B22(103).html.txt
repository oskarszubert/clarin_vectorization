Wspaniałe ciasto, mokre ale jednocześnie delikatne, korzenne, czekoladowe, lekko kawowe - smak kawy mało wyczuwalny ale wszystko zależy jakiej dodacie - moja nie była mocno wyczuwalna. Bardzo aromatyczne, słodkie jednak dla mnie ta słodycz jest ok. Przepis Anny Olson z programu" Sugar "     Składniki :  113 g gorzkiej lub półsłodkiej czekolady ( użyłam 70% miazgi kakaowej ) 2 łyżeczki kawy granulowanej rozpuszczalnej 1 szklanka masła o temperaturze pokojowej 1 i 2/3 szklanki brązowego cukru ( u mnie demerara ) 2 duże jaja 1 łyżeczka ekstraktu waniliowego ( u mnie rumowy ) 1 i 1/3 szklanki mąki uniwersalnej ( użyłam tortowej ) 1 łyżeczka sody 1 łyżeczka przyprawy 5 smaków 1/2 łyżeczki soli 1 filiżanka wrzącej wody  Czekoladę rozpuszczamy w mikrofali lub w kąpieli wodnej, mieszamy z kawą odstawiamy do lekkiego ostygnięcia. Do osobnej miski przesiewamy mąkę, sodę, przyprawy, sól. Masło ucieramy z cukrem na puszysty krem. Następnie dodajemy po jednym jajku i ekstrakt. Dodajemy czekoladę, dokładnie miksujemy aż składniki się połączą. Do masy maślanej dodajemy naprzemiennie mąkę z wrzątkiem mieszając delikatnie ale dokładnie po każdym dodaniu. Ja posłużyłam się na tym etapie plastikową łopatką. Można użyć łyżki ale mikser najlepiej odstawić. Kiedy składniki ładnie się połączą ( ciasto będzie leiste ) przelewamy masę do keksówki o wymiarach 13x23cm wyłożonej papierem do pieczenia. Pieczemy w temp. 190°C przez 30 minut, po tym czasie zmniejszamy temp. do 160°C i pieczemy kolejne 20 minut lub do tzw. suchego patyczka. U mnie upiekło się przepisowo. Smacznego :) 