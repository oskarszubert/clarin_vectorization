Pirojki - rosyjskie placuszki, pierożki pieczone w piekarniku lub smażone na patelni. Bardzo podobne w przygotowaniu do naszych pierogów ale smak inny. Pierwsze ugryzienie przywiodło mina myśl smak oponek ale z nadzieniem tworzą bardzo zgrany duet. Nadzienie może być różnie tak jak w przypadku naszych pierogów. Ja wybrałam ziemniaczane z koperkiem - pycha. Ciasto dzięki sodzie podczas smażenia rośnie jest mięciutkie i pulchniutkie. Jeśli przygotujemy nadzienie dzień wcześniej to drugiego dnia pójdzie bardzo szybko. Smażą się ekspresowo :) Przepis z Tego bloga.     Składniki na nadzienie : ( nadzienia starczy spokojnie na podwójną porcję. Autorka bloga nie podała dokładnych proporcji na puree ziemniaczane dlatego zrobiłam według własnego uznania. Pominęłam również dodatek majonezu i kremówki i zrobiłam je bardziej zwarte).  670 g ziemniaków 1 duża cebula pęczek koperku sól, pieprz 2 łyżki masła  Ziemniaki gotujemy w osolonej wodzie. Cebulę tniemy w drobną kostkę, podsmażamy na złoty kolor. Ugotowane ziemniaki przeciskamy przez praskę, maszynkę lub dobrze tłuczemy z dodatkiem 2 łyżek masła. Dokładamy cebulę, drobno posiekany koperek,doprawiamy solą i pieprzem. Odstawiamy. Składniki na ciasto : ( na 12 sztuk )  1 szklanka maślanki 3/4 łyżeczki soli 1 łyżeczka sody oczyszczonej 2-2 1/2 szklanki mąki ( użyłam pszennej, zużyłam 2 szklanki i odrobinę kiedy posypywałam) olej do smażenia  Wszystkie składniki umieszczamy w misce( mąkę proponuję najpierw dodać 2 szklanki a potem dosypywać stopniowo jeśli będzie potrzeba ). Wyrabiamy ciasto za pomocą mieszadeł spiralnych lub haka. Kiedy składniki dobrze się wymieszały chwilę wyrobiłam ciasto ręcznie aż było gładkie i sprężyste. Ciasto dzielimy na 12 części. Z każdej formujemy kulkę, spłaszczamy i nadziewamy farszem tak jak nasze pierogi i tak samo je sklejamy. Następnie w miejscu sklejenia, środek spłaszczamy. Smażymy na dobrze rozgrzanym oleju z obu stron na złoty kolor. Smacznego :) 