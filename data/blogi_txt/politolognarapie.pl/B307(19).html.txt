Klienci szukający nowego albumu Chrisa Browna Fortune w londyńskiej sieci HMV zdziwili się kiedy zobaczyli naklejkę ostrzegającą przed kupnem krążka. Opakowania zdobiły żołto- czarne wlepki z treścią: NIE KUPUJ TEJ PŁYTY. TEN MĘŻCZYZNA BIJE KOBIETY. Jak pewnie doskonale wiecie artysta 3 lata temu dotkliwie pobił swoją byłą partnerkę Rihannę.  Oczywiście to nie sklep protestuje w ten sposób przeciwko kupowaniu krążka Browna. W wypowiedzi dla telewizji E! News rzecznik sieci powiedział: to był pojedynczy incydent, który nie ma nic wspólnego z HMV i w żaden sposób nie reprezentuje naszych poglądów. Za bojkotem stoi prawdopodobnie Brytyjska Kampania Przeciw Przemocy. Mimo, że Brown starał się  przypodobać opinii publicznej spotykając się z ofiarami przemocy w rodzinie, to wygląda na to, że grzechy nie zostaną mu jeszcze długo odpuszczone. 