Tegoroczne obchody Święta Niepodległości ponownie spotkały się zaangażowaniem środowiska hip-hopowego. Artyści udzielali wywiadów, nagrali utwory, a nawet znaleźli się w komitecie honorowym Marszu Niepodległości organizowanym co roku przez środowiska prawicowe. Wśród tych, którzy postanowili użyczyć swojego nazwiska znaleźli się między innymi: Ciech, Kamel, Pjus, PIH, Młody M, Tadek, Lukasyno, Juras, Kękę oraz ekipa Zjednoczony Ursynów. Pierwsza trójka wyżej wymienionych postanowiła nawet nagrać wspólny utwór. Leming ukazał się w przeddzień święta. Miałem co do tego utworu pewne obawy, szczególnie przez jego tytuł. Spodziewałem się (chociażby przez obecność Kamela), że może on znów potęgować niechęć do ogromnej części społeczeństwa i być kolejną cegiełką, która niestety buduje coraz większe podziały w naszym narodzie. Na szczęście raperzy skupili się na politykach, układach, konsumpcji oraz mediach.  Nowy w tym gronie jest KęKę, który bije ostatnio rekordy popularności wśród słuchaczy i z sukcesem zdobywa nasze uszy. Charyzmatyczny raper z Radomia już wcześniej dał się poznać jako wyznawca tradycyjnych wartości. Przeglądając YouTube z łatwością trafimy na wiele nacechowanych emocjonalnie utworów traktujących o jego poglądach.   Jeszcze trochę i wróżę, że mało kto będzie zwracał uwagę na to czy PiH rzuci po raz kolejny w utworze jakieś krótkie zdanie, składające się najwyżej z trzech słów, z czego dwa to Wyborcza i lewactwo. Nowa siła w polskim hip-hopie z łatwością i w lepszy sposób przejmuje schedę po starszych kolegach z branży. Zaskoczeniem było dla mnie zaangażowanie Mediuma. Raper postanowił trochę się odkryć w kwestii swoich poglądów.. Będąc gościem programu Poziom 2.0 wykonał utwór pochodzący z nowej płyty, której premiera będzie miała miejsce jeszcze w tym miesiącu. Kim jesteś? traktuje o kilku sprawach: nieodłącznej roli Kościoła Katolickiego w budowaniu i trzymaniu w ryzach naszej tożsamości narodowej, zgubie jaką niesie globalizacja oraz kreowaniu i umyślnej interpretacji faktów przez media. Tekst jest pełen ciekawych metafor i w porównaniu do Leminga stoi na dużo wyższym poziomie. Gdzieś poza tym wszystkim znajduje się ujawniony dziś Projekt Wolność, któremu bardzo kibicuję. Autorem i pomysłodawcą jest Forin. Na bardzo minimalistycznej stronie (www.projektwolnosc.pl) znajdziemy osobiste interpretacje wartości jaką jest wolność. Wśród wypowiadających się są: WENA, Stasiak, Pjus i Włodi. W projekcie może wziąć udział każdy i bez względu na formę pokazać czym jest dla niego największa z cnót, którą możemy cieszyć się przecież od niedawna. Zamiast rzucać kamieniami i nawoływać do obalenia Republiki pod ramię z bandą szemranych typów i jeszcze mniej wiarygodnych polityków zacznijmy się wzajemnie słuchać. Wspólnie działajmy na rzecz lepszego jutra i porozumienia, bez którego ciężko będzie nam się w jakikolwiek sposób przeciwstawić problemom, które dręczą nasze pokolenie. Ja już zaczynam myśleć nad tym, jak przedstawię swój pogląd.. 