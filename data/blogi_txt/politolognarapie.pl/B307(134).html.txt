Proceente, Kubson, Cfany Gapa, Jano, Emazet oraz producent Szczur (JWP) w ramach kampanii społecznej Pięściarze bokserom i nie tylko skomponowali charytatywny numer na rzecz bezdomnych zwierząt – Windą do psiego nieba. Utwór ma charakter protest- songu, a narracja każdej zwrotki jest poprowadzona z punktu widzenia czworonoga. W projekt zaangażowała się piątka warszawskich raperów: Proceente, Kubson, Cfany Gapa, Jano, Emazet, producent Szczur (JWP), a o realizacje klipu zadbała POKA Film. – Chcieliśmy pokazać, że pies czuje, myśli, ma swój punkt widzenia. Kawałek został nagrany po to, żeby propagować odpowiednie podejście człowieka w stosunku do psa – mówi Proceente. Inicjatywa warszawskich raperów ma swój początek w kampanii społecznej Pięściarze bokserom i nie tylko, która w nietypowy i wyrazisty sposób pokazuje jak brutalny potrafi być człowiek wobec psów. Akcja ma edukować Polaków jak nie traktować zwierząt i uwrażliwiać opinię publiczną na ich często okrutny los. Kampania jest organizowana przez DEMA Promotion Polska oraz najsłynniejszych polskich pięściarzy, a jej zwieńczeniem jest kalendarz na 2014 rok ilustrowany dwunastoma scenami, w których pięściarze wcielają się w rolę dręczonych psów. Jak w nowej roli odnaleźli się hip-hopowcy zaangażowani w projekt? – Raperzy odnaleźli się w tym temacie, bo hip-hop to język buntu. A nasze psy, to są psy po przejściach, takie, które musiały przeżyć swoje piekło i teraz chciałyby rozpocząć normalne życie – tłumaczy Proceente. To kolejna akcja na rzecz czworonogów w jaką włączają się polscy raperzy. Na początku październiku Sobota rozpoczął współpracę ze szczecińskim schroniskiem Nadzieja Amstaffa. 