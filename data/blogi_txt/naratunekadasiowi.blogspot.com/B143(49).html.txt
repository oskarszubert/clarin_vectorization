JAK TO SIĘ Z PADACZKĄ U ADASIA ZACZĘŁO....      Dzisiaj chciałam nawiązać do wczorajszego posta, w którym się przewinęło jedno ze schorzeń Adasia czyli PADACZKA. Ile organizmów, tyle różnych reakcji i przebiegu ataków padaczkowych. U  Adasia pierwszy atak padaczki miał miejsce w wieku 8-9 lat. Byłam  przerażona, bo nigdy nie miałam do czynienia z takim atakiem, jedynie słyszałam, że coś takiego się zdarza. Pogotowie zabrało Adasia do szpitala, a  ja zaczęłam drążyć temat, pytać lekarzy, co dalej, co mam robić żeby  pomóc Adasiowi, może jakieś specjalistyczne badania? Zaczęła się  tułaczka po neurologach, badania EEG. Na moje pytanie, co może  być przyczyną padaczki u Adasia, usłyszałam od neurologa, że może to być spowodowane wzmożonym napięciem mięśniowym, rozpoczynającym się procesem zaniku  mięśni lub też stanami emocjonalnymi związanymi z ciągła zmianą  opiekunek, nauczycieli nauczania indywidualnego.Ja niestety, cały czas  nie mogłam być z Adasiem, bo pracowałam. Musiałam pracować, żeby  wychować czwórkę małych dzieci, bo mąż mój, jak wiecie zmarł nagle w  1994 r. Uprosiłam dyrektorkę szkoły, żeby mi ciągle nie zmieniała  nauczycieli, bo z każdą nową osobą w naszym domu, nasilały się ataki  padaczkowe.W czasie, kiedy ja pracowałam, Adasiem zajmowała się  Karolinka, pod bacznym okiem lekarza "z góry" pana Jarosława Kałużnego... Już wyjaśniam o co tu  chodzi... otóż piętro wyżej, czyli nad nami, była Kolejowa Przychodnia  Lekarska i w razie potrzeby, gdy coś się z Adasiem działo, Karolinka  biegła po lekarza p. Jarka, lub pielęgniarki z tej Przychodni, którzy  nigdy nie odmówili pomocy mojej dzielnej 11-to letniej Córeńce. Jeśli zachodziła taka potrzeba to lekarz wzywał pogotowie i dzwonili po mnie  do pracy (i wracałam te 67 km Fiatem 126 p, ile fabryka dała do domu, bo cóż było robić). Karolinka  chodziła do szkoły na popołudniową zmianę, zmieniała ją nauczycielka  Agatka i była z Adasiem do 14-tej,  potem wracali starsi synowie ze  szkoły, a jeśli Ich lekcje się przedłużały, przychodziła opiekunka na  1-2 godziny do czasu Ich powrotu ze szkoły lub mojego z pracy. Początkowo  u Adasia były to napady częściowo złożone, bez utraty przytomności,  poprzedzające najpierw infekcje, potem już następowały obrzęki mózgu,  następnie hipertermia, czyli częste stany podwyższonej ciepłoty ciała,  aż do przestawienia centralnego ośrodka termoregulacji. Wtedy to wykonano Adasiowi tomografię komputerową głowy i stwierdzono zmiany w mózgu, zaniki korowo-podkorowe, nasilenie obrzęku mózgu, dysplazję ciała modzelowatego oraz uszkodzenie centralnego ośrodka termoregulacji. Wyrok - będą się powtarzały częste gorączki mózgowe. Hipertermia spowodowała zmiany w odczuciu gorąca, a w miarę jak wzrastała  gorączka, pojawiało się odczucie zimna i febra, ogólne osłabienie  organizmu, silne bóle głowy i zaburzenia w oczkach oraz silne mdłości,  aż dochodziło do stanów wyrzucania płynów z organizmu , w efekcie  zaburzeń wodno-elektrolitowych.W miarę jak Adaś rósł, następowały zmiany hormonalne związane z dojrzewaniem, zmiany aktywności falowej mózgu,  szczególnie w czasie przejścia ze snu do fazy czuwania lub odwrotnie  oraz stany fizjologiczne organizmu Adasia, jak niedotlenienie, zaparcia. Zaczęły mu przeszkadzać głośne rozmowy starszego rodzeństwa,  śmiechy, dźwięk telefonu. Każdy z tych czynników wywoływał atak padaczki.  Wtedy to spróbowałam terapii muzyką relaksacyjną, stopniowo wprowadzając  inne dźwięki, śpiew, zabawy dźwięczącymi zabawkami, dzielnie pomagała  mi w tym ówczesna nauczycielka Adasia p.Agatka Bernat-Janicka No i nauczyłam Adasia słuchania muzyki - na moje utrapienie, bo teraz namiętnie słucha muzyki i próbuje na swój sposób tę "dyscyplinę" uprawiać, grając na tym, co tylko dźwięczącego wpadnie w Jego rączki.     Autor:    Danuta Wodzyńska-Czuchta     o  22:05 Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 