TWÓJ 1% Z SERCA DO SERCA PŁYNIE...       Rozpoczął się okres rozliczeniowy podatku za 2013 rok.Tak jak co roku, zwracam się z ogromną prośbą do wszystkich Ludzi Dobrej Woli o przekazanie 1% podatku dla Adasia, na Jego specjalne i bardzo drogie odżywianie, niezbędne środki na leczenie oraz potrzeby bytowe. Chciałabym bardzo  serdecznie podziękować za przekazanie 1% podatku w poprzednim okresie  rozliczeniowym, czyli za 2012 rok. Jestem ogromnie wdzięczna za Wasze  zrozumienie  i empatię. Każda złotówka przekazana dla Adasia ma dla nas  ogromne znaczenie.  Serdecznie dziękuję anonimowemu Aniołowi za przekazanie 9 kartonów po 8 sztuk Nutrisonu, za pośrednictwem innej cudownej Osoby, która również zastrzegła sobie anonimowość. Dziękuję Ewuniu za finansowanie przesyłek. Jesteście wspaniałe. To ogromna pomoc i nie potrafię wyrazić swojej wdzięczności w takim stopniu, w jakim ją czuję. Chciałabym  też oddać hołd wdzięczności wszystkim, którzy w trakcie ubiegłego roku  starali się nam pomóc przeżyć, wpłacając dla Adasia pieniążki na  konto, tym, którzy organizowali zbiórki dla Adasia w szkołach a nawet w  kościele. Nie dam rady wymienić wszystkich, za co przepraszam, ale wiedzcie Kochani, że zajmujecie szczególne miejsce w moim sercu.  Nie zapomina o nas Dyrekcja, nauczyciele i uczniowie Zespołu Szkół im. Jana Kilińskiego w  Kłobucku, Gimnazjum im. Jana Pawła II w Kłobucku, Proboszcz Parafii p.w. św.Marcina w Kłobucku, radni Józef Zdzisław Dederko i Tomasz  Wałęga, którzy wraz z nauczycielką Adasia, p.Beatką Kin, oczywiście za  zgodą Biskupa Archidiecezji Częstochowskiej Antoniego Długosza i Proboszcza parafii NMP Fatimskiej zorganizowali zbiórkę do puszek dla  Adasia [w tym miejscu ukłony dla parafian tego kościoła za niezwykłą empatię i ofiarność].  Podziękowania należą się Ludziom Wielkiego Serca z Ruśca i Woli Wiązowej za podarowanie nam paczki mikołajkowej oraz pieniędzy na specjalne odżywianie Adasia. Dziękuję Kasi Kwiecińskiej-Pierzynce, Kasi Mielczarek, Wiesławowi Wlazłowskiemu, Anecie Mielczarek, Justynie Ochockiej, Renacie Rabendzie, Justynie Gibas, Ewie Stępnik, Kasi Płuciennik, Kasi Koziróg, Jarosławowi Wlazłowskiemu oraz Bernadzi i inicjatorce całej akcji Mikołajkowej - Ewie Dłużak. Jak co roku wieeelką paczkę wigilijną przywiózł aż z Norwegii kochany Anioł - pan Toniek od siebie i przecudownych Ziemskich Aniołów: Iwonki Zięba, Zbyszka Piwko oraz ich Rodzin i Znajomych.    Jeśli potrafimy z siebie coś dać to zatrzymamy wodospady łez i sprawimy, że na zapłakanej twarzy pojawi się uśmiech. Wtedy zbudujemy tęczę z uśmiechu  i łez... kolorową, barwną...dającą nadzieję  na przetrwanie kolejnych dni.  Oprócz  drogich leków Adaś wymaga stosowania bardzo kosztownej diety  bezresztkowej, bezglutenowej i bezmlecznej. Z racji nieprawidłowej  budowy anatomicznej (żołądek położony wysoko w klatce piersiowej, znaczne zniekształcenie kręgosłupa, deformacja klatki piersiowej i  powłok brzusznych) założenie PEG-a nie było możliwe, więc i dieta nie  doczekała się w naszym przypadku refundacji z Instytutu Leczenia  Żywieniem. Do tego dochodzą środki do pielęgnacji ultrawrażliwej skóry  Adasia, środki przeciwodleżynowe, pampersy, podkłady, chusteczki, środki piorące antyalergiczne i inne.  Od  wielu już lat jestem zdana wyłącznie na dobrych ludzi, ponieważ  jałmużna, którą otrzymujemy od Państwa ledwie starczyłaby na zwykłe  wyżywienie i podstawowe opłaty. A gdzie leki, Adasiowe suplementy diety, opał? I tak każdego miesiąca muszę wybierać, na co przeznaczyć pieniądze, żeby nie stracić Adasia, mieszkania i jeszcze samej przeżyć.  Leki i suplementy mieć musimy, to pewne, ale musimy tez jeść i przeżyć  zimę, więc najczęściej odwlekam opłaty za mieszkanie. Kierownik apteki - Anioł, nie człowiek, czeka zawsze na uregulowanie należności za znaczną  część leków do rozliczenia 1%. Swoich leków nie kupuję, bo mnie nie  stać. Przez  Państwo i organizacje pomocowe zostaliśmy zepchnięci na margines. Mogę  liczyć i liczę na Ludzi Dobrej Woli, wrażliwych i bezinteresownych w  swym działaniu, którzy dostrzegą w moim synu CZŁOWIEKA zasługującego na  godne życie. Nie boję się rozliczania i zaglądania do portfela, nie mam  zupełnie nic do ukrycia.   Żyjemy na skraju nędzy, bo dostatek mija się w  progu z chorobą...      Bardzo proszę o przekazanie 1% podatku na Stowarzyszenie AMICUS - KRS 0000068484 z dopiskiem "dla niepełnosprawnego Adasia Czuchty"     Za DOBRE SERCE, zrozumienie i wrażliwość, serdecznie dziękuję.  Jednocześnie życzę samych dobrych i szczęśliwych dni, szczęśliwości wszelkiej w Nowym 2014 Roku i dużo, dużo zdrówka .      Autor:    Danuta Wodzyńska-Czuchta     o  14:46    6 komentarzy: Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 