WZMOŻONE NAPIĘCIE MIĘŚNIOWE      Miniona noc była dla Adasia trudna, najpierw lekki atak padaczki, z  którym bez problemu sobie poradziłam. Po szybkiej reakcji i podaniu  odpowiednich leków zasnął. Spokojnie się wybudził po ok. 3 godzinach i wszystko  wskazywało na to, że mogę się trochę zdrzemnąć. Niestety, tuż przed 4  rano, kiedy już chciałam się położyć, nagle Adaś zaczął jakoś dziwnie  chrapać a potem cisza...dziwna cisza... no to już wiedziałam, co się  zaczyna....bezdech. Trwał zbyt długo, po dopiero po niecałej minucie udało  mi się Go wybudzić. Dzięki Bogu, że się nie położyłam, to chyba jakiś instynkt... szósty zmysł? Nie wiem... Na skutek takich przejść wzmaga się napięcie mięśni i dlatego też rano Adam obudził się z sinymi rączkami  (tak mocno był napięty). Żeby wyobrazić sobie, co czuje chory w czasie takiego napięcia mięśni, trzeba spróbować napiąć jeden mięsień na maksa i tak sobie go potrzymać przez parę minut. Spróbuj. Boli? Albo wyobraź sobie że łapie Cię skurcz. Też nieprzyjemne odczucie, prawda? Adaś budzi się z bólem i zasypia z bólem. Od lat jest na Tramalu i No-spie. Nie mogę rozpocząć porannej toalety bez masażu. Jest to niemożliwe, żeby Go w takim stanie umyć. Lekcje zaczynają się od masażu, w zasadzie każdą czynność, która od Adasia wymaga rozluźnienia i skupienia, poprzedzamy masażem. Adaś ma rehabilitantkę - Kasię z Hospicjum, niestety tylko 2 razy w tygodniu. To zdecydowanie za mało, więc w pozostałe dni rehabilituję i masuję go sama. Niestety coraz częściej jest to ponad moje siły fizyczne, nie mówiąc już, że na ten czas powinnam nie mieć nic innego na głowie, bo moja dekoncentracja i pośpiech wcale Adasia nie rozluźniają. Krótko mówiąc "oj, przydałby się ktoś do pomocy", żeby tę rzepkę wyciągnąć... Czy macie jakiś pomysł? Zaznaczam, że prywatna rehabilitacja odpada, ze względów oczywistych: braku środków.     Autor:    Danuta Wodzyńska-Czuchta     o  21:44 Wyślij pocztą e-mailWrzuć na blogaUdostępnij w usłudze TwitterUdostępnij w usłudze FacebookUdostępnij w serwisie Pinterest 