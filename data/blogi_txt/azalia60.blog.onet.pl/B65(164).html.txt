Małżeństwo zawiera się łatwo. Wystarczy zauroczenie, fascynacja, pragnienie bliskości, pożądanie  i już dajemy etykietę: Miłość. A jak miłość, to do małżeństwa już tylko krok, tak jakby miłość, bądź to, co nazywamy miłością było gwarantem na szczęśliwe i udane małżeństwo. Miłość się zdarza, nie zaprzeczam, ale najczęściej ludzie pobierają się bazując na wyobrażeniu miłości. Każdy owładnięty uczuciem, zapytany jak widzi  dalsze życie we dwoje, robi oczy jak pięć złotych. - Co za pytanie? Przecież się kochamy, to musi być dobrze.  Nie ma reguły, że musi. Może być dobrze. Ale żeby było dobrze, to trzeba na to zapracować. Bo moim zdaniem małżeństwo, to ustawiczna i ciężka praca u podstaw. A o tym już nikt nie myśli albo myślą nieliczni.  Spotkania na randkach, nawet okazjonalne wspólne pomieszkiwanie nie dają obrazu prawdziwego życia w małżeństwie. Młodym wydaje się, że po paru miesiącach spotkań znają się na wylot, gdy tymczasem  oni znają się zaledwie powierzchownie. Pierwsze miesiące po ślubie zazwyczaj bywają upojne, pełne wzruszeń, zaklęć, sycenia się sobą, ale im dalej w las, tym więcej drzew, jak mówi przysłowie. Przychodzą pierwsze rozbieżności zdań, poglądów, niekiedy celów, upodobań, wyłażą na wierzch wady, których przedtem nie było widać, bo przesłaniały je różowe okulary.  Pojawiają się problemy finansowe, rodzinne niesnaski i nagle pierwsza kłótnia, pierwsze ciche dni, a potem i noce. To wszystko się zdarza i nie ma w tym nic nadzwyczajnego, bo zawierając małżeństwo, bierzemy ukochaną osobę z całym dobrodziejstwem inwentarza.  A wiadomo, że ten  inwentarz jest jak medal, ma dwie strony. Ci, którzy to wiedzą i są do tego przygotowani, wygrywają. Przegrywają ci, którzy ślepo wierzą, że miłość czyni cuda. Miłość czyni cuda, to fakt, ale trzeba jej w tym pomagać. W jaki sposób? Bardzo prosto. Rozmawiać ze sobą. O wszystkim co nas dotyczy, co dobre i co złe w codzienności. Nie obwiniać się, nie szukać dziury w całym, nie przemilczać rozterek, wątpliwości, tylko gadać, gadać szczerze i do skutku.  Spotkałam niedawno znajomego, który swego czasu pomagał mi przy remoncie domu. Młody mężczyzna, żonaty z dwójką dzieci. Znam jego rodzinę, więc grzecznościowo spytałam. –   Jak wam leci?  - Jak krew z nosa – odpowiedział. - To znaczy?  - Dużo by gadać… chyba się rozwiedziemy… - No, co ty? Wy i rozwód, przecież tak fajnie żyliście z sobą, widziałam, że już dom wykończony, dzieci  podchowane, nie wierzę… - A po co mi takie życie, jak od dwóch lat śpię sam, nie mam z kim pogadać, bo moja żona całymi dniami  siedzi u mamusi, w domu nie mamy o czym gadać,  odzywa się tylko wtedy, jak potrzebuje pieniędzy albo trzeba coś naprawić.    - Mieciu – odparłam. – Ale ja cię parę razy widziałam w stanie wskazującym… może to jest przyczyną, że żona się od ciebie odsunęła?  - Ależ gdzież tam, czasem idę do baru, żeby z kimś pogadać, żeby nie sfiksować w domu, to się napiję, ale ją to guzik obchodzi, byle bym tylko forsę dawał.  - Spróbuj porozmawiać z żoną, może ona też ma do ciebie jakieś pretensje – doradzałam. –  Dogadajcie się, bo szkoda rozwalać życie.  - To nic nie da. – Machnął z rezygnacją ręką. – Próbowałem, to mnie opieprzyła, że chcę ją odciągnąć od rodziców. - Mietek, a od początku tak było, bo pamiętam, że kiedyś byliście, jak papużki nierozłączki ? -  Taaa… dwa lata po ślubie było jak w raju, a jak się urodziły bliźniaki, to żona się wyniosła z sypialni, a potem teściowa zachorowała i żona prawie u niej zamieszkała, bo krowy, kury, świnie, nawet dzieci tam więcej przebywają,  niż  w domu.  Szkoda mi Mietka, bo to bardzo uczciwy człowiek. Grzeczny, pracowity, dobry fachowiec, taka złota rączka. Jego żona nie pracowała i nie pracuje, więc… No, właśnie, więc, co? Dwoje ludzi, początkowo dobre małżeństwo, dzieci, wybudowany dom i po kilku latach flauta. Życie małżeńskie zamarło. Kto zawinił? Na pewno każde po trochu, ale jeśli nie usiądą do szczerej rozmowy, nie   spojrzą na swoje życie z dystansem i krytycznie,  to nic i nikt im nie pomoże. Podobnych małżeństw jest dużo. Jedni gnuśnieją, żyjąc obok siebie, a drudzy idą po najmniejszej linii oporu i się rozstają. Mam w rodzinie przykłady na to, że brak szczerości i wzajemnego szacunku, porozumienia prowadzi do marazmu, nerwicy, stresów, awantur  i w końcu do rozwodu.  A wystarczyłaby czasem zwykła rozmowa, czulsze spojrzenie, ciepłe słowo, małe ustępstwo. Małżeństwo to sztuka, a dobre małżeństwo to wręcz arcydzieło. Ale to wymaga niemałego wysiłku. A ludzie chcą żyć lekko, łatwo i przyjemnie.       Powiązane notki: Praca i praca 