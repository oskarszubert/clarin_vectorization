Pogoda nie rozpieszcza. Wydawało się, że lada dzień wiosna, kwiatki, zielona trawka, i te inne, a tu zima się zawzięła i nie odpuszcza. Mnie się to nie podoba. Mam już dość wywijania siekierą, rąbania co się da, wrzucania węgla do piwnicy, palenia w piecu, wynoszenia popiołu, czyszczenia przewodów, komina i innych otworów. Mam serdecznie dość. Całe szczęście, że  już jestem bez czterech kółek( nad czym skrycie i dogłębnie boleję) i odpadło mi codziennie odśnieżanie podwórka i drogi do bramy wjazdowej. Obecnie zajmuje mnie tylko ścieżka wokół domu  do piwnicy/kotłowni i trzy metry chodnika do bramki. Tyle wystarczy dla tzw „zdrowotności”. Pamiętacie niegdysiejsze hasło: Pomożecie?! To ja dzisiaj w tej sprawie do Was.   - Ciociu, pomocy! -  zawołała nagle  córka kuzynki podczas wczorajszej rozmowy telefonicznej. Zatrwożyłam się. Słysząc takie słowa każdy by się wzdrygnął. Myślałam, że ktoś chory w rodzinie, albo spotkał ją zawód miłosny, lub młoda potrzebuje pieniędzy.   – Baśka, nie strasz mnie – odparłam. – Mów co się stało…  – Nie, nic się nie stało… tylko… tylko ja… – zaczęła się jąkać – tylko ja nie mogę sobie poradzić z tematem na zaliczenie, no wiesz, z socjologii…  – Ufff – odsapnęłam. – Dawaj, o co chodzi, spróbuję pomóc.   Baśka często zwraca się do o mnie z podobnymi prośbami, bo jej rodzice, to sami ścisłowcy, więc tylko ciocia jest do zadań socjo-psycho i pozostałych.   Młoda wie, że prowadzę blogi i stąd jej wołanie o pomoc. Sama wybrała na zaliczenie temat blogowy i w trakcie pisania padła.  A temat brzmi tak: Jakie motywacje kierują ludźmi w starszym wieku do pisania bloga i czy blogowanie pomaga im w życiu?   Basia jest uczciwą studentką i nie chce wciskać przysłowiowego kitu, tylko oprzeć się na rzeczywistych wypowiedziach i dlatego sięgnęła po pierwsze koło ratunkowe – telefon do przyjaciela/cioci.  Wypada jej pomóc. Ja też nie chcę zmyślać, bo na ten temat mogłabym napisać dużo, ale uważam, że więcej różnorodnych wypowiedzi, będzie wiarygodniejsze i bogatsze do opracowania tematu. Dlatego teraz zwracam się do Was przemili blogowicze z prośbą o pomoc. Napiszcie w komentarzach szczerze i otwarcie, Co Was skłoniło do pisania blogu i czy blogowanie ma   wpływ na Wasze życie? Wypowiedzi mogą być anonimowe, bo ważna jest treść. Będę wdzięczna za obszerne, wyczerpujące  wypowiedzi. Mamy na to czas do piątku. Jeśli ktoś nie nie zechce się wypowiedzieć, to trudno. To jest tylko moja prośba.  Wyjaśnienie  Notaria i Krakowianka zakwestionowały zwrot „w starszym wieku”.  Być może jest to niezbyt fortunne określenie, ale dziewczynie zależało na ograniczeniu  się do jednego przedziału wiekowego, żeby łatwiej było wyciągnąć wnioski. Wiadomo przecież, że blogerzy są w różnym wieku, ale najczęściej blogują ludzie młodzi. Blogi prowadzą  różnej maści celebryci z politykami i gwiazdeczkami na czele. Dla nich blog, to rodzaj tuby nagłaśniającej, promującej ich przekonania, sukcesy, zjednującej sympatyków czyli blogowanie jest obliczone na efekt. Osobną grupą są profesjonaliści, artyści, ludzie pióra, to nie wymaga wyjaśnienia.  Są jednak blogerzy, którzy założyli blog, będąc już na emeryturze, albo tuż przed. Ich blogi raczej nie mają jakichś specyficznych kategorii, ot, zwykła codzienność. I ta grupa wiekowa jest tematem pracy. Dlaczego piszą blogi?   Ja często słyszę takie pytanie od rodziny czy znajomych: Po co to piszesz? Nie szkoda ci czasu? Co za sens dzielić się z obcymi ludźmi swoimi sprawami? Jakbyś nie miała dzieci, rodziny, to co innego…   Reasumując, zwrot ” w starszym wieku” nie ma znaczenia pejoratywnego.  Jak to zwykło się potocznie mówić: Już z góry Wam dziękuję. Pozdrawiam serdecznie i życzę dobrego tygodnia. Brak powiązanych notek. 