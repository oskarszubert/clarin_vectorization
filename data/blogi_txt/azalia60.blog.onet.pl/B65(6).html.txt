14.02.2010  Walentynki W sklepach z upominkami i w kwiaciarniach szał kupowania niemal jak przed Świętami.. Wiadomo, jutro Walentynki, święto zakochanych. Nie jest to nasze polskie święto ale powoli się nim staje. Przyjęło się u nas wraz z tzw. odwilżą. Początkowo nieśmiało, w niewielkich kręgach, potem coraz śmielej aż w końcu ogarnęło cały kraj. Dużą zasługę w rozpowszechnianiu tegoż święta należy przypisać mediom. Pamiętam początki Walentynek w Polsce. Jedni przyklasnęli ochoczo i wprowadzili w życie, inni trochę się krzywili ale też już pomału przystają do grona zwolenników. Byli też i są nadal  zdecydowani przeciwnicy tego święta. Są to przeważnie ludzie starsi, nie tyle wiekiem co duchem. Przeważają kobiety. Pewnie zapomniały już o porywach serca, o wzruszeniach jakie towarzyszyły podarowanej róży albo drobnemu prezencikowi od ukochanego. Być może nigdy nie kochały tak naprawdę i nie były kochane. To dobre dla młodych, mówią. A ja mówię, nie. W każdym wieku można kochać i być kochanym. A miłość w wieku starszym jest tak samo gorąca i piękna, dające radość i szczęście jak w młodych latach. Uczucia nie mają lat. Powinniśmy pamiętać o tym i nie wzbraniać się przed miłością po przekroczeniu pewnego wieku. A jaki to wiek? No właśnie. Nie ma reguły.  Są też wieczni malkontenci, którzy mówią z przekąsem; „Komu to jest potrzebne, po co nam amerykańskie święto? Mało to mamy naszych polskich?” I tu się mylą. Bo Walentynki to nie amerykańskie święto a w dobie globalizacji nic nie stoi na przeszkodzie, żeby przejmować piękne tradycje i zwyczaje innych narodów. Przecież jest to święto miłości, radości, uniwersalne i nie widzę powodu aby nie cieszyć się w tym dniu i nie okazać komuś bliskiemu swojej sympatii, czy uczuć przyjaźni i miłości. Ktoś może zarzucić, że miłość i przyjaźń powinniśmy okazywać codziennie a nie tylko od święta.  Zgadzam się z tym. Ale obchody jakiegoś dnia czy święta nie oznaczają, że tylko w tym dniu mamy coś lub kogoś czcić, szanować. Nie. Jest to dzień-symbol. Tak jak Dzień Matki, Dzień Kobiet, Dzień Babci…itd…. Kochajmy się, szanujmy się codziennie a w tym jednym dniu w roku radujmy się, że mamy kogo kochać i że nas ktoś kocha; dzieci, rodzice, rodzeństwo, narzeczony, mąż, żona, kochanka, kochanek, przyjaciółka, przyjaciel……..chociaż tak naprawdę jest to święto zakochanych; narzeczonych i par małżeńskich. Ale co szkodzi potraktować je trochę szerzej. Wiem, że wśród blogerów też znajdą się osoby z grupy malkontentów dlatego pozwalam sobie przekazać za Wikipedią garść informacji związanych ze świętem Walentynek. Jeśli lepiej poznamy historię tego święta to spojrzymy na Walentynki przyjaźniej i z pełnym zrozumieniem.          ŚWIĘTY  WALENTY patron zakochanych całego świata oraz  umbryjskiego miasta Terni, oddalonego o 100 km od Rzymu, w którym przyszedł na  świat w roku 175. Poświęcając swoje życie pełnieniu duszpasterskiej posługi  dla wspólnoty chrześcijan tegoż miejsca zyskuje również poważanie ze  strony ludności całego regionu.                Wieść o cudach,  które czynił Święty dotarła Rzymu, gdzie papież Felicino nadaje Walentemu  sakrę biskupią i mianuje pierwszym biskupem Terni, gdzie do dnia dzisiejszego  spoczywają Jego szczątki.       Jego imię było zawsze kojarzone z miłością, a wszystko za sprawą jednego  epizodu, o którym wspomina legenda. Mianowicie Walenty jako pierwszy pobłogosławił  miłości  między pogańskim legionistą a młodą chrześcijanką. W ślad za nimi wielu również zapragnęło  otrzymać takowe błogosławieństwo z rąk tego świątobliwego biskupa,      Na pamiątkę tego  wydarzenia corocznie w bazylice Św. Walentego w Terni odbywają się odchody tak zwanego święta obietnicy miłości.               Według legend Święty Walenty został uwięziony w czasie trwających w Rzymie prześladowań  wyznawców Chrystusa  na przełomie  II i III wieku. Uwięziony, biczowany a następnie wywieziony poza miasto, by  uniknąć buntu ze strony wierzących i umęczony. Ciało pogrzebano na otwartym  cmentarzu w odległości 2 mil od via Flaminia w Rzymie. Jednak po pewnym czasie  trzej wierni uczniowie Walentego odnalaźli miejsce pochówku swego Mistrza, wydobyli ciało i przewieźli do miasta Świętego Męczennika – Interamny,  gdzie wystawiono godny czci swego biskupa nagrobek. Legenda przekazuje, że  Walenty ginie 14 lutego 273 roku- w kalendarzu rzymskim w tym dniu obchodzono święto  urodzaju oraz przyrzeczeń małżeńskich. Od 900 roku stare pogańskie święto  z 14 lutego, zmieniono na święto obietnic miłości, któremu patronuje Św.  Walenty.      W związku   z powyższym każdego roku w bazylice noszącej imię Świętego Patrona  Zakochanych odbywają się obchody pamiątki tego święta. W dniu 14 lutego każdego  roku przy grobie Św. Walentego gromadzą się pary narzeczonych przybywający  licznie z terenu całych Włoch jak również z poza jej granic, by uroczyście  wymienić obietnicę miłości.      W uroczystej ceremonii  przyrzeczeń biorą udział także jubilaci świętujący  25-lecie lub 50-lecie pożycia małżeńskiego, także oni  odnawiają obietnicę kontynuowania wspólnego życia we wzajemnej miłości.     Wśród  chrześcijan na zawsze pozostała żywa pamięć o Świętym Walentym jako  patronie miłości i zakochanych, i w tym też   kierunku rozszerzył się Jego kult poza   granice Rzymu i Włoch.                Wierni miasta Terni gdzie Święty  sprawował posługę biskupią złożyli swemu Patronowi hołd wznosząc świątynię.  Wystawną bazylikę wybudowano w miejscu złożenia szczątków Walentego.      W 1630 roku zakończono  prace budowlane, nowy kościół pobłogosławił ówczesny biskup Terni Cosimo  Mannuci 20 lipca tegoż roku. Konsekracja odbyła się pod przewodnictwem  Kardynała Francesco Angelo Rapoccioli w roku 1649.           W czasie ekshumacji prochów, której dokonano za zezwoleniem miejscowego  biskupa Giovanni Antonio Onorati, odnaleziono umieszczoną pod głównym ołtarzem  marmurową arkę, w której znajdowała się mała ołowiana skrzynka ze szczątkami  Św. Walentego.     Na dzień dzisiejszy relikwie Świętego  Biskupa przechowywane są w srebrnej urnie w masywie zbudowanym w 1696 roku, który  został umieszczony pod ołtarzem bazyliki. Można zobaczyć także kryptę,  umieszczona pod głównym ołtarzem, gdzie znajdował się grób Świętego i mała kaplica. Znajduje się tam również marmurowa skrzynka z prochami ciał uczniów  Św. Walentego. Opiekę nad bazyliką  sprawują Ojcowie Karmelici.               (traduzione  di Agnieszka Florek) Moi Drodzy          Wiele radości, uśmiechu, naręczy kwiatów, pełnej skrzynki sms, e-maili z miłymi życzeniami od bliskich i gorących serc u stóp życzę w tym dniu wszystkim zaprzyjaźnionym i bywającym na moim blogu. Ja chcę Wam wyznać, że bardzo Was lubię i czuję się dobrze w Waszym gronie. Azalia              Powiązane notki: Dzień Babci Dziadka 