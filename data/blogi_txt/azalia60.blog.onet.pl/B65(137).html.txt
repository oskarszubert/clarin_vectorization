Nie mam zwyczaju robić planów. Już dawno stwierdziłam, że nie można czegoś zaplanować tak, żeby się to sprawdziło. Zawsze coś wejdzie w drogę i trzeba zmieniać scenariusz, a tego bardzo nie lubię dlatego żyję chwilą. Gdyby mnie ktoś zapytał co będę robić jutro, co mam na przykład w planie na obiad, to odpowiem krótko i szczerze  – nie wiem – i to będzie zgodne z prawdą. Odkąd pamiętam byłam zawsze spontaniczna i trochę nieprzewidywalna. Zdarzało się, że w najmniej odpowiedniej chwili wsiadałam do samochodu i jechałam przed siebie. Czułam, że muszę jechać i jechałam, a dopiero w drodze decydowałam po co i gdzie jadę. Rodzina była do tego przyzwyczajona. Znali moje nawyki, właściwiej będzie  narowy i nie dziwili się, gdy nagle wybywałam z domu, albo w środku nocy wyciągałam maszynę do szycia, tkaniny i do rana zawzięcie szyłam. A rano brylowałam w pracy nową sukienką, mimo niewyspania. Dziwaczka jestem i już. Jak mnie opęta jakiś pomysł, jakieś chcenie, to liczy się tylko to i nic więcej. Zostawiam wszystko inne  na boku i zajmuje się tym co w danej chwili mnie opętało. Kobieta zmienną jest, tak ktoś powiedział, ale ja nie tylko jestem zmienna, co furiatka.  Mam setki pomysłów i wiele chęci do ich realizowania, a że mam też świadomość ulotności czasu, więc realizuję od ręki, żeby nic nie umknęło. Od piątku mam zastój myśli i czynów. Nie robię nic konkretnego, tylko trwam. Wiem, że powinnam pokończyć zaczęte robótki, bo obiecałam, że powinnam ugotować coś do zjedzenia, że powinnam zrobić zakupy, pranie, wyczyścić piec co, bo już na to pora., że wypadało odpisać na Wasze komentarze(sorry).  Wiem, a nie zrobiłam nic. Może to jakiś przełom we mnie. Może najwyższy czas zacząć racjonalną egzystencje? Przemyśleć co pilniejsze do roboty, zaplanować czas i miejsce akcji, obliczyć zyski i straty, zrobić korekty, uwzględniając zapas sił i pogodę, zasoby i inne zmienne… Cholera, nie dam rady. Śnieg topnieje z godziny na godzinę, na termometrze słupek w górze, a ja mam się zamęczać planowaniem? Nigdy. Nie cierpię rutyny, sztywnych norm, tabelek, słupków, budzików, i… czerwonych świateł. Nic nie muszę i niczym się nie przejmuję. Te trzy dni byczenia się  były mi bardzo potrzebne. Do czego? A do tego, żeby po raz kolejny przekonać się, że bezczynność jest twórcza. Nie zwariowałam, nie ma obawy. Nie znacie mnie takiej? Ja też siebie nie znam tak do końca. Brak powiązanych notek. 