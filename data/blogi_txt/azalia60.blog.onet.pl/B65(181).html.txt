Pamiętacie zapewne, że kiedyś pisałam post o wątpliwej przyjemności jazdy autobusami, bo tłok, bo zaduch, bo głośne rozmowy przez komórki. Jednak moja piątkowa podróż  przebiła te poprzednie moje. Z początku piałam z zachwytu. Warunki niemal komfortowe, bo mało pasażerów, w miarę czysto w autobusie, nie było zaduchu, ponad to pan kierowca udzielił mi zniżki na bilet dla pasażerów z kategorii 60+, aż jeden złoty pięćdziesiąt groszy(!), więc zadowolona zajęłam miejsce i zabrałam się za czytanie książki, co chwilę pogryzając słone paluszki. Jednak po godzinie humor miałam już skwaszony. Na którymś przystanku wsiadł starszy mężczyzna, tak na oko blisko siedemdziesiątki. Usiadł na siedzeniu tuż za kierowcą i od razu zaczął nawijać o polityce, o sporcie, o pogodzie, o zdeprawowanej młodzieży, o pedofilach, o gejach, itp. Jednym słowem repertuar i rozrzut tematów bogaty. Kierowca dość ochoczo podtrzymywał konwersację, co mnie deczko zaniepokoiło. Moim zdaniem obowiązkiem kierowcy jest kierować pojazdem i uważnie patrzeć na drogę, a nie rozwodzić się nad kondycją polskiej piłki nożnej czy moralnością rodaków. Ruch na drogach duży, co kawałek objazdy, drogi w przebudowie, więc o wypadek nietrudno. Ale nie to mnie rozeźliło tak bardzo, jak „barwne” słownictwo sędziwego pana. Nie wiem kim był ten mężczyzna, ale sądząc po jego słownictwie na pewno nie był intelektualistą, a nawet jeśli, to bardzo miernym. W życiu nie usłyszałam tylu słów na k…., ch…, p… i wielu innych potocznie zwanych wulgaryzmami. Każde wypowiedziane zdanie okraszone było paroma „kwiatuszkami”. Być może dla tego jegomościa nie były to wulgaryzmy, ale ja już miałam dość. Mało, że on sypał wulgarnym słownictwem, to jeszcze tak głośno, jakby chciał, żeby wszyscy go słyszeli. Przed mną siedziała młoda matka z kilkuletnią dziewczynką. Dyskretnie zapytałam czy nie razi ją słownictwo tego pana, bo dziecko słyszy…  Nie, ona wie, że tak mówić nie wolno i na pewno nie będzie powtarzać – odparła i pogładziła córcię po główce.  Ja, mając przy sobie małe dziecko już dawno  zareagowałabym, ale ona uznała to za normalne. Dziwne, prawda? Nie chciałam robić awantury, ale jak sobie uświadomiłam, że jeszcze przez dwie godziny będę poddana takim torturom słownym, to nie wytrzymałam i zwróciłam panu uwagę. Dwóm panom, bo kierowcy też. Grzecznie, ale konkretnie i stanowczo. Kierowca się speszył i nawet coś mruknął, że przeprasza, że to znajomy, że coś tam… A starszy pan mnie po prostu ofuknął. - Jak taka delikatna, to niech nie słucha albo taksówką jedzie– warknął w moją stronę. Płacę za bilet, to mogę mówić co chcę. – Woda sodowa jej uderzyła do łba – zwrócił się ko kierowcy. – Wielka paniusia się znalazła, będzie mnie pouczać. Pewnie z PO, bo oni tylko pouczać potrafią, a od roboty się wymigują – ciągnął dalej swoje wywody. Przy okazji przypisał mi przynależność polityczną. Moja reakcja nie znalazła poparcia wśród pasażerów. Nikt się nie przyłączył. Ani matka z dzieckiem ani dwie starsze panie, ani też kilku panów siedzących z tyłu. Nagle wszyscy zaczęli podziwiać krajobraz za oknem.  Jednak ów pan spuścił z tonu. Mówił już ciszej i rzadziej rzucał mięsem, a kiedy wreszcie wysiadł,  ucieszyłam się z ciszy jaka zapanowała w autobusie.  Nie jestem przesadna, upierdliwa, ale nie przepadam za wulgaryzmami. Czasem zdarza mi się mocniejsze słowo, lecz nigdy w obecności dzieci czy innych osób. W domu można sobie przykląć, na przykład, gdy młotek zamiast w gwóźdź trafi w palec, bo jak się zaklnie, to mniej boli, ale w autobusie czy w innym miejscu publicznym moim zdaniem nie wypada. A co Wy o tym sądzicie?  Brak powiązanych notek. 