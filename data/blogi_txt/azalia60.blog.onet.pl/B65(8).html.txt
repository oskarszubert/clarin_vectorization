To nie jest moja filiżanka. Ta, którą tutaj wkleiłam jest niemal taka sama w kształcie, w zdobieniach jak była moja, tylko kolor ma inny. Moja była biała w bordowo-popielate różyczki z ciemno zielonymi listkami. Reszta była taka sama. Była ale już nie ma. To była moja ulubiona filiżanka do kawy. Kupiłam ją parę lat temu na wyprzedaży w jednym z dużych sklepów gospodarstwa domowego. Pochodziła z włoskiego zdekompletowanego zestawu kawowego. Kosztowała dość drogo ale od pierwszego wejrzenia zdecydowałam, że zapłacę każdą cenę, żeby tylko była moja. Dlaczego tak? Ano dlatego, że jestem nieuleczalną kawoszką ale z wymaganiami. Dawno temu pijaliśmy kawę w szklankach i to taką sypaną a potem robiło się tzw. dolewajki.   Brrr… Jak sobie to przypominam to mnie obrzydzenie bierze. Wtedy piłam, bo kawa była na kartki i było jej mało a innej nie znałam. A wiadomo jak czegoś brakuje to ochota na to coś rośnie. Po za tym nie było w zwyczaju picie kawy w filiżankach. Chyba, że w jakichś zamożnych domach, z tradycjami, z koneksjami herbowymi, bądź na tzw. salonach politycznych.    Zwykły szary lud nawet ten z klasy inteligenckiej,  pijał w szklankach. Pamiętam czasy słynnego serialu „Dynastia”, serialu z  wyższych sfer. Wszyscy oglądaliśmy to „cudo” z zapartym tchem, bo to było coś nowego, coś o czym tylko czytało się w książkach lub słyszało od ludzi powracających zza żelaznej kurtyny.Te wnętrza, te domy – pałace, te ogrody, te kreacje, samochody, celebrowane posiłki na pięknych zastawach stołowych przyprawiały nas o zawrót głowy. Przypomina mi się, że nie raz zadawałam sobie pytanie; kiedy oni pracują? Bo oprócz pracującej służby, wszyscy pozostali bohaterowie serialu tylko spotykali się, jedli, pili, kochali się i rozmawiali ze sobą. Skąd więc mieli takie bogactwo? Mieli i już. Co jakiś czas słychać było tylko westchnienia i cichy szept, mamy albo ojca – Boże,czy to możliwe, że ludzie tak żyją?W pracy przez pół dnia nie cichły dyskusje, wymiany poglądów, spostrzeżeń, ochy i achy na temat kreacji Kristal, czy Alexis. I tam w tym filmie zobaczyliśmy po raz pierwszy, wielkie kubki do kawy. Takie ogromne, ciężkie kubasy. W mgnieniu oka na naszym rynku pojawiły się te kubasy, w różnych kształtach, kolorach. I zaczęło się. W każdym domu, biurze na dobre zagościły kubasy. Szklanki poszły w odstawkę, służyły tylko od święta, od parady. Szczerze mówiąc, nie zachwycały mnie szklanki a tym bardziej kubasy. Któregoś dnia byłam na szkoleniu w stolicy i tam w Dessie napotkałam filiżanki. Drogie jak cholera. Ale zrujnowałam się i kupiłam dwie. Były śliczne. Lekkie, z cieniutkiej porcelany, delikatnie zdobione. W pracy wszyscy zrobili wielkie oczy gdy zobaczyli moją zdobycz. Nie przypadła im do gustu. Wybrzydzali, że takie to małe, delikatne, uszko nie za bardzo pasuje do palców. Ale ja od tej pory nie wypiłam już nigdy kawy ze szklanki ani z kubasa. Nawet kiedy jechałam do brata na jakieś przyjęcie zabierałam ze sobą moją filiżankę. Rodzinka uśmiechała się znacząco ale ja miałam to w nosie. Jestem po Mamie najstarszą w rodzinie więc mogę mieć swoje kaprysy. Czyż nie? Po jakimś czasie, filiżanki przy którejś z przeprowadzek potłukły się. Gdyby się zniszczył zabytkowy zegar po dziadkach, nie rozpaczałabym tak jak po tych dwóch malutkich filiżankach. Szybko postarałam się o nowe. Wybór  w sklepach był już dość duży. Mam ich kilka w domu ale żadna nie była taka jak te pierwsze. Owszem, były ładne, zgrabne ale brzeżki miały zbyt grube a ja do kawy muszę mieć obrzeże cieniutkie, delikatne. I nareszcie parę lat temu trafiłam na tę wcześniej wspomnianą wyprzedaż. Cieszyłam się moją filiżanką do wczoraj. Poranne i wieczorne picie kawy jest dla mnie podniosłym aktem. Od lat każdy dzień rozpoczynam od picia kawy i zadumy przy kawie. Wtedy owiana aromatem kawy, planuję sobie dzień, snuję marzenia i wspomnienia.            Wczoraj, przez nieuwagę, pociągnęłam za serwetkę i moja ulubiona, jedyna filiżanka fiknęła z całą zawartością na podłogę. Może gdyby upadła na dywanik to nic by się nie stało. Pechowo poleciała na podłogę z paneli, twardą jak beton. Zobaczyłam jak moja filiżanka rozpryskuje się na małe kawałeczki. Usiadłam na podłodze i najzwyczajniej się rozbeczałam.                           Dzisiaj nie piłam kawy, z żalu i ze złości. W internecie natrafiłam na zdjęcia kolekcji filiżanek i właśnie ta, którą wkleiłam jest bardzo podobna do tej, której już nie ma. Muszę się wybrać na poszukiwania, może znajdę gdzieś podobną. To jest od wczoraj moje marzenie numer jeden.                          Filiżanka jest piękna, każdy to przyzna. Nie wiem czy jest więcej osób z takimi narowami jak ja, czy tylko ja jestem taką dziwaczką.  Brak powiązanych notek. 