Historia, którą opisuję jest autentyczna i przytrafiła się mnie, a wklejam ją, żeby nie było nudno, bo na razie  nie mogę pisać, a  tekst  ten napisałam już dość dawno.    To był dla mnie wielki dzień. Otrzymałam powołanie na stanowisko dyrektora placówki opiekuńczej dla dorosłych. Musiałam w związku z tą sytuacją opuścić mój rodzinny dom i zamieszkać w nowym miejscu pracy. To było nieuniknione. Cieszyłam się jak nigdy dotąd.Nareszcie będę mogła realizować swoje plany zawodowe i uwolnię się od żmudnej i nudnej pracy biurowej. Radość moja była bezmierna. Gdy przyjechałam na miejsce, obejrzałam dokładnie okolicę i obiekt, którym miałam zarządzać. Miejsce urokliwe. Maleńka wioska, około pięćdziesiąt kilometrów od wojewódzkiego miasta, przecięta niewielką rzeczką wijącą się zakolami. Wokoło lasy. Budynki Domu Pomocy dość stare i sfatygowane,  położone  w dużym parku. Obok spora działka uprawna i ogród warzywno owocowy. Marzenie. A do tego pokaźnych rozmiarów mieszkanie służbowe, z telefonem ( komórek wtedy jeszcze nie było). No i oczywiście samochód służbowy. Byłam młoda, zdrowa, świeżo po studiach, pełna zapału i pomysłów. Zdawałam sobie sprawę, że czeka mnie prawdziwa orka zanim doprowadzę to wszystko do tak zwanej normalności, aby pensjonariusze mieszkający w tym ośrodku poczuli, że mieszkają w prawdziwym domu, a nie w przechowalni. Całe dnie upływały mi na szczegółowym oglądaniu wszystkiego,planowaniu, liczeniu, wydzwanianiu do różnych czynników, oficjeli i urzędów. Czas szybko mijał.  Rodzice byli niepocieszeni. Ze względu na znaczną odległość, bardzo rzadko ich odwiedzałam. Nie miałam wtedy jeszcze prywatnego samochodu, a służbowym nie chciałam, bo moim zdaniem to nie byłoby uczciwe. Nie miałam też zbyt wiele czasu. Rodzice nie byli zadowoleni z mojej decyzji, od samego początku  Szczególnie mama, która zawsze bała się wszelkich zmian. Bez przerwy słyszałam w czasie odwiedzin -Dziecko, po co ci to stanowisko? To taka odpowiedzialna materialnie praca. Tylu pensjonariuszy pod opieką,(a było ponad 230 osób pensjonariuszy i 110 pracowników, do tego hotel pracowniczy.) Tyle remontów. Ty się na tym nie znasz, jeszcze się wkopiesz a jakie kłopoty. Miałaś spokojną pracę w biurze, blisko domu, dobrze płatną i bez stresu. Zrezygnuj póki czas. Ty się tam wykończysz. – I tak w kółko. Ojciec był bardziej konkretny. – Daj jej spokój. Co sobie ma nie dać rady. Niech spróbuje. Stanowisko to nie wyrok. – I dzięki ojcu, a także i bratu, mama w końcu odpuściła i przestała lamentować przy każdej rozmowie.  Gdy uporałam się z najważniejszymi problemami w pracy, ogarnęłam jako tako to wszystko, uznałam, że już najwyższa pora aby zaprosić moją najbliższą rodzinkę na pierwszą wizytę w moim, „królestwie”. Mieszkanie już odnowiłam, umeblowałam, wypiękniłam. Przygotowałam sporo pyszności i wraz z mężem w sobotnie południe, czekaliśmy na moich ważnych gości. Minęło południe, popołudnie, zbliżał się wieczór a tu moich gości ani śladu. Zaczęłam się niepokoić. – Może mieli wypadek albo się pochorowali? Ale przecież zadzwonili by – mówiłam do męża. Próbowałam dzwonić do rodziców, telefon nie odpowiadał. Noc minęła na koszmarnych rozmyślaniach.Niedzielny poranek – telefon u rodziców znowu milczy, u brata też. Koniec świata. Nie wiedzieliśmy z mężem co dalej robić. Aż tu za parę godzin dzwonek do drzwi. Podbiegłam, otwieram a cała moja rodzina w komplecie pakuje się do środka. Mama porwała mnie w objęcia i spazmatycznie uściskała,bratowa płacze, ojciec też ma oczy mokre. Brat odciągnął mojego męża na bok i słyszę jego pytanie – No i co, już jest w domu, tak szybko. Kiedy ją przywieźli, czy już z nią dobrze? Co to się stało? -Ja tymczasem uwolniwszy się z objęć mamy, zaczynam dość energicznie robić im wymówki. – Co z wami, czemu nie zadzwoniliście, że nie przyjedziecie. Ja tu szaleję z niepokoju, a wy  sobie żarty robicie. – Wszyscy mówiliśmy jednocześnie. Istna wieża Babel. Dopiero brat opanował sytuację. I zaczął wyjaśniać.  A jakże, przyjechali tak jak było umówione w sobotę, w południe. Przed  portiernią brat wysiadł z samochodu, zgłosił portierowi że rodzina przyjechała do pani,……… tu wymienił moje imię  i nazwisko. Na to portier spojrzał ze współczuciem i odpowiedział – o Boże, bardzo mi przykro ale godzinę temu karetka pogotowia zabrała tę panią  do szpitala psychiatrycznego w…….  Dodał jeszcze, że szkoda kobiety, taka młoda i fajna babka.  – A mąż jej gdzie jest? – zapytał brat. -Mąż pojechał z nią w karetce.    Rodzina przeżyła szok. Pełni rozpaczy i najgorszych przeczuć pojechali do wskazanego szpitala. A to, niestety, kawał drogi. Mama całą drogę płacząc, wypominała, – Ja to przeczuwałam, to się musiało źle skończyć. I co teraz będzie? Jak ona będzie żyć,  co za wstyd, nasza córka w domu dla obłąkanych. Taka tragedia.? Po co jej była ta praca. Nie chciała mnie słuchać. Straci pracę, bo nikt nie pozwoli, żeby chora na głowę była dyrektorką. – Do  szpitala dojechali pod wieczór. Na oddział ich nie wpuszczono. Lekarz dyżurny poinformował, że – Pani …………, (czyli ja,)  zostaje na dłużej, bo stan jest dość poważny, a odwiedziny są w takiej chwili niewskazane. Mąż tej pani był tutaj z nią ale już pojechał do domu.   Wrócili do domu, umęczeni, zrozpaczeni. Nie mogli zadzwonić do męża, który zgodnie z tym co powiedział lekarz, powinien być już w domu, bo mama w tym zamieszaniu zapomniała numeru telefonu, a karteczkę z zapisanym  numerem gdzieś zawieruszyła.  Postanowili zatem przyjechać w niedzielę aby dowiedzieć się czegoś więcej o mojej chorobie od męża i naradzić się co robić dalej. No i przyjechali.  Następnego szoku doznali, gdy mnie zobaczyli całą i zdrową w domu, a przecież wczoraj wieczorem lekarz w szpitalu mówił o poważnej chorobie. W trakcie, gdy brat o tym wszystkim opowiadał nagle doznałam olśnienia, a potem ataku śmiechu. Wszyscy spojrzeli na mnie zdziwieni. Wtedy ja zapytałam mojego  brata  – Mireczku a jak ja się nazywam? Brat spojrzał na mnie ze zdziwieniem i wypalił oburzony, – Nie rób sobie żartów siostruniu, no …tak jak ja, a jak się masz nazywać?. W tym momencie wszyscy spojrzeli na mojego męża, który stał spokojnie przy oknie i z rozbawieniem patrzył na nas. Najgłupszą minę miał mój braciszek.  - Cholera! Szwagier, daruj. Ależ ja jestem cymbał. Trzy lata po waszym ślubie,  a mnie w takiej chwili coś się w szarych komórkach popieprzyło. Przez roztargnienie, „ wykluczyłem” cię z rodziny. Wyleciało mi z głowy, że to twoje nazwisko nosi siostra. Cholera! Tyle ceregieli przeze mnie! A niech to szlag…! No i sprawa wyjaśniła się. Brat pytając o mnie w  portierni w moim ośrodku, a także w szpitalu psychiatrycznym posługiwał się moim nazwiskiem panieńskim. A pech chciał, że w naszym Domu opieki była pensjonariuszka o imieniu takim jak moje i nazwisku jak moje rodowe i w podobnym wieku. I właśnie w tę sobotę gdy ja oczekiwałam na swoją rodzinę, u  tejże pensjonariuszki – mojej imienniczki był w odwiedzinach jej mąż i w czasie tych odwiedzin, stan psychiczny gwałtownie jej się pogorszył, a ponieważ w naszym ośrodku nie mieliśmy jeszcze lekarza psychiatry, więc konieczny był transport do szpitala psychiatrycznego.   Po ochłonięciu z emocji, długo kpiliśmy z brata. Ale wszyscy cieszyliśmy się, że na szczęście, był to tylko przedziwny zbieg okoliczności. Ale stres był gigantyczny. Rodzinka wyjechała szczęśliwa, zadowolona no i oczywiście zachwycona moim „ królestwem”.  Pacjentka, wróciła za parę tygodni ze szpitala i długo cieszyła się dobrym samopoczuciem. A ja jeszcze przez kilkanaście lat, w doskonałym zdrowiu, realizowałam swoje ambitne plany. Chociaż minęło już sporo czasu, to nadal przy rodzinnych spotkaniach, tamto zdarzenie opowiadamy jak rodzinną anegdotę, oczywiście z bratem w roli głównej. Gdyby brat powiedział na portierni,ż e przyjechał do pani dyrektor, to nie byłoby całej historii, a tak to mimo ówczesnego rodzinnego stresu jest co wspominać na wesoło.  Brak powiązanych notek. 