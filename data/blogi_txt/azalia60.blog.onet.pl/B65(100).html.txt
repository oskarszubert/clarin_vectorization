U mnie zawsze coś się dzieje. Myślałam, że  trochę odsapnę, bo już pora prawie zimowa i grubsze prace wokół domu zakończone, że nareszcie spokojnie poczytam, coś napiszę ( Oleńka czeka na dokończenie), a tu dzisiaj miałam niespodziewany nalot sąsiadek z prośbą o zrobienie drobiazgów na prezenty mikołajowe dla wnucząt. Kilka dni temu, gdy robiłam zawieszki; bałwanka, miśka i sówkę, zamówione przez jedną z koleżanek, odwiedziła mnie sąsiadka i tak jej się spodobały te zawieszki, że poprosiła o pięć bałwanków i dwa miśki dla wnuków.  Pochwaliła się dwóm koleżankom i właśnie dzisiaj mnie nawiedziły. Nie powiem, że się bardzo zmartwiłam, bo któż by się martwił, jak jest okazja coś sprzedać, nie wychodząc z domu, ale trochę mi się pomieszały plany, tym bardziej, że zaczęłam robić pledzik do wózeczka dla Julci, najmłodszej kobietki z naszej rodziny, która będzie chrzczona 25 listopada. Mówi się trudno, obiecałam wykonać, więc muszę się sprężyć i odłożyć na bok pisanie, wędrówki w  eterze, a zacząć dziergać. W sumie mam doz robienia 1o bałwanków, 6 miśków, 4 piłeczki na gumce dla maluchów, 8 gumek do włosów z kwiatkami i dwie duże sowy. Istny zawrót głowy, a jeszcze najważniejszy ten pledzik do wózka. Jutro muszę jechać do miasta dokupić włóczki, bo tej co mam mi nie wystarczy.   Piszę o tym, żeby Was uprzedzić o mojej nieobecności tutaj i na Waszych blogach. Być może czasem zerknę, żeby odpocząć, ale nie obiecuję. Jak tylko się odrobię, to wracam do Was. Dziękuję za odwiedzanie, za czytanie i komentarze. Nawet nie zdążyłam odpisać na ostanie. Pozdrawiam baaaardzo serdecznie i do następnego….  Ten obrazek bardzo mnie śmieszy, może i Wy się uśmiechniecie?   Powiązane notki: Czas się brać do roboty. Czas coś zmienić. Mój czas 