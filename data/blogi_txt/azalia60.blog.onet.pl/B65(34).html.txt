Odejść z miłości.  Brzmi to niewiarygodnie i nawet absurdalnie ale to prawda. Bardzo dawno temu ktoś mi powiedział, że prawdziwa miłość zdolna jest do wielkich poświęceń.  Człowiek powinien mieć na względzie dobro i szczęście osoby, którą kocha, a nie tylko swoje własne, bo kochać to znaczy dawać szczęście, nawet kosztem swojego.  Trochę to było dla mnie skomplikowane. To znaczy rozumiałam o co w tym chodzi ale nie wierzyłam, że może tak być w życiu. Przecież ci, którzy kochają chcą być ze swoim wybrankiem czy wybranką i do głowy by im nie przyszło, że nawet wtedy, gdy zadają drugiej osobie ból swoim postępowaniem, mogliby wspaniałomyślnie odejść  i dać jej wolną rękę i spokój. Czyż nie byłby to piękny dowód miłości? U nas tak się nie dzieje. Każdy myśli tylko o sobie, o swoich potrzebach.  Kocham cię, to masz być ze mną i nie ważne jest, że tobie jest ze mną źle, że chcesz wolności, nie dlatego, że masz kogoś innego tylko po prostu już nie odpowiada ci to co ja robię, jak cię traktuję, że męczysz się ze mną. Nie dam ci rozwodu, bo nie, bo ja cię kocham, bo jesteś mi potrzebny(a). Jakże często padają takie słowa.  Czyż nie piękniej zabrzmiałoby np; „Kochanie, nie potrafię się zmienić i wiem, że swoim postępowaniem wyrządzam ci krzywdę, więc mimo iż cię bardzo kocham i chcę być zawsze z tobą, daję ci wolność. Zwracam ci wolność bo cię kocham, bo chcę twojego szczęścia”. O, nie! Taki numer nigdy nie przejdzie. Dlaczego o tym piszę? Otóż wczoraj wieczorem zerknęłam na ekran telewizora iz obaczyłam scenkę z jakiegoś filmu, która dała mi dużo do myślenia, a przede wszystkim spodobała mi się. Rzecz dzieje się w gabinecie młodej pani mecenas. Starsze małżeństwo, z 35 letnim stażem,  składa ustny pozew o rozwód, a właściwie to mąż, bo żona ze smutkiem patrzy w ziemię i tylko od czasu do czasu kiwa głową na tak. Mąż prosi panią mecenas, aby napisała pozew i wszystkie formalności załatwiła jak najszybciej, bez orzekania o winie. Żona w tym czasie podnosi głowę i w jej oczach widać łzy. Przez chwilę patrzy na męża, na panią mecenas i wybiega z gabinetu. Pani mecenas jest tym zaniepokojona, bo wyraźnie widać, że decyzja o rozwodzie nie jest obopólna. Przyciśnięty do muru pan mąż z oporami wyjaśnia powód:  „- Pani mecenas, my się z żoną bardzo kochamy. Pani musi mnie zrozumieć, mimo iż kocham żonę, ja chcę dać jej wolność.  Pani mecenas nic dalej nie rozumie. Pan tłumaczy już dokładniej.  - Bo ja jestem starszy od żony  dwadzieścia lat i rozumie pani, już nie jestem taki sprawny jak dawniej….pani wie o co chodzi….a żona jest jeszcze młoda i piękna i zasługuje na szczęście. Ona na to zasługuje, na młodszego, sprawnego mężczyznę, rozumie pani? Ja muszę jej dać wolność, bo ją kocham. Ja ją kocham i chcę dla nie jak najlepiej, Niech mi pani pomoże…”. Nie ważne czy się rozeszli ci państwo czy nie, bo nie o to mi chodzi. Dla mnie postawa tego mężczyzny była piękną wykładnią miłości:  „Ja muszę jej dać wolność , bo ją kocham, moja żona zasługuje na szczęście”. Chyba to jest za piękne, aby zdarzyło się w życiu. W filmie może ale w życiu..  Powiązane notki: Bo ja cie tak kocham 