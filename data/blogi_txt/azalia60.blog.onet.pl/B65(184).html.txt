Źle się dzieje w tyn naszym pięknym kraju nad Wisłą. Nie mam na myśli gospodarki, warunków ekonomicznych, socjalnych, bo z tym różnie bywa i każdy ocenia po swojemu. Źle się dzieje w relacjach międzyludzkich, a brylują w tym wszelkiej maści politycy.  Strach otworzyć telewizor, radio, zajrzeć do internetu, bo z każdej strony widać, słychać i czuć bluzgi, pomyje, ujadanie, podkopywanie, opluwanie, jątrzenie, sączenie jadu, odgrażanie się, obśmiewanie. A z innej polki, to rozpowszechnianie łóżkowych tajemnic przeróżnych celebrytów, wpadek modowych, upadków moralnych, ślubów, rozwodów,  gaf i… szkoda słów. Czasem żałuję, że mamy taki postęp, rozwój elektroniki, mediów wszelkiej maści i kalibru,  bo  badziewie, zło, nikczemność wdzierają się do nasze prywatnego życia, domu, burząc spokój, zatruwając umysły. Dawniej było znacznie prościej, lepiej i bezpieczniej. Kupiło się gazetkę, pobieżnie przejrzało wiadomości z wytłuszczonym tytułem, w telewizorze obejrzało dziennik, teatr telewizji, „Kobrę”, „Czterech pancernych”,  w radiu posłuchało koncertu życzeń, „Matysiaków”, „W Jezioranach”, kujawiaczków, mazurków, raz do roku koncertu szopenowskiego,(kto lubił ten gatunek muzyki). Codziennie siadało się do stołu z rodziną i przy posiłkach omawiało wszystkie pobieżne sprawy, problemy w szkole, w pracy, co kupić, na czym zaoszczędzić, gdzie pojechać na wczasy, na kolonie. W sobotę po południu zaglądali znajomi, sąsiedzi czy dalsza rodzina, mama stawiała na stole coś do przegryzienia,  herbatkę marki Ulung, niekiedy kawę Super, ciasto, tato jakąś butelczynę i dorośli wiedli zażarte  dysputy o polityce, sporcie, snuli swoje plany, a dzieciarnia w drugim pokoju albo na podwórku bawiła się grzecznie, a czasem niegrzecznie, ale wszyscy byli zadowoleni. Życie rodzinne, sąsiedzkie kwitło. Artyści, piosenkarze, znani sportowcy, politycy byli dla nas swego rodzaju bożyszczami. Wiedzieliśmy, że są, widzieliśmy ich czasem, słyszeliśmy o ich dokonaniach, ale nikt nie zaglądał im do majtek, do łóżek, bo oni też pieczołowicie dbali o swój wizerunek i skrzętnie ukrywali prywatne życie. Ich prywatność była dla nich samych cenna. Teraz wszystko jest na sprzedaż. Dosłownie wszystko.   Zycie publiczne stało się lumpeksem. Każdy może wejść, grzebać do woli, wyciągać co „smaczniejsze” kąski, a delikwent się z tego cieszy w myśl durnej zasady: Nieważne jak mówią, dobrze czy źle, ważne by mówili. Niesmaczne to wszystko. Pewnie, że można nie oglądać telewizji, nie słuchać radia, nie włazić do internetu i mieć święty spokój,  ale czy o to tylko chodzi? Ulżyłam sobie i teraz mogę spokojnie powiedzieć, że w tym całym bałaganie, trzeba coś robić, żeby nie zwariować.  Coś, co nas kreci, co jest odskocznią od szarzyzny. Na przykład, podglądać . Nie ludzi, ale przyrodę. Podglądać i fotografować. Poza szydełkowaniem, to mój sposób  na niezwariowanie. U mnie w ogrodzie dzisiaj był wysyp grzybów. Poważnie. Zbierać i konsumować. Ale te grzyby chyba  z tych, które są jadalne tylko raz w życiu. Dlatego zebrałam je aparatem.      A te poniżej, to moim zdaniem kanie. Może ktoś podpowie?    Na koniec to, co mnie najbardziej cieszy i każdego  roku jest jedynym marzeniem. Wczoraj się pojawiło. Dużo tego nie ma, ale ja nie jestem zachłanna. Mała rzecz, a cieszy.  Niewielkie mam marzenia. Nie chce złota, pereł, diamentów, a wlasciwie, to chce diamenty, ale tylko te najczarniejsze z czarnych – węgiel. To marzenie jest tak uporczywe, ze kiedyś miałam sen o węglu. Widziałam piwnice po brzegi wypełnioną węglem.   To był piękny sen, ale przebudzenie już nie tak piękne. Na koniec trochę mizernych kolorków. Nasturcje jeszcze kwitną.   Powiązane notki: W markecie można się pożywić Tego nie można przemilczeć!!! Nie dajmy się zwariować 