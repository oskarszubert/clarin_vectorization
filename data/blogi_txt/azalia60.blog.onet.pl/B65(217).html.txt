Irena wróciła do domu. Był już późny wieczór, powinna zapalić światła w pokojach, tak jak robiła zawsze. Lubiła oświetlony dom, jaśniejący ciepłym blaskiem, przytulny, swojski. Jan, jej mąż nie lubił jasności. Ona zapalała, a on za chwilę pstrykał po kolei wyłącznikami i zostawiał tylko jedną świecącą lampę w salonie. Jan był bardzo oszczędny. Nie lubił niczego w nadmiarze. Wszystko co robił, co i jak mówił miało swoje określone granice. Od kropki do kropki. Nie żałował pieniędzy na jedzenie, na ubrania dla siebie i dla niej, na prezenty, którymi hojnie ją obdarowywał, ale nie przepuścił żadnej okazji, żeby nie pokazać swojej pragmatycznej natury. Rodzina i znajomi uważali go za sknerę. Irena za dziwaka. Początkowo bardzo ją irytowała ta jego skrupulatność, dokładność, oszczędność, ale z czasem przyzwyczaiła się. Nie widziała sensu spierać się z mężem, stawiać na swoim, bo i tak nie przyniosłoby to pożądanego efektu, tylko zwarzyłoby poprawne relacje między nimi. Kiedy wyjeżdżał do rodziny albo w delegację, Irena pławiła się w jasności. W tym czasie nawet w ciągu dnia miała oświetlony dom od piwnicy po strych. Nieraz zastanawiała się dlaczego tak kocha światło. Nie dzienne, nie słoneczne, ale właśnie sztuczne, od lamp. Być może w ten sposób chciała zrekompensować ubóstwo swojego dzieciństwa. W jej rodzinnym domu nie było światła. Rodzice byli biedni, nie stać ich było na doprowadzenie do domu linii elektrycznej. Ich dom był jedyny we wsi bez światła, bez bieżącej wody, bez kanalizacji. Tym razem nie zapaliła żadnej lampy. Nie czuła już takiej potrzeby, tym bardziej, że z ulicy wpadało do pokoju rzęsiste światło z latarni stojącej na wprost okna. Rozglądając się po pokoju, uśmiechnęła się bezwiednie. Powinna być smutna, zapłakana, zbolała, jak na taką sytuację przystało, a ona nareszcie poczuła potężny zastrzyk energii, powiew wolności. Jan już nie będzie się z nią droczył i nie zgasi żadnej lampy. Nigdy. Nie będzie bez przerwy pouczał ,co powinna robić jego zdaniem, a czego nie wypada. Nie będzie decydował jak ma się ubrać na wystawne przyjęcie u jego wspólnika, o czym ma rozmawiać… Nie będzie gderał, gdy poczuje zapach dymu papierosowego, dolatujący z tarasu. Nie będzie zmuszał jej do obowiązków małżeńskich w sypialni, które od dawna stały się dla niej torturą. Nie będzie mlaskał przy jedzeniu, bekał, siorbał ze szklanki… Wielu rzeczy już nie będzie, które ją doprowadzały do wściekłości, ale musiała zaciskać zęby i udawać zadowoloną, zachwycać się jego dowcipami, pomysłami. Musiała tak, bo był jej mężem, szanowanym i bogatym biznesmenem, znaczącą w mieście fiszą. Nie mogła go lekceważyć, kompromitować, być powodem plotek. Ona była prostą dziewczyną, bez wykształcenia, bez zawodu, gdy się poznali. Była piękna i to był jej atut. Jan od pierwszego spojrzenia zakochał się w niej. Po kilku randkach poprosił ją o rękę, a ona się zgodziła, bo widziała w małżeństwie z Janem szansę na wygrzebanie się z marazmu, beznadziei i biedy. Czy go kochała? Z początku tak, bo był przystojnym mężczyzną, czułym, delikatnym, obytym, wpływowym i dość majętnym. Ale po latach, gdy bliżej poznała jego skrywane przed światem wady, jego prostackie nawyki, dziwactwa, miłość wyparowała, jak kamfora. Mogła odejść, ale dokąd? Nigdy nie pracowała, bo Jan nie godził się, żeby jego żona była pomocą kuchenną, sprzątaczką lub kimś na niskim poziomie zawodowym, więc tkwiła przy nim, po cichu marząc o tym, że może kiedyś on odejdzie na zawsze. To było prawdopodobne, bo Jan był starszy od Ireny od dwadzieścia lat i po pięćdziesiątce zapadł dość poważnie na zdrowiu. Wytrzymała trzydzieści lat w tym kieracie. To niemal połowa jej życia. Nie sądziła, że tak szybko odzyska wolność. Przedwczoraj Jan nagle stracił przytomność. Wezwała jego prywatnego lekarza. – Jest źle – orzekł medyk. – Konieczny jest szpital. Założył do żyły wenflon. Podał jakieś leki w iniekcji i wyszedł do telefonu, do gabinetu Jana, wezwać karetkę. Irena patrzyła na męża jak się dusi, łapie powietrze, jak ryba wyjęta z wody. Patrzyła tym razem bez emocji, chociaż przed doktorem musiała udawać przestrach, rozpacz. Pomyślała, że czas położyć temu kres i ulżyć Janowi w cierpieniu. Po co ma się męczyć, być narażony na badania, kroplówki, może nawet operację, przecież jego choroba nie rokowała pomyślne, o czym od dawna wiedziała od doktora. Dzień, tydzień czy miesiąc, to żadna różnica dla Jana. Dla niej duża. Szybko wyjęła w torebki maleńką strzykawkę napełnioną lekko różowym płynem i fachowo wprowadziła do wenflonu. Jan patrzył na to, co robi jego żona. Patrzył, ale nie mógł się sprzeciwić. Ona wciskała tłok i uśmiechała się do niego najczulej jak tylko potrafiła. To trwało kilka sekund. Zdążyła schować strzykawkę i krzyknąć – Doktorze!  O, cholera! – medyk złapał się za głowę. – Janie, to nie miało tak być! – bełkotał, robiąc masaż serca.  Jan już nie słyszał, był po drugiej stronie. Irena o tym wiedziała, a medyk walczył. Kiedy dał za wygraną, Irena padła medykowi w objęcia, łkając. On tulił ją, współczuł i po chwili wystawił akt zgonu. Jako przyjaciel rodziny pomógł załatwić wszystkie niezbędne formalności, wyręczając w tym Irenę. Nic już nie będzie takie same. Nie rozbierając się, usiadła w salonie w swoim ulubionym fotelu. Zapaliła papierosa. Ten dom będzie jej, firma, konta bankowe też. Za trzydzieści lat udręki, poniżania, to dobra rekompensata, stwierdziła, zrzucając z głowy  kapelusz z  czarną woalką.      Powiązane notki: Mała czarna 