Dobrze mi było na urlopie blogowym. Zamierzałam jeszcze nie wracać na szlak, ale Wasze komentarze i codzienne maile, przyspieszyły mój powrót. Dziękuję Wam za wsparcie, słowa otuchy, życzliwość i sympatię. Nie ma co ukrywać, już po kilku dniach zatęskniłam i zaczęłam odwiedzać niektóre blogi. Będę pisać, ale nie tak często jak przedtem. Bywało przecież, ze pisałam codziennie i to mnie trochę zmęczyło. Mam prośbę, do moich stałych Czytaczek i Czytaczy – (to takie pieszczotliwe określenie, żeby się przypadkiem ktoś nie obraził). Jeśli kiedykolwiek pojawią się niesympatyczne komentarze pod moimi testami, to bardzo proszę nie zwracajcie na nie uwagi. Nie odpowiadajcie, nie polemizujcie ze złośliwcami. Nie ma najmniejszego sensu. To tylko podgrzewa atmosferę, denerwuje, a ich ekscytuje i zachęca do pisania. Pomijajmy złośliwców, pseudo krytyków literackich, moralizatorów, milczeniem. To jest mój blog i będę pisać tak jak chcę i o czym chcę. Jeśli komuś nie odpowiada mój styl pisania i treści, to nie musi czytać, a tym bardziej komentować.  To tyle wstępu.  ******* Odpoczęłam, nawet „wybyczyłam się”. Odespałam zaległości, chociaż podobno to niemożliwe, a mnie  się udało. Porobiłam zapasy żywności; różne mąki, cukier, makarony, kasze, ziemniaki i inne warzywa, a przede wszystkim kupiłam węgiel, wprawdzie nie na całą zimę, ale dość sporo. Spakowałam letnią  garderobę i wyniosłam do szafy na poddasze, wygrabiłam resztki liści na działce, i mogę śmiało powiedzieć, że dobrze wykorzystałam ten swój „urlop”.  Ale największą „atrakcją” zakończoną sukcesem było łapanie myszy na łapkę. Nie ma się co śmiać, ani wzdragać. Od lata już nie mam kotów, kuny czasowo  też się gdzieś wyniosły, a w ich miejsce zawitały myszki. Z początku widziałam tylko jedną biegającą po kuchni, ale po kilku dniach zaczęło ich przybywać. Zaczął się istny horror. Otwieram szafkę z produktami sypkimi, a tam myszka patrzy na mnie wystraszonymi ślepkami. Zaglądam do pojemnika z zupami w proszku, biorę opakowanie zupki, a tu tylko papier, w środku pusto. W drugiej szafce pełno owsianki na półce. Jedna z nich, miłośniczka książek, ulokowała się w moim pokoju na regale. Dziwiłam się jak ona czyta nocą, bo w dzień było cicho, a w nocy słyszałam szmery, to znaczy, że wertowała kartki. Przeleciała wszystkie książki, ale widocznie nie natrafiła na nic godnego mysiej uwagi, więc wróciła do kuchni, żeby rozprawić się z orzechami i kukurydzą przygotowaną do prażenia. O, to już mnie rozeźliło na dobre. Wysprzątałam wszystkie szafki, a na myszki zastawiłam pułapkę, pożyczoną od sąsiadki. Jednego dnia poległy trzy. Myślałam, że to już koniec inwazji, ale nie. Łapka znowu klapnęła, dając sygnał, że następna ofiara upolowana. W sumie upolowałam ich siedem. Od wczoraj łapka jest nadal zastawiona, ale cisza. To by znaczyło, że ich więcej  nie ma. Ale zostawię przynętę na wszelki wypadek, bo aż nuż się jeszcze jakaś przypląta. Jak to mówią;”przezorny zawsze ubezpieczony”, więc i ja nie chowam łapki. Łapki znane są od zawsze i ani na jotę nie zmieniła się ich konstrukcja. Mała rzecz, wiekowa, a przydatna. Można rozłożyć trutkę, ale to nie jest dobry sposób, bo myszy padną nie wiadomo w jakim zakamarku i mieszkaj tu z takimi truposzami (brrrr), a chcąc wysprzątać, to trzeba by robić od razu przemeblowanie.Pogoda nadal ciepło jesienna, zimy nie widać i oby tak było nadal. Jeszcze można wyjść na podwórko bez ciepłego odzienia, a i palić w centralnym nie trzeba przez cały dzień. Sama radość i oszczędność.  Za dwa dni Barbórka, więc przy okazji składam wszystkim moim Basiom życzenia wszystkiego dobrego; radości, uśmiechu i spełnienia marzeń. Maleńki bukiecik dla Was Basieńki.     Powiązane notki: Zaraz wracam 