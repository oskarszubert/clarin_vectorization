Dość tego leniuchowania, dmuchania, chuchania na paluchy. Na blogach gwarno, a ja się obijam. Palce już sprawne, więc czas na stukanie w klawiaturkę i szydełkowanie. Rozleniwiłam się, to prawda, ale być może nie tylko z racji moich poparzonych paluchów, raczej brak zimy, mrozu ma w tym spory udział. Zrobiło się tak wiosennie, słonecznie, cieplarniano, że chciałoby się do ogrodu, na leżaczek, byczyć pod chmurką, a nie zapędzać się do roboty.  Zima na razie się przyczaiła, ale na pewno nie odpuści. Ja to czuję.  Wczoraj miałam bardzo ważny dzień w moim sielskim bytowaniu. Nareszcie mogę powiedzieć, że jestem w Europie. Tak, tak, w Europie. Pierwszy raz poczułam się europejką w 1997 roku, gdy podłączono mi w mojej kurnej chacie telefon. A wczoraj podłączono mi kanalizację ściekową. To nic, że trzeba za to zapłacić 2999 złotych polskich, ale gówienka popłyną już swobodnie w siną dal i nie będą osadzać się  w szambie. Latem będzie  można oddychać świeżym powietrzem, leżąc pod wierzbą, a nie zatykać nos i szukać miejsca do byczenia się bez smrodkowych zapaszków w pobliżu. Już się cieszę. Nie wiem ile  za ten luksus będę płacić, bo mam wodę z własnego ujęcia. Podobno 18 zł  od łebka na miesiąc, tak wieść niesie. Czekam na kwit z Gminy. Nie są to wielkie pieniądze, w porównaniu do komfortu życia bez smrodu i  szukania szambonurka, który zechce wywieźć zawartość szamba, bo odkąd jesteśmy w Unii, nie można wywozić nieczystości na pola leżące odłogiem, ani gdzieś pod las, tylko na własne pola, a ponieważ ja nie mam hektarówe, więc miałam poważny problem. Teraz już nie mam i to jest piękne. Cóż za radość żyć z taką świadomością. Bo tak naprawdę, to Nowy Rok przywitał mnie przyjaźnie, mimo tych poparzonych  paluchów.  Nie umiem powiedzieć dlaczego, ale czuję się bardzo dobrze na ciele i na duszy. Optymizm zagościł u mnie od rana do rana. Dogadzma sobie, cieszę się każdym dniem, myśli mam jasne, pozytywne, nic mnie nie wkurza, nic nie martwi, mimo chronicznej pustki w portfelu. Nie mam żadnych pokus, zachciewajek, a może mam, ale lepiej nie nawywać ich po imieniu, tak jest lepiej. Mam jedną zachciewajkę, maszynę do szycia, bo moja się rozleciała parę miesięcy temu, a ostatnio chce mi się szyć. Kiedyś dużo szyłam i lubiłam to, tak jak obecnie lubię szydełkowanie. Puściłam kilka dni temu Multi multi z nadzieją na wygraną, wtedy mogłabym kupić nową maszynę. I trafiłam aż pięć numerków. Ucieszyłam się, widząc oczyma wyobraźni siebie kupującą maszynę. Ale moja nadzieja legła w gruzach, gdy dałam kupon do sprawdzenia. Pięć trafień i tylko 4  zł. Tylko?! – Jęknęłam na cały sklep.  Coś niesamowitego! – Pani uśmiechnęła się i powiedziała, że już dawno zmieniły się zasady wygranych. Koniec marzeń. Ale to nic. Do następnego razu. Pozdrawiam wszystkich i życzę dobrych myśli. Na zakończenie fotka z moim pięknym zachodem słońca. Mam bzika na punkcie zachodów słońca.    Powiązane notki: Wracam na utarty szlak Wracam Zaraz wracam 