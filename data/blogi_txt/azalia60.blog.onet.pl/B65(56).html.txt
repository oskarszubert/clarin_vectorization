W nocy było kolorowo….nie, nie to o czym można pomyśleć, nic z tych spraw ale kolorowo na blogu, bo pisałam o wpływie kolorów na nasz nastrój. Pisałam też, że w kolorowej pościeli są kolorowe sny. Właśnie mam taką, niebieską w biało szare chmurki, takie bałwanki. Powinnam mieć radosne, lekkie sny, o ukwieconych łąkach na przykład, o chmurkach, o słonecznej pogodzie. A tu nic z tego, żadne kwiatki, trawki.  Śniły mi się niezliczone ilości pudełek z zapałkami, które upychałam gdzie tylko się dało. Do torby, do kieszeni, do bagażnika w samochodzie, a wyciągałam je z szuflad i szaf w mamy domu. Do tego cieszyłam się jak małe dziecko, któremu  udało się zdobyć upragnioną zabawkę. Dziwny sen, bo już od wielu lat nie posługuję się zapałkami tylko zapalniczką. Nie znam się na snach i nie bardzo wierzę aby to miało jakieś znaczenie i sensowne wytłumaczenie ale zastanawia mnie skąd się wzięły takie obrazki w moich marzeniach sennych. Nie myślałam o zapałkach, nie oglądałam w telewizji filmu czy jakichkolwiek informacji z zapałkami w roli głównej. Hmmm..? Siedzę teraz przy biurku, poubierana jak w największe mrozy. Ciepły dres, grube skarpety, ciepłe kapcie i jeszcze wełniana chusta na ramionach. Nie lubię takiego opatulenia, bo od razu robię się nieruchawa i zła. Ale co zrobić jak za oknem ulewa, wiatr i przejmująca wilgoć wciskająca się do domu każdą szparką. Mogłabym napalić w centralnym ale jeszcze nie mam przeczyszczonego komina, a po zimie jest zamulony na amen. Poza tym, przy takim wietrze i ulewie, to nawet gdyby był drożny to i tak nie byłoby ciągu i dym chyba by mnie zaczadził. Mogę włączyć ogrzewanie elektryczne, bo mam takowe  ale szkoda marnować prąd, a właściwie pieniądze na pożarte  kilowaty. Cholerka, przecież to jeszcze lato! Nie bawię się tak. Wczoraj kupiłam kalafiora i białą kapustę, rozmroziłam mięso, więc przy tym zimnie chyba zabiorę się do gotowania. Chce mi się gorącej zupy kalafiorowej z grzankami i gołąbków z sosem grzybowym. Koleżanka Danusia na swoim blogu zaserwowała takie wspaniałe gołąbki, że od wczoraj tylko o tym myślę, a nie o zapałkach. Czemu mi się gołąbki nie śniły, tylko zapałki?   Teraz mam pytanie do blogowiczek albo blogowiczów biegłych  w temacie; Kończy mi się pojemność konta na blogu – O,1 M. Czy to oznacza, że jeśli dojdzie do zera, to co, blog zniknie? Czy można wtedy założyć nowy blog w Onecie, czy już trzeba zmienić operatora. Nie znam się na tym. Czy jest możliwość przenieść cały blog na WP na przykład?  Jeśli ktoś wie coś na ten temat, to proszę o wyjaśnienie. To chyba tyle na teraz. Czas na gotowanie, może się trochę rozgrzeję.  Powiązane notki: Wiosenny spacer i trochę codziennych spraw O szyby deszcz dzwoni….i trochę polityki… po mojemu, czyli cisza przed burza. 