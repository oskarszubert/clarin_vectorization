Miałam dzisiaj pisać dalszy ciąg historii Baśki, ale napiszę o czymś innym, aczkolwiek nieco zbliżonym. Koleżanka blogowa, Stokrotka( w moich linkach – (Jaguś-Stokrotka) napisała świetny post, bardzo na czasie. Post jest mocny w swoim wyrazie i warto go przeczytać, a szczególnie komentarze. Niektóre są bardzo mądre, dosadne, a niektóre powściągliwe, zachowawcze, wręcz asekuracyjne, jakby zabrakło odwagi i słów. Ale to nie moja bajka. Temat dzieci niechcianych bulwersuje wszystkich, bo media każdego dnia szokują, informując o morderstwach, o znalezionych noworodkach w śmietnikach, o zamrażarkach pełnych dzieci, o beczkach, w których zamiast kapusty są martwe noworodki. Łapiemy się za głowę, załamujemy ręce, złorzeczymy wszem i wobec, że takie zdziczenie, zezwierzęcenie, że to upadek moralności, zniewolenie kobiet, dominacja mężczyzn, upadek wiary i Bóg wie czego.  No, właśnie, czego? Powiem krótko. Upadek rozumu, zanik uczuć wyższych, tępota umysłowa, głupota? Tak, wszystko po kolei, ale to jest skutkiem totalnej niewiedzy o seksualności, o zdrowiu, poczęciu i zapobieganiu niechcianym poczęciom. Seksulaność stała się trendy, co widzimy na bilbordach, w reklamach telewizyjnych, programach rozrywkowych, na ulicach, w kawiarniach, w szkołach, na ulicy. Promują ją wątpliwej nacji gwiazdeczki, sponsorzy zbijający fortunę, a ciemny naród to kupi, jak to powiedział swego czasu jeden polityk – celebryta(nie w tym temacie, to jasne, od razu wyjaśniam, żeby mnie nie pozwał). I naród kupuje, bo chce dorównać, chce być trendy. Karuzela się kręci, a skutki uboczne, to przypadkowe ciąże, dzieci w kontenerach, zdrady, rozwody, gwałty, molestowania, a wszystko to podbijane fleszami, wywiadami, bo jest chodliwe, na sprzedaż.  A prawda jest taka, że każdy, nawet ten celebryta wraca do domu i kończą się fajerwerki. Zostaje szara codzienność, w której trzeba się odnaleźć. Tylko jak? A… i tu jest problem. Mamusia nie nauczyła, bo nie miała czasu między Spa i zleceniami. Tatuś się wysilił i załatwił dużo, ale zapomniał powiedzieć, pokazać jak uczciwie żyć, jak się wywiązać z obowiązku, jak się bawić bez niechcianych skutków, bo uważał, że o tym się nie mówi, bo to samo przychodzi z wiekiem. Gówno prawda. Szkoła też nie podała stosownej wiedzy, bo nie wolno. Bo posłowie z ustami pełnymi wiary, każdy w swojego Boga, zabronili uczyć dzieci o seksie. Po cholerę  uczyć, skoro to jest takie naturalne. Bóg dał ciało, Bóg pokieruje jak z niego korzystać. Tylko żaden Bóg nie założy gumki na ciulika, nie kupi tabletek antykoncepcyjnych, bo podobno on sam zakazał wszystkiego co nie pochodzi od  niego. No, tak. Gumek nie wymyślił i nie wyprodukował.Tabletek też nie, ale zrobili to za niego ludzie, jego potomkowie, umiłowane dzieci. Coś tu nie gra?  Trochę się zapędziłam, ale czy nie mam racji?  Kochać się wolno, mówię o uczuciu, które kościół wręcz nakazuje, ale każda miłość poza sferą emocjonalną ma ogromne pokłady cielesności, a cielesność w miłości, to kopulacja. Kopulacja, to poczęcie, jeśli się temu nie zapobiegnie na czas. A skąd maja o tym wiedzieć małolaty albo prości ludzie, którzy swoją edukację skończyli na podstawówce?  Czyż nie należy dołożyć wszelkich starań aby uczyć o tym dzieci w szkole. Permanentnie i uczciwie przekazywać rzetelną wiedzę w tej dziedzinie. Nie przez katechetów, ale przez  lekarzy seksuologów i mądrych, doświadczonych psychologów. Przygotować je do życia w rodzinie, do obowiązków, odpowiedzialności za drugą osobę, a szczególnie za powołane do życia dziecko. Poradnictwo przedmałżeńskie czy takie jest u nas? Nie wiem, bo jestem już na dalszym etapie rozwoju, ale jeśli jest, to u księdza nauka przedślubna, a wiadomo na jaki temat, a co z tymi co chcą tylko cywilny ślub? Brak podstawowej wiedzy zuboża i niszczy ludzkie życie. Śmieszne? Nie, prawdziwe i żałosne.  Czy takie zdarzenia, jakie spotykamy dzisiaj miały miejsce dawniej, w zamierzchłych czasach, niekoniecznie w średniowieczu, czy w epoce kamienia łupanego?  Miały i to bardzo często. Ale wiedziały o tym tylko osoby zainteresowane, bo nie było elektronicznych przekaźników, wszędobylskich dziennikarzy, a zanim wici dotarły do odległych wsi, to było już po herbacie. To, że kiedyś tak było, nie usprawiedliwia tego co  dzieje się dzisiaj. Inne czasy, niby postęp, ale nie wszędzie i  nad tym warto się pochylić.  Jak wcześniej zaznaczyłam, dzisiaj jest wszystko na sprzedaż. W błyskawicznym tempie rozchodzą się wszelakie nevsy, ale to niczemu nie służy, poza gratyfikacją dla dziennikarzy i świętym oburzeniem słuchaczy czy widzów, bądź czytaczy.  Nie wiem jak to zmienić, ale wiem, że tak dłużej być nie powinno.  Zwierzęta bardziej dbają o swoje potomstwo, niż ludzie. Nic  nie usprawiedliwia zabójstwa urodzonego dziecka. Ani bieda, ani głupota. Można zapobiegać ciąży, można oddać dziecko do adopcji, do okna życia, ale nigdy nie chować w zamrażalniku ani w śmietniku. I za taki stan odpowiedzialni są po równo ojciec i matka dziecka. A gwardia rządząca przede wszystkim, bez względu na kolor baretek w klapie i wyznawane  wartości. Wartość powinna być jedna – godność i bezpieczeństwo człowieka. Ale żeby godnie i zgodnie żyć z prawem, trzeba mieć rzetelną wiedzę,  a tej nie wysysa się z mlekiem matki, ani nie otrzymuje w spadku.   Brak powiązanych notek. 