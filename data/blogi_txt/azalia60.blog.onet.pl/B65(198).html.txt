Żyjemy jak chcemy czy na pokaz?  Całe życie żyjemy na pokaz, nie zdając sobie z tego sprawy. Nieprawda? Prawda. I to jaka prawda. W dzieciństwie staramy się być grzeczni, posłuszni, bo tak każą rodzice.  W szkole uczymy się dobrze, żeby nie przynieść rodzicom wstydu.  Kiedy wchodzimy w lata młodzieńcze chcemy się podobać, zdobyć zaufanie, podziw, sympatię i niejednokrotnie zachowujemy się tak, jak od nas tego oczekują, dostosowujemy się do grupy, do środowiska. Chcemy się podobać, chcemy być lubiani, niepomijani, więc przybieramy maski. Te maski z początku nas uwierają, ale z czasem stają się nasze. Gramy role oczekiwane, pożądane i coraz nas mniej w nas samych. W pracy, w domu, w towarzystwie, w rodzinie, przy chłopaku, przy mężu, przy dzieciach… Cholera, wciąż gramy.  Udajemy dobrych, życzliwych ludzi, chociaż nieraz walnęlibyśmy prosto z mostu co o kim myślimy, co nam się nie podoba, ale nie możemy, bo…  Tych „bo” jest multum. Te „bo” nas deformują, szufladkują, ograniczają i przychodzi taki dzień, w którym nie wiemy czy to my, czy ktoś inny.  Nie poznajemy siebie, ale gramy dalej, bo nie możemy wypaść z roli, czułej i dobrej żony, oddanej córki, matki Polki, spolegliwej przyjaciółki czy przyjaciela, głowy rodziny co na wszystko znajdzie radę, pomoże, da, zrobi, zapewni, da pewność, latorośl w każdej chwili może liczyć. Dlaczego? On nadal mówi, że żona jest jedna jedyna i wspaniała, chociaż z chęcią uciekłby od niej na koniec świata. Strach, litość nad nią nad sobą czy obłudne pełnienie raz przyjętej roli?  Żona ogłasza wszem i wobec, że mąż jest dobry, bo nie pije, nie bije, nie szlaja się, nie ugania za babami, ale że już dawno nie jest czuły, że zapomina o ważnych rocznicach, że nie przyniósł złamanego kwiatka na jej kolejne urodziny, że po powrocie z pracy chowa się za gazetą lub schodzi do piwnicy i do nocy coś dłubie, tego już nie mówi. Ona to wie, ale udaje przed sobą, że wszystko jest w porządku. Cierpi, czeka, liczy na lepsze jutro, ale nie powie wprost. Dlaczego?  Rodzice cieszą się, że syn wyszedł na ludzi, że nie ćpa, pracuje, zarabia, ale że mu wciąż brakuje pieniędzy, że z byle głupstwem lata do ojca czy matki, chociaż stuknęła mu czterdziestka i jest głową rodziny, jednak wyciąga rękę i bierze bez zahamowań. Nieraz mieliby ochotę powiedzieć dość, ale nie mówią. Dlaczego?  Córka kolejny raz rzuca pracę i wraca na łono rodziny, a rodzice wspierają, karmią, doradzają, a ona zadowolona siedzi jak u Pana Boga za piecem i dobrze jej, ale rodzice z każdym dniem tracą nadzieję, że córka pójdzie do pracy i da im spokojnie żyć. Gryzą się tym, ale boją się postawić ultimatum. Nawet nie pytają co dalej. Dlaczego?  Ileż to razy każdemu z nas przytrafiły się takie lub podobne sytuacje? Ileż razy w pracy zaciskamy zęby i pięści w obawie przed utratą pracy, przed pominięciem w premii czy awansie. Ileż razy milczymy, zamiast wybuchnąć, nazwać rzecz po imieniu. My to wiemy, widzimy, czujemy, ale boimy się wypaść z roli. Wolimy żyć w zakłamaniu, w oszukiwaniu samych siebie, bo chcemy być postrzegani jako ci dobrzy, prawowici, posłuszni, sprawiedliwi. Zasłużyć na szacunek, na wdzięczność, na uznanie. Ale co z szacunkiem do samych siebie? Gdzie jest nasze ja, gdzie nasza godność, nasze życie? To prawdziwe, nie to grane, bo tak wyszło i wypada? Oto jest pytanie.     Powiązane notki: Dużo nas do kawałka chleba 