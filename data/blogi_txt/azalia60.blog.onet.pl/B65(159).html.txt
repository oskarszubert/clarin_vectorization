Ich życie po ślubie niewiele się zmieniło. Nie byli w podróży poślubnej, o której od dawna marzyła Baśka, bo ich nie było stać. Pojechali tylko na trzy dni do Zakopanego. Tak chciał mąż, chociaż ona wolałaby nad morze, ale nie sprzeciwiała się, bo nie chciała wywoływać sprzeczki. W Zakopanem niewiele zwiedzili. Gdy tylko przyjechali zaczął padać deszcz i padał, aż do ich wyjazdu. Baśka wysłała do rodziców, do kuzynki i dwu koleżanek z jej wsi kartki z pozdrowieniami, wyraźnie zaznaczając, że to z podróży poślubnej. Niech wiedzą, niech zazdroszczą, z satysfakcją myślała, że chociaż tak może zagrać im na nosie.  Po powrocie zaczęli rozmyślać o zmianie mieszkania. Mąż napisał podanie do komendanta o przydział służbowego mieszkania. Nie bardzo wierzył, że dostanie, ale spróbować nie zaszkodziło. Jakież było ich zdziwienie, gdy po dwóch tygodniach otrzymał wezwanie do powiatu. Wrócił uradowany z decyzją przydziału mieszkania. Dostali dwa pokoje z kuchnią w bloku, w miasteczku odległym od miejsca pracy o piętnaście kilometrów. Po tygodniu zamieszkali już w nowym miejscu. Cieszyli się jak dzieci z nowych zabawek. Pokoiki wprawdzie nieduże, ale dwa, a jeden większy ze sporym balkonem, kuchnia z oknem i łazienka z wanną i osobne pomieszczenie z kibelkiem. Nie marzyli o takich luksusach. Nie mieli własnych mebli, ale od czego są koledzy z pracy. Początkowo spali na materacu dmuchanym, za stół służyła im drewniana skrzynka po ziemniakach, ale po kilku dniach dostali od jednego z kolegów męża wersalkę, od drugiego nadwyrężony stół i dwa krzesła, a od koleżanek Baśki używaną szafę dwudrzwiową i dwie podniszczone szafki kuchenne. Mąż był tak zwaną złotą rączką, więc uporał się z meblami w tydzień. Odnowił, naprawił uszkodzenia, pomalował, Baśka u swojej koleżanki z pracy uszyła na maszynie zasłony do okien, firanki, obrus na stół i mieszkanie nabrało wyrazu. Kupili dywan do jednego pokoju, komplet garnków, talerze i trochę drobiazgów do kuchni. Do pełni szczęścia brakowało im radia i telewizora. Ale na to już zabrakło pieniędzy. Po pół roku postarali się o kredyt dla młodych małżeństw i dokupili resztę niezbędnego wyposażenia. Wszystko byłoby dobrze, gdyby nie dojazdy do pracy. Mąż jakoś sobie radził, bo jeden z kolegów mieszkał niedaleko i często go zabierał, a Baśka musiała dojeżdżać autobusem, a potem dość spory kawałek iść na piechotę. Jak była ładna pogoda, taki spacerek, to sama przyjemność, ale w deszczu, w porywach wiatru już nie było przyjemnie.  Któregoś dnia Baśka poczuła się źle podczas marszu do pracy. Dostała bólów brzucha, mdłości i o mało nie zemdlała, wchodząc do biurowca. Szefowa od razu wysłała ją do lekarza. Baśka nie wróciła tego dnia do pracy, tylko wylądowała w szpitalu na ginekologii.  - Poronienie w toku – usłyszała od badającego ją lekarza. – Nic już nie poradzimy, trzeba było przyjść wcześniej… Od pewnego czasu podejrzewała, że coś jest z nią nie tak, bo miała mdłości, zawroty głowy, było jej bez przerwy zimno, a ostatnia miesiączka spóźniała się kilka dni. Ale nie sądziła, że to może być ciąża. Raczej przemęczenie, bo praca, szkoła, nadmiar wrażeń po przeprowadzce, może przeziębienie albo zatrucie, ale ciąża? A jednak to była ciąża. Zmartwiła się co powie mąż, bo wiedziała, że chciał mieć dziecko i nawet nie stosował zabezpieczenia, ale jakoś nie zachodziła w ciążę, aż do tej pory. Baśce nie było spieszno do dzieci. Chciała skończyć szkołę, zdobyć zawód, nacieszyć się małżeństwem, a dziecko dopiero za jakiś czas.  Powiadomiony przez oddziałową mąż przyjechał natychmiast. Baśka była już po zabiegu, po kroplówce i czekała na wypis.  To co ją spotkało po przyjściu męża, wstrząsnęło nią. Nie spytał jak się czuje, nie przytulił, nie pocieszył, tylko chwyciwszy ją mocno za ramię, wysyczał prosto w twarz, nie zważając na ludzi obok:   To twoja sprawka! Zaplanowałaś to, nie chciałaś dziecka, pozbyłaś się go, szkoła ci w głowie, fiu bździu, popamiętasz to ty, dziwko… Pierwszy raz usłyszała takie słowa od męża. Pierwszy raz zobaczyła w jego oczach wrogość, paraliżujące zimno. Żelazny uścisk dłoni męża na jej ramieniu sprawiał ból.  Nie znała go takiego. Przeraziła się.  cd…  Powiązane notki: Tulipanom szlaban Tulipanom szlaban – 2 