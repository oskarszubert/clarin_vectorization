Wczoraj zachęcałam do myślenia, a dzisiaj sama nie mam chęci ani polotu.  Komu się chce myśleć w taki upał?  O! Coś mi się przypomniało, odnośnie upału…  Kilka lat wstecz, idąc promenadą w nadmorskim kurorcie, mijając dwóch „młodzieńców”, usłyszałam: - Ty, popatrz na te laski pod parasolem, fajne, co? Dupeczki, cycuszki, palce lizać – mówi jeden. – Może by tak zagadać, a potem… no wiesz… – tu zrobił dość jednoznaczny gest ręką. Na to drugi: - Eeee… coś ty? Nic z tego. W taki upał, kto by dupał? Chyba tylko karp w wodzie. No, właśnie. W taki upał nie mam i ja na nic ochoty. Nawet myśleć mi się nie chce. Poszwendałam się po włościach i wróciłam do domu, bo tu mam fajny chłodek. Drewniane domy są dobre na każdą porę roku. W zimie grzeją, latem chłodzą. Mój ma duże okapy dachu, więc chronią mnie od nadmiaru słońca, a jak pada deszcz, to okna mam suche, chyba,  że mocno zacina z boku. Kwiaty rokwitają na potęgę, warzywka rosną, grzyby się gdzieś przyczaiły, ale poziomki dojrzewają i kilka truskawek już się rumieni. Dwa lata temu przyniosłam z lasu parę malutkich sadzonek – poziomek, wcisnęłam w ziemię, nie mając nadziei, że się przyjmą, a jednak się ukorzeniły i rozrosły. W jeseni będę zmuszona porozsadzać je na drugą część działki, bo już im za ciasno przy murze pod oknem. Oto mój pierwszy zbiór leśnych poziomek. Szkoda, że nie można przez internet poczuć zapachu, bo pachną oszałamiająco. Mam dwa krzaczki ogrodowych poziomek, ale ani smaku ani zapachu. Nie ma to jak leśne.     Częstujcie się, proszę. Truskawki też lada dzień będę zrywać. Mają tak duże i ciężkie owoce, że musiałam coś wymyślić, żeby nie leżały na ziemi i nie były łatwym łupem dla ślimaków. Pod każdy krzaczek położyłam butelkę po wodzie minaralnej, układając grona na butelce. Ślimaki nie mają szansy, żeby się wczołgać do owoców po śliskiej, obłej butelce. Ponad to, każdą butelkę napełniłam wodą, zrobiłam kilka malutkich dziurek od spodu i tym sposobem woda spływa do ziemi, nawadniając krzaczki.    Zakwitły moje ulubione kwiaty z dzieciństwa. Wiem, że to jest jakaś odmiana lilii, ale my zawsze mówiliśmy na nie – smolinosy. Pielęgnuje je z pieczołowitością, bo są z dawnego ogrodu mojej babci, potem zabrała je do siebie mama, a teraz od paru lat mam ja. Chyba mi część wymarzła, bo od dwóch lat jest mniej. Muszę się gdzieś dwiedzieć, jak je cudownie rozmnożyć.  Pamiętam, że w dzieciństwie zawzięcie wąchałam te kwiaty, a potem miałam brązowy nosek. Każdego roku czekałam aż zakwitną smolinosy. Nie tylko ja, bo niemal wszystkie dzieciaki tak robiły. Dzisiaj tych kwiatów już nie widzę w ogródkach. Pić, pić, pić… A najlepsze były lody. Oj, jak mi się chce prawdziwych lodów, a do tych prawdziwych daleko. Są w sklepiku na dole przeróżne, ale ja nie lubię  sztucznych.  Prawdziwego loda chcę! Królestwo za loda! Chyba wyciągnę lód w kostkach  z zamrażarki, bo nikt nie spieszy z lodami, a bo i ja nie mam królestwa, haaa…haaa…  Kochani, dziękuję za odwiedziny, za komentarze i proszę, wybaczcie moje mlilczenie. Czytam, nie odpowiadam, bo cóż można odpowiedzieć? Każdy ma swoje zdanie i je wyraża. Moje myśli, przekonania zawarte są w tym, co piszę.  Pozdrawiam  Powiązane notki: Kolorowy przerywnik Stara miłość nie rdzewieje???  – Przerywnik!!!! 