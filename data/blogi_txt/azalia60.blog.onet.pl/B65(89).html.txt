Zima już chyba nie ma zamiaru powracać. Wprawdzie jest porzekadło, że ” w marcu jak w garncu” i pamiętam, że nawet w kwietniu trafiał się śnieg, a w marcu bywał mróz, ale mam nadzieję, że teraz  będzie bez niespodzianek. Tak dzisiaj było milutko, prawie wiosennie. Cały dzień słoneczko, ciepło, okna pootwierane, ptaszki rozśpiewane.  Koty rozszalałe w podrygach miłosnych, zawodzą, mruczą, miauczą, mraukoczą i harcują między opłotkami. Świat budzi się do życia.  Nawet ludzie jacyś weselsi, uśmiechnięci i tacy odświeżeni. Całe popołudnie przesiedziałam na podwórku. Tak sobie siedziałam na ławeczce i patrzyłam. Miałam od wczoraj przygotowaną dość sporą kupę zeszłorocznych liści i igieł sosnowych, więc zrobiłam pod wieczór ognisko. Ogień wesolutko się palił, a ja siedziałam zadowolona, rozmyślając o niebieskich migdałach. Dawno nie było mi tak beztrosko  i lekko. Ponownie, na spokojnie zrobiłam rozeznanie  moich prac porządkowych i doszłam do wniosku, że wcale nie potrzebuję chłopa. Dam sobie radę sama. Przecież nie muszę robić na akord. Codziennie po trochu i do zimy zrobię. haaa..haaW tym roku nie będę bawić się w szaloną ogrodniczkę, bo potem nie daję rady w pieleniu, okopywaniu i zamiast się cieszyć, to się wściekam.Zrobię  dwie małe grządki z warzywkami, a kwiaty tylko w gazonach i w dużych donicach przed domem. W sumie mam tego 10 sztuk. Wystarczy. Słoneczki jak co roku posieję byle jak, na drugiej części działki, puszczonej na żywioł, co wygląda jak niewielka łączka. Dwa lata temu miałam poletko słoneczników i maków. W tym roku też tak będzie. Lubię słoneczniki ozdobne: pomponowe, tarczowe, brązowe.  Uwielbiam kilka dużych słoneczników włożyć do wazonu i postawić na podłodze w pokoju.  Całe lato cieszę się nimi.  Nie mogę zapomnieć o nasturcjach. To drugie moje ulubione kwiaty. Wysiewam do skrzynek zawieszonych pod parapetami wszystkich okien. Kiedy zakwitają to ich ogniste barwy aż rażą oczy. Pną się po ścianach w górę i do ziemi. Rozpinam sznurki na elewacji i mają się do czego czepiać. Konwalie to są już stałe bywalczynie, nie trzeba o nie dbać, bo same się rozmnażają. Kiedy się wprowadziłam to było kilka  niewielkich kępek pod tujami, a teraz są już niemal wszędzie i w ogromnej ilości, tak samo jak przebiśniegi, szafirki i paprocie.  Tak mi się ogrodniczo zrobiło. Acha, mam jeszcze róże, lecz nie są takie jak powinny być. Coś im  ziemia nie służy. Róże nie lubią gliny, a u mnie sama glina. I tak dobrze, że w ogóle coś chce tu rosnąć poza trawą. O kurcze, zapomniałam o liliach, mieczykach i georginiach. Mam przecież kilka pięknych odmian i one się dobrze udają. W piwnicy przechowuję cały karton bulw i cebulek. Już niedługo trzeba będzie sadzić. A miałam nic nie robić. Zanosi się, że jednak będzie robota ale taka babska, więc chłop mi do niczego potrzebny.Wiosna już jest na pewno. Wiem to po sobie, bo od paru dni wstaję między piątą a szóstą, co mi się od jesieni nie zdarzyło i w ciągu dnia nie kładę się na drzemkę. To już jest pewnik.     Powiązane notki: Przy porannej kawie Marudzenie przy porannej kawie Rozmowa przy kawie 