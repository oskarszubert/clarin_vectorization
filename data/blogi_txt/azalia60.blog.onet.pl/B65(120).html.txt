Szałowo, ale  bez niespodzianek zaczął się Nowy Rok. Nie chciało mi się wychodzić z domu, a miałam gdzie, bo sąsiedzi zaprosili mnie na sylwestrowy wieczór. Pewnie czują się dotknięci moją odmową, Trudno. Przeprosiłam, że nie przyjdę, złożyłam życzenia, więc nie byli zaskoczeni. Zaplanowałam samotny Sylwester i nie chciałam zmieniać planów.  Zrobiłam sobie pyszną sałatkę, coś na słodko do nocnej kawy, a o północy otworzyłam szampana, wzniosłam toast za pomyślność tego co będzie, potem odebrałam kilka telefonicznych życzeń i zadowolona zagłębiłam się w fotelu, zmieniając pilotem kanały w telewizorze. Noc była wyjątkowo ciepła, więc wcześniej otworzyłam okna na dwie strony: północ i zachód, bo zaczęły się kanonady fajerwerków. A ja, jak małe dziecko uwielbiam fajerwerki.  Ten Sylwester był bardzo kolorowy w mojej wsi. Od 21.00 do 1.00 w nocy za oknami miałam kaskady barw, pióropusze sztucznych ogni na niebie, odgłosy detonacji. W telewizorze występy: śpiewy, zaśpiewy, tańce, wygibasy, kabaret, wszelakie popisy artystów dawniejszych i nie tylko, toteż nie było nudy. Czułam się jak na prawdziwym balu. Tak kolorowo i hucznie jeszcze tutaj nigdy nie było. Mam na myśli, to co działo się w promieniu 200 metrów od mojego domu, bo w telewizorze było po japońsku, czyli „jako tako”. W sumie jestem zadowolona. Oczy nasycone kolorami, uszy dźwiękami, dziecięce tęsknoty zaspokojone, a nogi i reszta  mojego jestestwa spokojna i wypoczęta. Nie spodziewałam się takiego komfortu. Myślałam, że będzie nudnawo, że zacznę rozpamiętywać co było, czego nie było i nie ma, i dlaczego, a co będzie i jak, ale najzwyczajniej nie miałam na to czasu, bo tyle się działo, a może i ochoty. To jest pierwszy Sylwester i Nowy Rok, do którego podeszłam na luzie, bez wewnętrznych rozterek, lęków, obaw, rozgrzeszeń, planów, przyrzeczeń. Czyżbym nareszcie dojrzała? Chyba tak. Kiedyś wreszcie trzeba. Szkoda tylko, że szampan się skończył. Lubię Michała Anioła.   Spałam króciutko, a jestem wypoczęta. Wyłączyłam telewizor  dużo po drugiej, a już o szóstej zobaczyłam podglądające mnie słoneczko. Nie mogłam się oprzeć. Wstałam. Pięknym dniem przywitał mnie Nowy Rok. Na termometrze tylko 4 na plusie, ale na dworze ciepełko, od rana do teraz, a słońce przygrzewa, jakby się już wiosna budziła. Dzisiaj na trawniku znalazłam dwie dorodne stokrotki i to całkiem świeżutkie, i trawa jakby podrosła, bardziej się zazieleniła.  Nie pamiętam takiego Nowego Roku.  Nie wierzę we wróżby, ale chętnie uwierzę, że ta stokrotka i zielona trawka, to zapowiedź dobrego roku. A na pewno wczesnej wiosny.  Siedzę sobie w domeczku, grzejniki już dają ciepło i chce mi się pisać. Tak mi jakoś lekko, swobodnie, jakbym nie miała żadnych trosk. One są i to cała chmara, niektóre bardzo  dużego kalibru, gniotące, ale zepchnęłam je głęboko, zagrzebałam, przydeptałam. Zawsze uważałam, że jeśli nie mogę czegoś zrobić natychmiast, zmienić, naprawić, to nie ma sensu oglądać tego na wszystkie strony pod światło, rozgrzebywać, kombinować. Nic dobrego z takiego postępowania nie będzie, tylko zgryzota większa, stres, czarna dziura, a problemy i tak żyją sobie swoim życiem. I często zdarzało się, że rozwiązanie przychodziło niespodziewanie, a jeśli nie przyszło, to i tak głowy nie traciłam. Dosłownie i w przenośni.  Dzisiaj poczułam, że minął mi okres niechciejstwa do pisania. To dobrze, bo dość dawno już nic większego nie napisałam. A być może, to Wasze życzenia rozbudziły we mnie uśpioną wenę?  Tak sądzę, bo każdy człowiek potrzebuje zachęty, akceptacji, tak zwanych głasków, a ja jestem bardzo na to wrażliwa. Każdy, kto coś robi, chce to robić dobrze, ale nie mając odzewu  odbiorców, popada w marazm, opadają mu skrzydła.  Jeśli napotka zachętę, aprobatę, doping, to skrzydełka się podnoszą i motywacja rośnie. Jak zwał, tak zwał, zaczynam pisać na poważnie.    Na razie odstawiam włóczki do szuflady, szydełka też, bo skończyły się zamówienia, a dziergać bez celu nie ma sensu. Nie rezygnuję z dziergania, o, nie! Mała przerwa. Zmęczę się pisaniem, odpocznę przy dzierganiu. Monotonia męczy, a tak, to będzie urozmaicenie.  Oj, ale się rozpisałam. Ciekawa jestem, jak spędziliście ten ostatni dzień starego roku. Życzę dużo dobroci wokół  i słońca na błękicie.   Powiązane notki: Wiosenny rekonesans 