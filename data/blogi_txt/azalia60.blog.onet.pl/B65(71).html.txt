Wczoraj od rana byłam wyjątkowo zadowolona.  Nie tylko dlatego, że tona węgla już w piwnicy, że na koncie mniej 700.00 zł ( !!!), że moje przeziębienie ustępuje ale tak po prostu miałam dobry humor. Jak w piosence „Od rana mam dobry humor…”. Udzielił mi się nastrój świąteczny. Na blogach wypieki, pierogi, barszczyki, ubrane choinki, porządki, prezenty pod choinkami, życzenia, więc i mnie ruszyło.  Nabrałam ochoty na wyjazd, nawet przyznam się, że gdybym w środę nie musiała jechać jeszcze raz do PZU to pewnie już byłabym w drodze do brata. A tak to dopiero w czwartek. Zdecydowałam jechać autobusem nie samochodem. Raz, że nie muszę się telepać po objazdach, wybałuszać oczy na drogę, uważać na innych kierowców, a dwa, że bilet jest znacznie tańszy niż koszt jazdy samochodem. Wprawdzie będę mieć niewielki bagaż ale sobie poradzę.Przystanek mam 200 m od domu, a na miejscu brat wyjedzie po mnie na dworzec PKS. Przed wieczorem wybrałam się autem do centrum wsi po drobne zakupy i widok rozświetlonych domów, ogrodów ucieszył mnie jak małe dziecko i spotęgował świąteczny nastrój. Z roku na rok coraz ładniejsze i strojniejsze są ozdoby świąteczne przy domach i na domach. Niemal przed każdym domem girlandy migocących lampek na choinkach i na żywopłotach. Balkony, tarasy, obrzeża dachów obwieszone światełkami jak na folderach. W oknach migocą oświetlone choinki, nad drzwiami wejściowymi domów płoną czerwone albo srebrzyste gwiazdy. Po prostu bajecznie. Nastrój świąteczny ogarnął całą wieś. Wracałam do domu jak przez zaczarowaną, baśniową  krainę. Szkoda, że od dwóch dni jest odwilż i zniknęła  piękna, biała puchowa kołderka, a wszystko pokryła szarzyzna topniejącego brudnego śniegu. Szkoda, bo widok byłby jeszcze piękniejszy.  Po powrocie do domu  wyjęłam choinkę, chociaż nie planowałam i zaczęłam ubierać. Teraz już stoi na komodzie pięknie  przystrojona i mruga do mnie kolorowymi światełkami. Od razu w mieszkaniu zrobiło się miło i świątecznie. Przypomniałam sobie moje dziecięce lata, potem młodość i nie mogłam wyszperać z pamięci takich obrazków jak te które widziałam jadąc przez wieś. Dawniej nie strojono domów na zewnątrz, bo nie było czym. Najwyżej na drzwiach zawieszano podłaziczkę z gałązek świerkowych, ozdobioną wstążkami z bibuły. Choinki były tylko w domach, bez lampek ale za to z prawdziwymi świeczkami. Świeczki zapalało się  w wigilię przy kolacji i na parę minut w kolejne święta, bo szybko topiły się i łatwo było o pożar. Na tamtych choinkach nie było takich ozdób jak teraz. Były bombki i to bardzo ładne ale poza tym więcej ozdób trzeba było zrobić własnoręcznie. Mama robiła z kolorowego papieru piękne jeżyki i koszyczki na orzechy, my z bratem, z cieniutkich paseczków papieru przeplatanych uciętymi krótko słomkami, robiliśmy  łańcuchy. Zawieszaliśmy też  wybrane czerwone jabłka, wypolerowane, nasmarowane tłuszczem żeby błyszczały, a na koniec mama stroiła choinkę w przezroczyste, długie anielskie włosy. Choinka wyglądała jak pani młoda.I właśnie te anielskie  włosy dodawały choince urody ale były największym zagrożeniem. Wystarczyło, że zetknęły się z palącą świeczką albo zajęły się od  iskierki zimnego ognia  i choinka stawała w płomieniach. Przeżyłam pożar choinki, mając  5 lat. Zachorowałam przed wigilią na dyfteryt, więc mama postawiła choinkę w pokoju gdzie leżałam, żebym miała ją w zasięgu wzroku. Przed samą wigilią uprosiłam, żeby zapaliła świeczki. Któraż matka nie spełni prośby chorego dziecka? Zapaliła i wyszła do kuchni szykować kolację. Podmuch powietrza wystarczył, żeby anielskie włosy uniosły się i opadły na świeczkę. Po choince zaczęły pełzać ogniki. Z początku mnie to bawiło ale gdy choinka stanęła w płomieniach wystraszyłam się i próbowałam wołać mamę ale moje gardło nie wydawało głosu i mama nie wiedziała, że choinka płonie. Gdyby nie dziadzio, który wszedł  do mnie do pokoju, to nie wiem jaki byłby koniec i jakie byłyby tamte święta. Od tamtej pamiętnej wigilii nasze choinki były już bez świeczek, do czasu aż pojawiły się lampki.Pierwsze lampki zrobił tato z żarówek do latarki na baterie. Ale mieliśmy uciechę. Tato miał całe święta pełne ręce roboty, bo co raz jakaś żarówka się przepalała i musiał wymieniać na nową. To nie było takie proste, bo żaróweczki tato przylutował do cienkich przewodów, okręconych izolacją i przy każdej wymianie musiał używać lutownicy i izolacji.   Potem jak już były w handlu, to  można było świecić do woli. Pierwsze kupione lampki były bardzo ładne i nie takie zwykłe kolorowe żaróweczki, tylko duże grzybki muchomory, z żarówkami w środku. Grzybki miały białe pękate  nóżki i czerwone kapelusze w białe kropki. Tato gdzieś kupił te lampki po znajomości bo w sklepach takich nie było. Kilka tych grzybków jeszcze mam  ale już nie jako lampki tylko bombki.Mam też piękny, duży czub, inaczej zwany szpicem. Jest cały złoty, zdobiony białymi gwiazdeczkami. Trochę już przytarty ale na czubku choinki prezentuje się okazale. To już prawie zabytek klasy zerowej. Ma ponad 60 lat.No tak, rozmarzyłam się. To były piękne czasy, beztroskie, radosne i pełne niespodzianek, które cieszyły i dawały poczucie bezpieczeństwa, miłości i ciepła rodzinnego. Byli dziadkowie, rodzice, ciocie, wujkowie, kuzyni, a teraz z każdym rokiem coraz mniej nas przy stole wigilijnym i coraz mniej przyjemnych niespodzianek. Dlatego warto cieszyć się tym co widzimy wokół, ustrojonymi domami, drzewami i tym, że mamy jeszcze z kim zasiąść do stołu i przełamać się opłatkiem, że ktoś na nas czeka, o nas myśli,troszczy się. To bardzo ważne. Powiązane notki: Same obchody i święta. Majowe święta. 