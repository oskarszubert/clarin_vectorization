Jestem, już jestem i witam wszystkich uśmiechem od ucha do ucha. Dziękuję za życzenia dla brata, za Wasze komentarze i za to, że czekaliście na mnie. To bardzo miłe. Wróciłam cała, zdrowa i uszczęśliwiona. Rodzinne spotkania mają moc magii. U mojego braciszka zawsze jest wesoło, z humorem, obficie i smakowicie. Wprawdzie brat powinien być w tym dniu na świeczniku z racji urodzin, ale wszystkich zawojowała jego najmłodsza wnuczka, Julcia. Za dwa tygodnie skończy dopiero roczek, a rozrabia jak dwulatek. Dziadkowie są zniewoleni przez Julcię i chyba tak im zostanie. Co ja będę dużo pisać, było fajnie i już. Brat nie spodziewał się, że ja przyjadę, bo wcześniej nie dałam jednoznacznej odpowiedzi. Dlaczego? Bo lubię robić niespodzianki. Nie raz już ich zaskoczyłam i tym razem też. Wysiadłam z autobusu, kupiłam w kwiaciarni kwiaty i stojąc już pod budynkiem zastanawiałam się co zrobić, żeby dostać się do wnętrza. Całą misternie przygotowaną akcję popsuł mi domofon, o czym wcześniej nie pomyślałam. Z opresji uratowały mnie dwie przechodzące panie. Pomysł i działanie:  Bardzo przepraszam – zwróciłam się do jednej z nich – mam wielką prośbę. I zaczęłam wyjaśniać o co mi chodzi. Byłaby pani uprzejma pomóc mi w niespodziance? Ja nacisnę guziczek domofonu i gdy się ktoś odezwie, to proszę tylko powiedzieć, że do pana M….. P……… jest przesyłka kurierska.  Pani najpierw zachwyciła się bukietem kwiatów, a potem bez oporów zrobiła to, o co prosiłam. Podziękowałam i kiedy drzwi się otwarły, weszłam do klatki schodowej. Już na pierwszym piętrze słyszałam bratową i brata, jak stojąc piętro wyżej w drzwiach mieszkania, zastanawiali się co to za przesyłka i od kogo. A potem szok i śmiech. Brat wprowadził mnie do pokoju, chociaż z początku miał zamiar wnieść tak nieoczekiwaną, a cenną przesyłkę. Nic z tego, bo przesyłka była za ciężka. Przez chwilę miałam swoje pięć minut. Bratanek, śmiejąc się skwitował:  Ciociu, ty nigdy nie spoważniejesz? Nie, nigdy – odparłam zgodnie z prawdą. – Nie lubię nudy i sztampy. Lubię niespodziewajki, żarty, zaskakujące sytuacje i rodzina wie o tym. Przynajmniej jest się z czego śmiać i wspominać na przyszłość. Wróciłam do domu i zaczynam normalne życie. Swojskie, przaśne, sielskie. Dobrze mi było u brata z rodziną, ale w domowych pieleszach jest mi najlepiej. Lato jeszcze w pełni, pogoda wspaniała, mieczyki i słoneczniki w rozkwicie, więc gdzie mi będzie lepiej?           A najważniejsze są moje śliwki. Uwielbiam śliwki. Nie wiem jak się nazywają, bo drzewo stareńkie, ale w tym roku obrodziło jak nigdy. Owoce nie są zbytnio urodziwe. Na drzewie są żółciutkie, a po zerwaniu natychmiast zmieniają kolor na szare, ale smakują obłędnie.  Od kilkunastu dni objadam się śliwkami w ilościach przemysłowych, haaa…haaa…  Jak się trochę ogarnę, to odwiedzę Wasze blogi. Pozdrawiam słoneczkiem.  Powiązane notki: Jest mi dobrze Wszędzie porządki! Wiosna wszędzie Lato wszędzie Będzie dobrze. 