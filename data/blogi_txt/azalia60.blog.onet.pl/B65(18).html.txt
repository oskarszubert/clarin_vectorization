Kaczeńce takie jak nad potokiem    Dzisiaj postanowiłam oderwać się od komputera i wyjść z domu na spacer. Zamierzałam podejść ścieżką wzdłuż potoku, w górę do lasu. Pogoda była w sam raz na spacer. Słoneczko dość mocno przygrzewało więc nie musiałam się ciepło ubierać, bo nie lubię chodzić opatulona. Spodnie, adidaski, lekka kurteczka, laseczka na wszelki wypadek, komórka do kieszeni i w drogę. Nie była to wielka wyprawa bo do lasu mam 300 m w linii prostej ale idąc brzegiem potoku jest trochę więcej, no jakieś 400 m.  O tej porze roku potok jest wyjątkowo aktywny. Woda spływająca z dość sporej góry wypełniła dno wąwozu, a liczne tamy, utworzone przez powalone drzewa spiętrzyły ją w kilku miejscach co uczyniło potok potężniejszym i bardzo głośnym. Normalnie, w czasie lata to sobie płynie spokojnie, szemrząc cichutko, a dzisiaj wydawał jakieś pomruki, pluski jakby się trochę złościł. Czasem wieczorem, gdy jest cicho, wszyscy sąsiedzi są już w domach, to siedząc na podwórku albo przy otwartym oknie, słyszę mruczenie potoku. A jak się na łące obok i na mojej działce zacznie nocny  koncert świerszczy, przy akompaniamencie szemrzącego potoku, to zwykle siedzę do późnej nocy przy blasku księżyca albo lampionu ogrodowego. Szkoda iść do domu.  Koncert orkiestry symfonicznej wysiada w przedbiegach.  Na świerszcze muszę jeszcze poczekać. Niech tylko trawa podrośnie. Całe szczęście, że w tym roku nikt nie wypalał traw na łąkach i polach. Kiedy cztery lata temu wypalano trawy, to straciły się też świerszcze. Na szczęście w ubiegłym roku znowu się pojawiły. Wędrując brzegiem wąwozu zobaczyłam mnóstwo kaczeńcy. Zbocza, aż do samej wody pokryte są żółtym kobiercem. Wzdłuż ścieżki, pod drzewami pokazały mi się zawilce i pierwiosnki.Aż się trochę zawstydziłam, że tyle lat tu mieszkam, a tak rzadko chodzę do lasu. Tyle tu ciekawych widoków do oglądania. Cisza, spokój, a każdy haust wdychanego powietrza odurza jak narkotyk. Posiedziałam chwilę na powalonym drzewie, pstryknęłam kilka fotek komórką i wróciłam do domu.Wracałam odświeżona, zrelaksowana, nasycona widokiem i szumem potoku, urokiem wiosennych kwiatków i dotleniona. Ze zdumieniem zobaczyłam u siebie w ogrodzie kilkanaście pierwiosnków, pod świerkami. Nie mam pojęcia skąd się wzięły. Po raz pierwszy je widzę. To samo było z przebiśniegami. Parę lat temu pokazało się kilka sztuk przy ogrodzeniu. W ubiegłym roku było ich już więcej i to w różnych miejscach ogrodu. W tym roku pojawiły się na grządkach w dużej ilości. To samo dzieje się z szafirkami. Co parę lat pokazują się w przeróżnych miejscach ogrodu, a za rok ich już nie ma. Potem za dwa, trzy lata pojawiają znowu. Dziwne mają zwyczaje. Skąd się biorą, dlaczego znikają, nie mam pojęcia. muszę się tym zainteresować, tak gwoli zaspokojenia ciekawości.                    Oglądając swoją „posiadłość” zauważyłam kilka usterek do naprawienia. W dwóch miejscach oberwane rynny, chyba od śniegu. Wzdłuż frontowej ściany domu cała rynna zapchana igłami sosny, która rośnie przy domu. Trzeba będzie to usunąć, bo prawdopodobnie i rura spustowa jest zapchana. Będę musiała nająć jakiegoś faceta do roboty, bo ja tak wysoko na drabinę nie wejdę. Nie mam lęku wysokości tylko problemy z kolanem i stawem biodrowym. Trochę to niebezpieczne. Wierzba już się pięknie zazieleniła ale dwa potężne konary są martwe.  Witki zwisają bez listków i widać wyraźne ślady złamania przy nasadzie. Tu już tylko facet może zaradzić, tzn. obciąć lub upiłować. Potężny krzak orzecha laskowego też w kilku miejscach połamany. Następna robota. Kurcze, a tak fajnie było na spacerze, a teraz proza życia daje znać o sobie. A, jeszcze pojemniki z popiołem. Od tyłu domu przy wejściu do piwnicy jest kilka pojemników i worków z popiołem. To też musi zniknąć, tylko gdzie? Popiołu nie odbierają ci co zabierają śmieci. Sama będę musiała kogoś poprosić, może na jakąś drogę polną da się to wywieźć albo…. sama nie wiem gdzie….O tym pomyślę jutro. Na dzisiaj już dość przyjemności i zadań do wykonania. Szkoda, że nie mam jeszcze usb do komórki, żeby przenosić zdjęcia do komputera, bo tyle fotek mogłabym umieścić na blogu, a tak to muszę kopiować z netu. Trudno.            Takich zawilców było mnóstwo    Pierwiosnki leśne. Takie same rosną u mnie.  Brak powiązanych notek. 