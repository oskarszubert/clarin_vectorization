Wtuliła twarz w aksamitne płatki i ich dotyk skojarzył jej się od razu z głosem Konstantego. – Mamuś, nie zjesz? Zobacz co ci ugotowałem  –  głos Maćka wyrwał ją z zadumy. – Potrawkę z ryby, tak jak lubisz –  demonstrował swoje przysmaki. Jance nie chciało się jeść. – Maciuś, nie teraz – przykryła termos. – Odpocznę jeszcze po ćwiczeniach, bo czuję się jakby mnie walec przejechał. – Jak tylko chcesz,  ty tu rozkazujesz – Maciek odstawił termos i wstał. – Ja muszę już lecieć, bo Beata czeka w domu. Idziemy dziś do teatru, a  jeszcze muszę zawieźć ją do fryzjera.  - Idź synku – pogładziła go po twarzy. – Masz rację, bawcie się dobrze.  Dziękuję ci i pozdrów Beatę. A czemu jej nie przywiozłeś? Ani raz mnie nie odwiedziła. Coś jest nie tak?  Na chwilę zapanowała cisza. Maciek stał ze spuszczoną głową, jak uczniak, który coś przeskrobał. Janka po jego minie domyśliła się, że coś się wydarzyło.  - Chcesz mi coś powiedzieć, synku – spojrzała wyczekująco,  z nadzieją w sercu, że to nic poważnego. - Mów śmiało, jestem dużą dziewczynką – zaśmiała się, chcąc go zachęcić. – A do tego twoją matką  i kobietą, nie zapominaj o tym –  ułatwiała, prowokując do rozmowy.  Syn spojrzał jej prosto w oczy i wymamrotał.  - Mamo,  mamo, ja…ja  będę ojcem. Beatka jest w ciąży – wyrzucił z siebie jednym tchem.  - No to cudownie – zachłysnęła się Janka i gwałtownie usiadła, rozpromieniona i wzruszona . – Będę znowu babcią. Tak się cieszę Maciusiu. Który to już miesiąc?  - Dziewiąty tydzień  ale to nie wszystko – odparł jakoś tak  posępnie,  jakby miał jej przekazać smutną wiadomość. – To są bliźniaki, mamo –  prawie jęknął nie patrząc  w oczy. – Jak my sobie z tym poradzimy? Ja nie jestem na to gotowy. Nie teraz, jeszcze nie teraz, kiedy rozkręcam firmę i Beata ma bronić magisterki. Mamo, nie teraz!  Rozumiesz, wszystko mi się wali. W głosie syna był lęk, rozterka i dławiona rozpacz,  Janinę wyprostowało na łóżku. Po tym co usłyszała, aż się w niej zagotowało. Nie ciąża ją przeraziła tylko to jak o tym mówił jej syn.  Co on pieprzy, wzburzona nie panowała nad myślami wlepiając w Maćka wzrok jakby chciała mu nakazać odwołanie tego co powiedział.. Przekleństwa przelatywały jej przez głowę, jak błyskawice. Dobrze, że nie wymówiła ich głośno, bo Maciek nigdy nie słyszał brzydkich słów ani od niej ani od ojca.  Przełknęła ślinę i chropowatym głosem zapytała –  Ojciec wie?   Maciek skulił się na dźwięk jej ostrego tonu i wzruszył tylko ramionami.  Po chwili odwrócił głowę w stronę okna i wymamrotał –  Co go to może teraz obchodzić. Ma dość swoich, ważniejszych spraw. Ja mu już nie jestem potrzebny. – Po wyrzuceniu tych dziwnych słów, usiadł ociężale i zamilkł. - Nie rozumiem Maćku, jakie ważniejsze sprawy ma ojciec, co ty masz z tym wspólnego, mów mi tu zaraz jaśniej –  próbowała wyciągnąć więcej, chociaż jego nagłe zamilknięcie było sygnałem, że nic więcej nie powie albo, że coś mu się nieopatrznie wymsknęło. – No mów, jak zacząłeś –  ponaglała syna. – Wiesz, że nie mogę się denerwować, a to już obecnie druga wiadomość, która mnie poruszyła. Mów, jak cię matka  prosi! –  Janka podniosła głos. Maciek gwałtownie wstał i  powiedział słowa, które już kompletnie ją zdezorientowały. - Mamo, niech on sam ci powie, nie gniewaj się, ja nie chcę o tym mówić, to jego sprawa. Ja się już zbieram.  Nie zważając na jej protest,   odwrócił się i wychodząc machnął tylko ręką w geście pożegnalnym, dorzucając krótkie – Pa, mamo. - Maciek! – krzyknęła. – Jak możesz, co się z tobą dzieje? Wracaj natychmiast! Nie skończyliśmy rozmowy! Maciek…. Mogła krzyczeć ile sił ale syn już  jej nie słyszał. Przez uchylone drzwi dobiegł ją odgłos jego szybko oddalających się kroków.   Przymknęła oczy i próbowała się uspokoić. Ależ mi dał do wiwatu, za dużo jak na jeden raz, myślała, nerwowo skubiąc kosmyk włosów. To jej pomagało w myśleniu i uspokajało. I to jego dziwne zachowanie, to do niego nie podobne. Pewnie pokłócił się z ojcem i nie chce o tym mówić, no i ciąża Beaty, to chyba najbardziej  mu doskwiera.  Janka ciężko oddychała. Była wzburzona i zaniepokojona. Postanowiła, poprosić pielęgniarkę o coś na uspokojenie. Bała się, że jej ciśnienie może podskoczyć, a to było jej  teraz najmniej potrzebne. Maciek ją zaskoczył. Nigdy nie sądziła, że jej syn spanikuje, mając zostać ojcem. Nie spodziewała się takiej jego reakcji. Ciekawa co Beatka na to. Pewnie się cieszy albo też martwi tak jak Maciek.    Ale czemu ona mnie nie odwiedziła, Janka dalej mnożyła pytania, na które nie znała odpowiedzi.  Usiadła, bo lepiej się jej myślało na siedząco.   Na korytarzu zrobił się rwetes. Jakiś turkot, gwar głosów. Spojrzała na zegarek, dochodziła trzynasta.  Janka posmutniała, bo to znaczyło, że za chwilę obiad, a do wieczora jeszcze mnóstwo czasu. Krzysztof ma przyjść dopiero po kolacji, tak się umówili. Jeszcze przez tyle godzin będzie musiała trwać w zawieszeniu.Trochę się bała pytać męża, co to za ważne sprawy ma teraz do załatwiania i czemu Maciek nie chciał o tym mówić. Może Krzysiek ma jakieś problemy w tych swoich firmach, które obsługuje albo coś mu dolega, wystraszyła się i Maciek nie chciał ją martwić, albo Krzyś mu zabronił mówić. Tak, to może być prawda, bo ostatnio narzekał na żołądek i ból w kręgosłupie i taki nerwowy się zrobił, miał problemy ze snem, starała się tłumaczyć, to czego jak się teraz domyślała, a  Maciek nie chciał powiedzieć.  Po powrocie do domu musi się  porządnie zająć mężem. Postanowiła też, że przepyta go o wszystko jak tylko się zjawi i nakaże mu pogadać z Maćkiem po męsku, tak od serca, bo to co jej sprezentował  dzisiaj syn, w głowie jej się nie mieściło. Krzysiek też  pewnie będzie oburzony.  On taki honorowy i odpowiedzialny mąż i ojciec, będzie zawiedziony, a jeszcze niedawno tak się dobrze o  Maćku wyrażał . A tu przykra niespodzianka.  Kochany  Maciuś, okazał się strachajłom  i do tego egoistą, myślącym o sobie i o karierze. Gdyby oboje z Krzysztofem myśleli w tych kategoriach, to prawdopodobnie  żadne z ich dzieci nie przyszłoby na świat, bo zawsze mogli się tłumaczyć, że nie mają odpowiednich warunków, a jednak urodziła dzieci i wychowali je jak umieli najlepiej, chociaż lekko nie było.  Zatopiona w wewnętrznej rozmowie nie zauważyła pielęgniarki, stojącej   z obiadem w drzwiach. Na jej – Pani Janko, tu ziemia, jeść dają – ocknęła się gwałtownie ale widząc talerze odmówiła obiadu. – Dziękuję siostro, nie będę jeść, syn mi przyniósł z domu – wskazała na stojący na szafce termos. Pielęgniarka uśmiechnęła się i wychodząc skomentowała.  – Dbają, oj dbają ci  pani mężczyźni. Teraz to ze świecą takich szukać. Szkoda, bo obiad dzisiaj dobry ale mamy tu paru głodomorów, to się ucieszą skoro pani nie chce. – Niech im będzie zna zdrowie.   Janka skinęła głową  i wróciła do przerwanych myśli. – Po cholerę mam tak długo czekać – mruczała, szukając w szufladce szafki, swojej komórki. – Zadzwonię i poproszę niech przyjedzie zaraz, bo do wieczora to kręćka tu dostanę. W końcu siedzi w domu, to może przyjechać. Wcisnęła klawisz z zakodowanym domowym numerem. Kilkanaście sygnałów i nic, nikt nie odbiera. Spróbowała za chwilę ponownie. To samo, cisza. Wybrała numer komórki męża. Od razu usłyszała ; abonent jest poza zasięgiem. Po piątym podejściu, zadzwoniła do Maćka.Też nikt nie odbierał. – Co się dzieje? – pytała samą siebie. – Obydwu gdzieś wywiało? Gdzie może być Krzysiek, że jego komórka nie ma zasięgu?  To mi się zaczyna nie podobać. Denerwowała się ale nic nie mogła poradzić. Leżała uziemiona w szpitalu a oni byli tam, na wolności i mogli się swobodnie przemieszczać i robić co tylko dusza zapragnie.  - Cholera – skrzywiła się, patrząc na wyświetlacz komórki. – Jeszcze trzeciej nie ma. Ja zwariuję. Nie namyślając się wiele, szarpnęła sznurek dzwonka. Kiedy zjawiła się siostra, Janka poprosiła  o tabletkę na uspokojenie albo najlepiej na spanie. – Tak, na spanie –  zwróciła się do siostry. – Jak przyjdzie mąż to mnie obudzi. A jak nie dobudzi, to poczeka aż się wyśpię – usiłowała żartować. – Pani Janko obudzi się pani, obudzi – pocieszyła ją pielęgniarka. – Dam pani najmniejszą dawkę. Taką tyci, tyci – pokazała czubek paznokcia.  Zaśnie pani ale nie za głęboko. Janka połknęła tabletkę wielkości ziarnka pieprzu, popiła herbatą i ułożyła się wygodnie w oczekiwaniu na sen i na męża.  Sen przyszedł dość szybko. Janka  pospała i obudziła się sama, prawie na kolację. Poczuła głód. Nie lubiła tego uczucia, bo ssanie w żołądku było tak uporczywe, że aż ją mdliło. Była przecież bez obiadu. Po paru kęsach bułki z pasztetową i łyku niby herbaty, poczuła się lepiej. Ssanie ustało. – Przecież ja mam zapiekankę z rybki – sięgnęła po termos. – Po co mam się zapychać jakąś pasztetową jeśli mogę rybką. Odkręciła termos i ucieszyła się bo zapiekanka była całkiem ciepła.  Pojadła do syta i zadowolona zaczęła poprawiać sobie fryzurę i malować usta, bo przecież czekała na męża. Dzisiaj czesanie włosów nie sprawiało jej trudności, tak jak dwa dni temu. Ręce szybko odzyskiwały  sprawność. Gdyby z nogami tak się udało, to za tydzień albo dwa byłaby w domu. Może nie będę musiała jechać do sanatorium, kombinowała, bo nie bardzo chciała wyjeżdżać ze swojego domu i miasta. Jeśli Krzysiek ma jakieś problemy, to nigdzie się nie ruszam, postanowiła i schowała do szufladki grzebień i lusterko. Nie wyglądam najgorzej, chwaliła się w myślach. W domu zadba o siebie.  Zerkała na zegarek. Minuty mijały, potem godziny, a Krzyśka nie było ani też nie dzwonił. Zaczęła się znów denerwować. Zaczęła  dzwonić na oba numery ale kiedy żaden nie odpowiadał, ogarnęła ją panika. Nie chciała dzwonić do Maćka, bo przypomniała sobie, że miał być z Beatką w teatrze i na pewno potem poszli gdzieś na kolację do lokalu i komórkę ma wyłączoną.    Nie mogła sobie znależć miejsca. Gdyby mogła chociaż chodzić, to zamówiłaby taksówkę i na chwilę podjechała do domu. A tak to co,  tylko pozostaje  czekać do rana. To prawie jak tortura.  A jak Krzysiowi coś się w  domu stało. – Boże – złożyła ręce do modlitwy. – Panie Boże, daj mi siłę i niech już będzie dzień. – Co ja plotę – opuściła ręce. – Bredzę jak dziecko. Pan Bóg mi nocy nie skróci – uśmiechnęła się, bo w tej samej chwili przypomniała  sobie Maćka kiedy w wieku gdzieś pięciu lat, modlił się jak co wieczór w swoim pokoiku. Prosił Pana Boga z takim przejęciem i błaganiem o zdrówko dla mamusi i tatusia i dla niego, o nową zabawkę, aż w pewnym momencie wyskoczył z prośbą, która Jankę rozbawiła i zaskoczyła; – Panie Boże daj mi małą siostrzyczkę albo braciszka, bo mi się przykrzy mieszkać tylko z rodzicami. – Pan Bóg uznał, że już wystarczy dzieci w naszej rodzinie i Maciek się nie doczekał.  Przez uchylone okno, Janka usłyszała bicie zegara na wieży ratusza. Liczyła każde uderzenie. Raz..dwa..trzy……….dwanaście. Znowu wcisnęła klawisz w komórce. Odpowiedziała jej cisza.  - Krzysiek, błagam, odbierz – po raz enty, szeptała do słuchawki.     Powiązane notki: Dar od losu – 4 Dar od losu – 3 Dar od losu 1 Dar od losu – 2 Dar od losu – 5 