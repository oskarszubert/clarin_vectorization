Na ogół mam dobry humor, byle głupstwa mnie nie irytują, duże problemy omijam szerokim łukiem( do czasu), a małych staram się nie zauważać( przeważnie). Jednak zdarzają się niespodziewane sytuacje, które podnoszą mi ciśnienie. A wiadomo, że jak ciśnienie w górę, to hercklekot dosłownie i w przenośni. Wczoraj miałam własnie taką sytuację. Jakiś czas temu jedna z koleżanek zamówiła u mnie  bukiet kwiatów z włóczki dla swojej mamy na 87 rodziny.  Bukiet zrobiłam, koleżanka przelała należność, ja paczkę wysłałam priorytetem w ubiegły wtorek i czekałam na maila od koleżanki. Ja  czekałam na wieści od niej, a ona  czekała  na przesyłkę.  Była już podenerwowana, bo urodziny mamy jutro, a prezentu ni widu, ni  słychu. Przed południem otwieram pocztę, a tam mail od Gabrysi z pytaniem czy wysłałam zamówione kwiaty. Siedzi jak na szpilkach i się niepokoi, bo kwiatów nie ma i nie wie co myśleć. Zatkało mnie. Wyobraziłam sobie co ona może myśleć o mnie, gdy tymczasem ja  Bogu ducha winna. Trudno w takiej chwili być oazą spokoju. Zadzwoniłam na swoją pocztę, ale nic nie mogli mi pomóc, bo to już nie ich sprawa. Oni przesyłkę wysłali i na tym zakończyli swoją  rolę. Byłam wściekła i rozżalona na cały świat. Wysyłałam dużo przesyłek i zawsze wszystkie dochodziły na czas, a tym razem totalna klapa. Odpisałam Gabrysi, podając datę wysłania, przeprosiłam nie za swoje winy i tyle. Dawno się tak nie zdenerwowałam. Złość, wstyd i wszytko co najgorsze wrzało we we mnie. Pomyślałam, ze jeśli paczka nie dojdzie, to zwrócę jej wpłacone pieniądze, ale to nie załatwi do końca sprawy, bo przestanie mi ufać, a ja poczuję się jak oszustka, chociaż nic nie zawiniłam. Teraz wiem, że popełniłam błąd, nadając paczkę priorytetem bez polecenia. Nie miałam dowodu nadania w razie konieczności reklamacji.  Ale na szczęście Gabrysia zadzwoniła na swoją pocztę i okazało się, ze paczka leży na poczcie od piątku, o czym natychmiast mnie poinformowała. Trochę mi ulżyło, lecz  niesmak pozostał. Pani z poczty poinformowała ją, że awizo zostawiają pod nieobecność adresata, wyłącznie dla przesyłek poleconych, a na inne nie. Tego to ja już nie rozumiem. Jakieś lokalne durne przepisy? Z tego co wiem,  obowiązkiem  listonosza jest zostawić w  skrzynce awizo, gdy nikt nie otwiera. Przynajmniej u nas tak robią. Dobrze, że już po kłopocie. Napięcie spadło, jednak musiałam odreagować emocje i czymś osłodzić  skwaszony nastrój. Przypomniałam sobie o dawno zapomnianym polepszaczu humoru, którym raczyła nas mama, o bloku czekoladowym.  U nas nazywano ten blok  ”łomem”. Potrzebne składniki miałam,  a w tajemnym kajeciku przepis ściągnięty lata temu  od mamy, więc szast prast i za niecałą godzinę blok, czyli łom był gotów. Zrobiony, ale do jedzenia jeszcze się nie nadawał. Wsadziłam go do lodówki na trzy  godziny, żeby „zmężniał” czyli usztywnił się, a potem, hulaj dusza piekła nie ma. Pal sześć kalorie, pal sześć kilogramy, podjadłam do woli. Czułam jak mi wałeczki rosną, ale oczy się już śmiały. I o to mi chodziło. Proszę bardzo, częstujcie się, jest tego dużo.      Tylko ostrożnie, bo to bomba kaloryczna, ale smakuje bosko. Chwalę się, a co, nie mogę? Powinnam  do niego dodać kieliszek spirytusu lub innego alkoholu, żeby był w wersji dla dorosłych, ale nie miałam w domu nic z procentami, więc jest bezprocentowy i przy ty bezcenny. Jeśli ktoś nabierze ochoty na własny wyrób chętnie podam przepis. W tajemnicy Wam się przyznam, że jest to mój debiut w „łomiarstwie”. Pierwszy łom. Ciiii…    Brak powiązanych notek. 