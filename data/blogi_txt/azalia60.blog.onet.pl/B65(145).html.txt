Już po świętach. Było rodzinnie,  syto, sielsko-anielsko, uroczyście, prezentowo, z  jajkiem w roli głównej,  z zadumą, wspomnieniami, trochę z humorem, jednym słowem; było świątecznie, miło, ale się skończyło. Święta nie mogą zbyt długo trwać, bo przestałyby być świętami. A chciałoby się trochę dłużej pobiesiadować, pogwarzyć z rodzinką beztrosko, na luzie, a tu czas wracać do obowiązków. Żegnamy się słowami; do następnego razu… I tak co roku, w każde święta, odjeżdżamy z nadzieją na powtórne spotkanie. Szczęśliwi ci, którzy mają z kim się spotykać. Serce się dziwnie kurczy, gdy przypominamy sobie ilu nas było przy stole przed laty, a ilu zasiada teraz. Co parę lat odchodzi ktoś bliski, zostawiając swoje miejsce przy stole. Z tym też musimy się pogodzić, a także z tym, że i my kiedyś zostawimy swoje krzesło.  Życie jest piękne, ciekawe, fascynujące, ale ma swoje nieubłagane prawa… Cieszmy się tym co mamy, radujmy siebie i swoich bliskich swoją obecnością, darujmy im i sobie miłe chwile, dobre słowo, szczery uśmiech, ciepły uścisk, bo to nic nie kosztuje, a jakże jest budujące, sycące, napełniające serca i myśli nadzieją i wiarą w lepsze jutro.  Po każdych świętach powracam do domu odmieniona, kipiąca energią, przepełniona ciepłem i jest mi bardzo dobrze. Bywało lepiej, gdy żyli rodzice, ale teraz jest dobrze, inaczej, lecz dobrze. Oby tak zostało na długie lata. Z takimi życzeniami żegnałam się rodziną.   Ech… rozrzewniłam się. Kochani, bardzo, ale to bardzo dziękuję za odwiedziny, za komentarze, za życzenia świąteczne i imieninowe. Dostałam od Was wiele maili, e-kartek imieninowych, a nawet pocztowych. Jesteście kochani. Dziękuję Wiosny nadal nie ma, ale to nic. Przestał mi przeszkadzać śnieg, zadymki, bo przecież narzekaniem, martwieniem  się i tak nie przywołam wiosny. Szkoda psuć sobie humor, widocznie tak musiało być. Pozdrawiam wszystkich poświątecznie, jak zwykle z uśmiechem. ********************************** Ta ognista salamandra, to najmilszy prezent imieninowy od mojej wnuczki Tusi.  Brak powiązanych notek. 