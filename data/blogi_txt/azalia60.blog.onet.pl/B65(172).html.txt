No i dowalili mi czytacze, po całości. Napisałam marny pościk, a Onet go wywiesił na dwa dni na głównej stronie. Jeszcze takiego nalotu nie miałam. Wczoraj 74 000 wejść, a dzisiaj ponad  40 000, a komentarzy jak mrówek. I każdy ostry jak żyleta. Palillon napisała w komentarzu, że wsadziłam kij w mrowisko. Chyba, tak. Wsadziłam bezwiednie, bez niecnych zamiarów, a „mrówki” dostały szału.  Ciekawe o czym to świadczy? Czyżby aż tylu było sprawiedliwych w blogosferze, wrażliwych, czułych i przeczulonych obrońców wolności w ubiorze, w epatowaniu niechlujstwem, niestosowaniu się do żadnych norm społecznych? Każdy lubi wolność, swobodę, ale nie każdy chce patrzeć na to, co powinno być okryte, co nie jest do podziwiania na forum publicznym. Można być grubym, dużym, chudym, małym, brzydkim? Ależ tak. Nikt tego nie wytyka, bo tak nas kształtuje natura i my sami też, ale to nie oznacza, że to, czego mamy za dużo należy obnosić i bezceremonialnie wystawiać na widok publiczny. Takie jest moje zdanie. I niech mnie nazywają głupią, wredną plotkarą,  pruderyjną, zaściankową, średniowieczną jędzą, ale zdania nie zmienię. Kultura to nie tylko sztuki piękne, to także, a może przede wszystkim styl życia, bycia, jedzenia, mówienia, pisania, zachowania się, ubierania się stosownie do okazji i warunków,  itp. Na dzisiaj kończę. Pozdrawiam i do następnego razu.  Brak powiązanych notek. 