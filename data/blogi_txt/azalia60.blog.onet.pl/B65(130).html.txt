To było tak niedawno. Wczoraj,  może  trochę  wcześniej. Zobaczył ją na ulicy. Szła taka piękna, uśmiechnięta, w  białych szpilkach, szumiąc marszczoną spódnicą a la Bardotka. Jej włosy były bardziej słoneczne, niż słońce. Upięty wysoko „koński ogon” kołysał się w rytm jej kroków. Była zjawiskowa.  Siedział z kolegami przy stoliku w ulicznej kafejce. Ledwo przyssał się do butelki z piwem,  a już zapragnął przyssać się do jej ust. Zapragnął spić  słodycz, która była przeznaczona dla innego. I w tej samej chwili obmyślił podstęp. Podstęp był prosty i łatwy. Zaskoczenie.  Wiedział, że ta anielska istota spotyka się z jakimś  studentem, łachudrą. Cóż mógł jej dać, taki studencina? Marne życie na stancji, grosze ze stypendium, a potem sforę bachorów. Nie, to nie uchodzi, żeby taka dziewczyna, taki anioł, miała się wikłać z jakimś jajogłowym. Ona zasługiwała na wszystko co najlepsze. Taaak. On wiedział czego potrzebuje kobieta. Gorącej miłości i mocnego seksu. Nie miał w tym wprawy ani doświadczenia, ale wiedział z filmów i od doświadczonych kolegów. Ona stała się jego marzeniem. Wiedział, że ją uszczęśliwi. Po prostu wiedział. Chciał ją wielbić, dotykać, pieścić, tak jak na to zasługiwała.  Miał gorące serce, rozpalającego go pożądanie i pewność, że to jest to.  Musiał więc działać.  Od dłuższego czasu obserwował ją z ukrycia. Wiedział kiedy wychodzi do pracy, kiedy wraca, kiedy idzie na zakupy i gdzie. Znał każdą jej ścieżkę, więc jego plan musiał się udać. Oczyma wyobraźni widział ją gdy późnym wieczorem wraca do domu  przez stary park, a on czeka na skraju i znienacka zastępuję jej drogę. To dobre miejsce  na pierwsze spotkanie. Był pewien,  że się uda.  Czas przejść do czynów, zdecydował pewnego letniego wieczoru.  Kupił najpiękniejszy bukiet róż, największą bombonierkę jaka była  w sklepie i zaczaił się w parku, przez który codziennie przechodziła, przekonany,  że gdy ją zaskoczy, wyzna swoje uczucia, rzuci kwiaty do stóp,  to  ona bez wahania da mu to, o czym marzy od chwili, gdy ją ujrzał. Minuty oczekiwania w zaroślach zmieniły się w godziny, a jego anioła nie było. Zegar na wieży ratusza wydzwonił dwanaście razy, róże przywiędły, a ssanie w żołądku zmusiło go do otwarcia bombonierki. I  gdy już kończył ostatnią czekoladkę, usłyszał stukot obcasów i wesoły, perlisty śmiech. Wytężył wzrok i w bladym świetle księżyca zobaczył ją. Szła  przytulona do tego swojego studenciny. Przystanęli na ścieżce, tak blisko jego ukrycia, że musiał wstrzymać oddech, żeby go nie usłyszeli. Zacisnął pięści, zagryzł wargi do bólu, chłonąc oczami ich widok. Całowali się. Student  ją całował, dotykał, obejmował, a ona poddawała się jego pieszczotom bez oporu. Jej westchnienia wbijały się w jego uszy, jak ostrze sztyletu. Trafiały prosto w serce. Miłość, gniew, złość i bezsilność paliły całe ciało. To był najgorszy dzień w jego życiu.  Nagle poczuł szarpnięcie. Poderwał się, otwierając szeroko oczy. Nad nim stała matka.  – Synku, wstawaj, spóźnisz się do szkoły…  Brak powiązanych notek. 