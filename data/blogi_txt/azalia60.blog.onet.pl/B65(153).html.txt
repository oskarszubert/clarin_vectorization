Człowiek się uczy przez całe życie. Prawda stara jak świat i nie powinno mnie to dziwić, a jednak za każdym razem, gdy odkryję coś nowego dla mnie, co jest znane, a ja tego nie dostrzegałam, dziwi. Na przykład – pisanie tekstu w edytorze na blogu. Proste jak drut, ale narzekałam, że za małe okienko i pisałam najpierw w Notatniku, a potem wklejałam do edytora.  W zasadzie nic trudnego, ale zabiera więcej czasu i niekiedy  po wklejeniu tekst się rozjeżdża i trzeba się naklikać, żeby to uporządkować. Dzisiaj zaparłam się i zaczęłam pisać  w edytorze i co widzę? Ano widzę w pasku znak powiększania. Klikam i eureka! Cała strona do pisania. Tak mnie to ucieszyło, że zapomniałam o czym chciałam pisać. A, już wiem.  Wczoraj rozmawiałam z moim kuzynem przez telefon i uskarżałam się, że mam dużo pracy przy domu, w ogrodzie i przydałby mi się ktoś do pomocy, bo jest kilka cięższych prac do wykonania, a ja nie mam siły. Tak na serio, to mam siłę, ale mi się po prostu nie chce grzebać w ziemi, forsować rąk i nadwyrężonego ścięgna Achillesa. W ubiegłym roku szalałam ze szpadlem, a w tym nie bardzo to widzę.  Chyba ten Pesel mi się uczepił.  - Co za problem – zdziwił się w odpowiedzi na moje narzekanie . – Namów sobie jakiegoś bezrobotnego faceta, za parę złotych zrobi co trzeba, chyba tacy są u was, bo u nas, to się proszą o robotę. - Genialny pomysł – zaśmiałam się – tylko niewykonalny, bo  bezrobotnych ci u nas dostatek, ale robić im się nie chce.  - Nie żartuj, nawet jak zapłacisz? – nie dowierzał.  - Ty nie żartuj, za darmo nikt palcem nie kiwnie, za pieniądze też nie chcą.  Pytałam dwóch młodzieniaszków, czy mają ochotę zarobić parę złotych za skopanie kawałka działki;  2.0 metry na 15 metrów. Popatrzyli na mnie bez entuzjazmu. - Kopać w ziemi??? Za ile? – zapytał przytomnie jeden z nich. - Za pięć dych – podałam zdecydowanie cenę, bo uznałam, że to dobra cena.  - Pani żartuje, z kosmosu się pani urwała? – zaśmiali się. – Za takie grosze, to nam się nie opłaca  z domu wychodzić – odpowiedzieli bezczelnie.   (A wiesz, że  taki tekst słyszałam już kilka razy w poprzednich latach. Powtarzają to jak mantrę). - To ile chcecie za dwie godziny machania szpadlem? – spytałam już z lekka poirytowana. Podrapali się po głowach, coś poszeptali do siebie i jeden rzucił przez zęby: - Stówa!  Zatkało mnie. O mało nie zaklęłam, bo nie sądziłam, że kopanie szpadlem w ziemi, to specjalistyczna robota za stówę.  - O kurna! – jęknął kuzyn. – Ciotka, to ja przyjadę, ostatnio cienko u mnie z kasą, to każdy grosz  się przyda. A nie masz więcej do kopania? – rozochocił się. – Wezmę urlop i mogę kopać cały dzień. - Nie bądź taki szybki Bil – zgasiłam jego zapał. – Na razie wystarczy tyle, a co potem, to się zobaczy.  Dostaniesz pięć dych, obiad i na powrotny bilet. Zgoda? - Ciociu, z nieba mi spadłaś. W poniedziałek przed południem się melduję.  No i mam  pomocnika do kopania.  Dla tamtych spadłam z kosmosu, a dla niego z nieba. W końcu nie ma różnicy, bo niebo to też kosmos.  Po tej rozmowie zastanawiałam się jak to jest z tymi bezrobotnymi? Codziennie ich widzę pod sklepem, opróżniających  puszki piwa, wałęsających się bez celu, a za dwie godziny najprostszej z prostych robót chcą stawkę, jak za usługę specjalistyczną, a pięć dych dla nich, to betka. Nic z tego nie rozumiem.   Nie rozumiem też dlaczego, mieszkając na wsi nie mogę kupić wiejskiej kury swojego chowu, mleka od krowy, białego sera. Od lat nie widziałam tutaj żywej krowy, konia, łanow zbóż. Nie o takiej wsi marzyłam, kupując mój domek. A, byłabym zapomniała. Czwartego maja mija 19 lat od dnia zakupu domku.  Dzisiaj nakupiłam sadzonek warzyw, cebulek lilii, mieczyków, kilka kwiatków do gazonu i od poniedziałku akcja; sadzenie. Nawet te roslinki nie sa drogie. Wydalam tylko 40 złotych. A to jest moja pelargonia, kupiona dzisiaj. Trochę ją podrasowałam.      I druga przyczyna zdziwienia. Wierzbowe kotki. Wierzba rośnie na moim podwórku kilkanaście lat, a ja dopiero dzisiaj zobaczyłam jej kwiatki – kotki. Patrzyłam z okna i wydawało mi się, że to zeschnięte listki i szczerze się zmartwiłam, co jest  tego przyczyną. Wyszłam na podwórko, przyjrzałam się z bliska w okularach i szok. Wierzba ma kotki. Śliczne żółciutkie bazie.        Przyznaję, że mi wstyd. Tyle lat patrzę na tę wierzbę, zachwycam się  nią, całe  letnie dnie spędzam w jej cieniu  i dzisiaj dokonałam wiekopomnego odkrycia. No, cóż? Lepiej późno, niż wcale.   Życzę wszystkim bezdeszczowego tygodnia. Zapraszam do moich dzierganek.    Brak powiązanych notek. 