- Popatrz jaki ten facet głupi – mówi koleżanka, wskazując na kłaniającego się, lekko posuniętego w latach mężczyznę, niosącego wielgachną torbę, wypchaną zakupami. Patrzę na wskazanego jegomościa i nie wiedzę wizualnych oznak głupoty. Facet jak facet. Porządnie ubrany, dość dobrze się trzyma, wyprostowany, nawet się do nas uśmiechnął, więc o co jej chodzi, zastanawiam  się. - Bo wiesz – ciągnie koleżanka – on mieszka niedaleko mnie. Pracuje z moim starym, to wiem co u nich. Wyobraź sobie, że on ma taką fajną żonę, wykształconą, mądrą, są razem  blisko trzydzieści  lat, mają piękny dom, dzieci odchowane, jedno za granicą, drugie w Warszawie na dobrej posadzie,  więc zamiast cieszyć się życiem, to on się nagle wyprowadził z domu…  Kompletny idiota! – Kończy podniesiony głosem. - Mów jaśniej, bo nic nie pojmuję – zagaduję, chociaż tak naprawdę, to mnie nie obchodzi dlaczego facet zmienił lokal. - Głupio się pytasz – pada odpowiedź – jakbyś nie wiedziała dlaczego faceci zmieniają miejsce pobytu. - Są różne powody – odpowiadam. – Jedni trafiają z kratki, ale ten nie, to widać, drudzy wyjeżdżają w delegację, albo na saksy, a inni po prostu zmieniają starszy model na nowy. Czy mam rozumieć, że to taki przypadek?  – podpytuje. - Bingo! – słyszę nadmiar decybeli nad uchem. – Ten idiota zostawił dobrobyt, żonę i związał się ze sprzątaczką, wyobrażasz to sobie? - Pewnie młoda i ładna? – rzucam na chybił trafił. - A właśnie, że nie! – Znowu pada ogłuszający wykrzyknik. – Ona jest w  wieku jego żony, rencistka, dorabiająca sprzątaniem, mieszka sama w bloku na osiedlu, żadna uroda i po co mu to było? – Dziwi się koleżanka. – Przedtem miał w domu wszystko podane pod nos, bo teściowa jeszcze sprawna i gotowała obiadki, robiła codzienne zakupy,  a teraz wszystko na jego głowie. - Hmmm… Niech pomyślę – mówię i za moment strzelam: – A może jemu brakowało takiego normalnego życie we dwoje, bez udziału teściowej, bez blichtru, bez: „ę”, „ą”. Może chciał się poczuć  mężczyzną dla swojej kobiety, a nie tylko bankomatem i konsumentem jednocześnie? A może czuł się przytłamszony przez dwie babki w domu, cholerka, nie mam pojęcia. – Poddaję się. - A ja myślę, że to chodziło o seks – wyrokuje koleżanka. – Jestem pewna, bo ta jego żona, to taka damulka, dystyngowana, wyniosła, moim zdaniem, w łóżku musi być jak  zimna ryba. Ta nowa, to babka  z ikrą, wesoła, zawsze uśmiechnięta, chociaż podobno miała ciężkie życie… - A skąd to wiesz? – przerywam monologizowanie. - Jak to skąd?! -  koleżanka obrusza się. – Mówiłam ci, że on mieszkał blisko mnie, pracuje z moim mężem, a ta jego nowa kobitka, sprząta w ich biurze. Tam wszyscy wszystko wiedzą. - To dlaczego nazywasz go głupkiem i idiotą.  Moim zdaniem wybrał to, co dla niego lepsze. Usłyszał ostatni dzwonek i odważył się na decydujący krok. Ja go nie potępiam. Widocznie nie było mu dobrze w tym dobrobycie.  - No, dobrze, a co z jego żoną? – Koleżanka uderza w ckliwy ton. – Została tylko z matką, bez męża, a jeszcze nie jest stara. Ma wprawdzie dom, samochód, bo on niczego nie chce, ma   dobrą pracę, nieźle zarabia, ale kobieta bez męża, to jak stół bez jednej nogi, i co jej z takiego życia? Rozśmieszyło mnie to porównanie kobiety do stołu i z lekka zażartowałam: - Nogę zawsze można doprawić, czyż nie?  Mam ci wytłumaczyć jak się to robi?  – Już na dobre się roześmiałam. - Eeee… z tobą to tak zawsze…  Ja na poważnie, a ty na żarty. – Machnęła ręką i powiedziała: Cześć! I tym sposobem, nie wychodząc dalej, niż do sklepu, poznałam   sąsiedzko – biurowe ploteczki. Mimo że to ploteczki, to wciąż zastanawiam się, co przyczyniło się, że ten mężczyzna zamienił okazały dom i dostanie życie na blokowe mieszkanko. A tak ogólnie, to dlaczego ludzie rozstają się po tak długim okresie wspólnego życia, zostawiając cały dorobek życia, przekreślając wszystko jedną decyzją,   bo dlaczego młodzi   się rozstają, to wiadomo.  -  Brak powiązanych notek. 