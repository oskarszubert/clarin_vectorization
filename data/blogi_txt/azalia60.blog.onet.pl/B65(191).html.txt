Niektóre  kobiety dostają głupawki i  mają obłęd w oczach, gdy tylko usłyszą o jakimś cudownym środku odchudzającym.  Mam na myśli takie, które nie lubią się zbytnio męczyć, ruszać, ograniczać jedzonko, słodycze, mimo że sadełka tu i ówdzie przybywa, tylko wolą faszerować się różnistymi suplementami, żeby  tak szast,  prast, bez wysiłku, bez wyrzeczeń zgubić zbędne kilogramy. Producenci i dystrybutorzy tych cudownych specyfików wiedzą o tym i nie zasypiają gruszek w  popiele. Reklamy cudownych suplementów wciskają się hurtowo na naszą pocztę, wyskakują jak króliki z kapelusza przy każdorazowym wejściu do internetu czy włączeniu telewizora. I mimo „morza” specyfików zalewających rynek jakoś grubasków nie ubywa. Dlaczego? A dlatego, że to „pic na wodę fotomontaż”, jak kiedyś mawiano. Ale, żeby uwierzyć, to   trzeba się o tym osobiście przekonać, a to kosztuje trochę kasy. Jak wiadomo na upór nie ma lekarstwa i jak  kobieta  zafiksuje się na odchudzaniu bez wysiłku, to zrobi wszystko, żeby to osiągnąć. Mam dwie znajome, matka i córka, jedna  już w dość  zaawansowanym wieku, a druga w kwicie lat, ale obydwie  nadmierne obdarzone krągłościami i od kilku lat ciągle się odchudzające. Robią to teoretycznie, bo w praktyce moim zdaniem  ustawicznie się podtuczają.  Obiadki zawsze z dwóch dań, dużo mięsiwa, masła, śmietany, a do tego prawie codziennie ciasta, ciasteczka, latem lody. Mają przy domu duży ogród owocowy, warzywniak, ale wszelkie prace wykonują: mąż i dorastające wnuki. Panie tylko niekiedy zbierają dojrzałe warzywa czy owoce. Parę razy namawiałam je na wypad do lasu na grzyby albo na spacer, żeby się trochę poruszały. Nic z tego. - Za daleko( do lasu tylko 300 metrów), za ciężko łazić po leśnych wykrotach, a mąż i tak chodzi codziennie, to mamy grzybów w bród – padła odpowiedź. – My sobie pospacerujemy pod wieczór po okolicznych uliczkach, to nam wystarczy. I tak sobie od czasu do czasu spacerują, spokojnie, bez pośpiechu, bez wysiłku. Zawsze to jakaś rozrywka, ale efektu żadnego.  Jednak przy każdym spotkaniu wciąż mówią o odchudzaniu. Już wypróbowały przeróżne diety, plastry odchudzające, herbatki ziołowe, niestety bez oczekiwanego skutku. Niedawno  starsza przyszła do mnie, dzierżąc w ręce jakieś opakowanie. - Mam rewelacyjne tabletki na odchudzanie – zakomunikowała. – Popatrz – podała mi buteleczkę – to naturalny środek, zielona sproszkowana kawa, a działanie zagwarantowane. Popatrzyłam, otworzyłam buteleczkę. Kapsułki jak kapsułki. Poczytałam ulotkę i gdyby wierzyć w to co napisano, to można już schudnąć od samego czytania. - Ile za to dałaś? – pytam. - No, no… tylko się nie śmiej – zastrzegła. – W promocji 234 zł. - Co?! – nie wytrzymałam. – Tyle kasy za 60 kapsułek i na ile to ma wystarczyć? - Na miesiąc – pada odpowiedź. – Ale schudnie się na pewno minimum 8 kilogramów. A jak dokupię drugą partię, to za dwa miesiące schudnę 15 kg. Tyle mi wystarczy – dodaje z dumą. Doczytałam do końca ulotkę i rzeczywiście tak tam napisano. A działanie tej zielonej kawy naprawdę „cudowne”, bo opóźnia przyswajanie cukrów, zapobiega magazynowaniu tłuszczu, spala nadmiar tłuszczu, obniża zły cholesterol, reguluje ciśnienie krwi, dostarcza mnóstwo antyoksydantów, podkręca przemianę materii,  wypłukuje toksyny, regeneruje siły witalne, itp… - O, kurcze, rewelacja! – wykrzyknęłam. – A ty w to wierzysz? - Oczywiście, że wierzę. Czytałam w internecie wypowiedzi bardzo wielu  osób, które to stosowały i każda z nich schudła kilka, a nawet kilkanaście kilogramów.  Poza tym w rozmowie telefonicznej powiedziano mi, że jak kawa nie poskutkuje, to można im odesłać nawet puste opakowanie i zwrócą pieniądze bez dyskusji. Tym stwierdzeniem rozśmieszyła mnie na dobre. Nie chciałam psuć jej entuzjazmu, bo skoro już kupiła i stosuje, to może stać się cud, bo podobno wiara czyni cuda, więc powiedziałam tylko: - Wiesz, Mila, jak u ciebie zadziała, to może i ja zamówię dla siebie, bo też mam coś do upłynnienia. Poczekam, aż skończysz kurację. Wczoraj wybrałam się do niej w odwiedziny, a tak naprawdę to z ciekawości, żeby z bliska zobaczyć efekt ponad miesięcznej kuracji i zobaczyłam to samo. Mila nie schudła ani dekagrama. Jej córka podobnie. Mają  już drugą partię kapsułek i czekają podenerwowane na ten wymarzony cud,  codziennie wchodząc na wagę. Są już skłonne przyznać, że dały się nabić  w butelkę na duża kasę. Ona i córka kupiły po dwie porcje, więc jak łatwo obliczyć wybuliły 936 złotych za friko. Pozwoliły mi zrobić zdjęcie tych cudownych tabletek. Muszę je pokazać na blogu, żeby ostrzec innych naiwnych przed jawnym oszustwem.    Po przyjściu do domu poszperałam w internecie i znalazłam bez liku ofert z  zieloną kawą, lecz w przystępnej cenie i do tego o 100% silniejsze.  Podaję link do tej strony. http://www.greencoffee800.pl/sklep_internetowy/table tki_zielona_kawa_slim_green_coffee_1000_na_odchudzanie_60_kapsul ek_d4442.html Buteleczka z 60 kapsułkami kosztuje od 59 zł do 89 zł. A czy kawa działa tak jak piszą, nie jestem przekonana. Na pewno ma korzystne działanie na nasz organizm, lecz czy odchudza? Uważam, że nic nas nie odchudzi bez ograniczenia porcji żywnościowych i braku aktywności fizycznej.  Sama się o tym nie raz przekonałam. Najlepsza dieta odchudzająca to sprawdzona i niezawodna zasada: „N Ż D”, ( Nie żryj dużo). Brak powiązanych notek. 