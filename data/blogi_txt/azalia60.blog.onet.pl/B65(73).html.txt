Siedzę sobie zadowolona w domowych pieleszach, popijam kawusię, oglądam film w telewizorze, aż tu nagle puk, puk do drzwi. - Proszę – przekrzykuję telewizor. Do pokoju wchodzi moja córa. – Mamuś, miałabyś może coś na ząb? – pyta. – Jasne – odpowiadam, przyjmując pionową pozycję. – Zaraz dostaniesz. Córka wyszła do swojego pokoju, a ja zadowolona pędzę do kuchni i szybciutko przygotowuję zapiekanki z szynką i pieczarkami i to tymi z pudełka, z własnej hodowli. Miło mi się zrobiło, że młoda chce coś od matki do jedzenia, bo od dawna już o nic nie prosi tylko sama sobie przygotowuje jedzenie, po swojemu. Pewnie stęskniła się przez te trzy dni za matką i dlatego, pomyślałam z czułością. Jeszcze tylko trochę żółtego sera i już za moment rumiane zapiekanki gotowe. - Córcia – wołam przez drzwi, wstawiając czajnik  na gaz. – Już gotowe, chodź.Wchodzi i patrzy zdziwiona na talerz zapiekanek. – No co, nie masz ochoty na zapiekanki – pytam nieco skonfundowana. - Mamo – odzywa się moje dziecię. – Ja chciałam tabletkę na ból zęba, a nie jedzenie. Zobacz jak mi dziąsło zapuchło. - No  tak, mruczę. Mówiłaś ” na ząb”, to myślałam, że o jedzenie ci chodzi. Na drugi raz mów dokładnie, bo teraz to ja będę musiała to zjeść.  Zajadając za karę zapiekanki, przypomniałam sobie podobną historię sprzed kilku miesięcy. Zdarzyło mi się któregoś dnia kupić w delikatesach bardzo smaczny pasztet. Pani mówiła, że to nowa dostawa i zachęcała do kupienia. Kiedy usłyszałam nazwę to tym bardziej się napaliłam. Pasztet z dzika, to musi być dobry, ucieszyłam się i poprosiłam o pół kilograma. Lubię pasztety, a córka też, więc będzie dobra wyżerka, myślałam  jadąc do domu. Rzeczywiście, po skosztowaniu uznałyśmy, że pasztet jest bardzo smaczny, prawie jak domowej roboty. Dobrze wypieczony, o zwartej konsystencji, pikantny, idealny wręcz.  Ponieważ następnego dnia rano miałam jechać do mamy, a ona też lubiła pasztet, więc niewiele myśląc wsiadłam w samochód i pojechałam kupić drugą porcje pasztetu. Kupiłam już końcówkę. Na drugi dzień zajechałam do mamy, a w tym czasie byli tam brat i bratowa, więc rodzina spróbowała rarytasu z dzika. Pasztet oczywiście wszystkim smakował, tylko dziwili się, że taki tani. Od mamy dostałam zamówienie na pasztet w następnym tygodniu. Bratowa też poprosiła o całą brytfankę.  Zadowolona wróciłam do domu. Za parę dni wybrałam się do delikatesów. -  Proszę pani – zwracam się do ekspedientki na mięsnym stoisku. - Macie może dzisiaj ten dobry pasztet z dzika? Ona patrzy na mnie i kręci głową. – Z dzika?! My nigdy takiego pasztetu nie mieliśmy. – Jak to? – obruszam się. – Tydzień temu tutaj kupowałam. Właśnie z dzika, taki po 14,9 zł za kilogram, w foliowych brytfankach.  Pani się śmieje. Obok niej druga przysłuchująca się rozmowie, też rechocze. - Proszę pani, to nie był pasztet z dzika, tylko pasztet Zdzicha. To zwykły pasztet, tylko taka nazwa firmowa. Gdzieżby pasztet z dzika był taki tani? To co, dać, bo mamy jeszcze? – pyta roześmiana. – No to niech pani da ale nie wiem czy  będzie mi tak samo smakował, skoro już wiem, że nie z dzika.  Jednak ten „z dzika” był lepszy niż ten sam ale Zdzicha. Haaa..haaaa  Brak powiązanych notek. 