Niedziela minęła spokojnie. Parę dni temu trochę się podziębiłam, dlatego w sobotę i dzisiaj wylegiwałam się w łóżku. Trochę poczytałam czasopism, coś pisałam, oglądałam telewizję i dzień mi minął. Szykowałam kolację gdy rozległ się dzwonek telefonu. Podnoszę słuchawkę i słyszę głos mojej bliskiej koleżanki. – Mogę do ciebie przyjechać? – Dzisiaj, pytam. – Tak, zaraz – pada odpowiedź, a potem w słuchawce szloch. – Matko jedyna, co się stało?W słuchawce dalej szloch. - Nie rycz mała, tylko mów o co chodzi – nalegam. - Nie mogę, powiem jak przyjadę. Już wychodzę. – Cisza. Odłożyła słuchawkę. Siadam i zastanawiam się, co tam u niej się dzieje. Znamy się od 40 lat. Niedawno była na pogrzebie mojej mamy i nic nie mówiła o jakichś problemach chociaż dość długo rozmawiałyśmy, więc o co chodzi? Po godzinie jest. Przyjechała samochodem męża. - Zbyniu dał ci auto? – zdumiałam się. Dziwię się, bo wiem, że nigdy wcześniej nie pozwalał jej na to. – Sama wzięłam bez pytania. O, to musi być coś nie tak, przemknęło mi  w myślach. Zawsze taka potulna, dzisiaj się odważyła, to dziwne.- Siadaj, robię kawę i kolację, a ty  gadaj w czym rzecz – zwracam się do niej i wstawiam czajnik na gaz.- Mam coś mocniejszego – siada i wyciąga z torebki butelkę krupniku. – Daj jakieś szkło.- Już podaję. Zerkam na nią i widzę opuchnięte oczy, bez makijażu. - Krysiu, kochanie – podchodzę bliżej. – Umarł ktoś w rodzinie, albo ciężko zachorował, co?Odkręciła nakrętkę, nalała pełne kieliszki i zanim ja podniosłam do ust to ona już połknęła zawartość jednym haustem. - Krycha ale ty masz samochód…jak pojedziesz? – zadaję retoryczne pytanie. - Zostanę u ciebie. Nie mam ochoty tam wracać. – Mówi, patrząc na mnie z wyczekiwaniem. – No dobra, nie ma sprawy ale wiesz,  ja mam tylko rogówkę do spania. – Wzrusza ramionami. – To się razem prześpimy, przecież już  tak bywało.  - W porządku, to mamy załatwione ale teraz mów bo zaraz pypcia dostanę. – Spojrzała spłoszonym wzrokiem jakby miała wyznać jakąś grzeszną tajemnicę. – Zbyszek ma kochankę – wypaliła jak z automatu.  Zaniemówiłam. – Twój Zbyniu ma kochankęęęę.. – ledwo wydukałam. – To nie możliwe, taki cichy i spokojny chłopina, w tym wieku kochanka??? Coś ci się chyba przywidziało. Krycha wychyliła drugi kieliszek, przepiła kawą, zapaliła papierosa i zaczęła opowiadać. Mówiła, a ja słucham wciskając się w fotel. Nie mieściło mi się to wszystko co usłyszałam w głowie. Sześćdziesiąt pięć lat, emeryt, mizernej postury, schorowany na wszystko co można i kochanka. To absurd. Krysia mimo swoich 6o lat mogłaby konkurować pod względem urody, figury nie mówiąc o intelekcie z niejedną czterdziestką, a on znalazł sobie kochankę i to podobno w jego wieku, byłą modelkę. - No i co ja mam teraz robić? – pytała. – Jak to powiedzieć synowi, mojej matce, braciom? Przecież nie mogę ukrywać i okłamywać rodzinę. - Od kiedy to trwa – spytałam rzeczowo. – Kiedy się dowiedziałaś i jak?- Sam się przyznał miesiąc temu. – Pada odpowiedź. – A trwa to ponad dwa lata. Nic nie  wiedziałam, nawet się nie domyślałam. Taki podlec, drań, jeździł na jakieś zajęcia, rajdy górskie z młodzieżą z klubu osiedlowego, a potem się z nią spotykał i to w naszym mieście, dwa bloki dalej,  ty sobie to możesz wyobrazić??  – Pewnie, że sobie mogę wyobrazić, najciemniej pod latarnią, nie? – próbowałam żartować, bo co mogłam   więcej odpowiedzieć, jak tylko starać się rozładować jej napięcie.- A ty ją znasz, widziałaś kiedykolwiek? – zadawałam pytania. – Teraz już znam ale przedtem nie. Babka się dość trzyma jak na swoje lata, a ubiera się jak z żurnala.- Wiadomo, skoro była modelką – wtrąciłam. - No dobrze, a co Zbyniu na to wszystko, zostaje w domu czy się wyprowadza do niej?- A gdzie mu będzie lepiej  jak nie w domu. Pewnie, że zostaje, bo przecież taka damulka nie będzie koło niego chodzić tak jak ja, a poza tym ona mieszka ze swoją chorą matką i rozwiedzioną córką, więc dla niego tam nie ma miejsca. - A ty jak to widzisz – drążyłam dalej. – Godzisz się na to, czy mu wystawisz walizki? Krysia  chwile się  zastanowiła. – Nie wiem co zrobić – mruknęła z rezygnacją w głosie. – Są chwile kiedy mam go dość i byłabym szczęśliwa, żeby zniknął na zawsze, a kiedy indziej tak mnie coś ściska w żołądku na samą myśl, że mogę zostać sama. – Spojrzała na mnie jakby czekała na moją opinię czy radę ale ponieważ  nic nie mówiłam, ciągnęła dalej. - Z początku jak mi to powiedział to dostałam szału, chciałam go wywalić na zbity pysk, zrobiłam karczemną awanturę, nawet mu dałam po gębie ale potem jak wyszedł,  uspokoiłam się i naprawdę nie wiem co zrobić. Boję się podjąć ostatecznej decyzji, a nawet nie wiem czy chcę….Tyle lat  żyliśmy razem w miarę zgodnie, przecież wiesz jak było – zwróciła się do mnie. – Nie było zawsze sielsko ale na ogół było dobrze. A teraz taki cios. Czuję się jakby mnie ktoś przeżuł i wypluł, wiesz? – Kiwnęłam potakująco głową, chociaż nie wiedziałam, bo mnie nic takiego w życiu nie spotkało. Miałam dwóch mężów ale to ja od nich odeszłam, a nie oni ode mnie.   - Co ty byś zrobiła na moim miejscu? – Teraz ona zaczęła pytać. -  Doradź mi coś bo zwariuję. - Krysiu – zaczęłam po namyśle. – Powiedz mi o co tobie tak naprawdę chodzi. Czy o to, że Zbyniu przestał cię kochać, czy tylko o to, że znalazł sobie inną babę? Bo o ile pamiętam, to wy już od ładnych paru lat żyliście jak białe małżeństwo. Mówiłaś mi, że i on i ty straciliście ochotę na seks, a tobie było to na rękę, więc w czym rzecz? Wyprosiłaś go z sypialni, to się nie dziw, że inna rozpaliła w nim żądze. Tak się czasem dzieje. Tym bardziej, że ty nigdy nie podzielałaś jego pasji do wędrówek po górach, do modelarstwa, a może ta emerytowana modelka tym go zauroczyła, a potem poszło jak po maśle. - To co – zaperzyła się – mam to tak puścić mimo uszu i udawać, że wszystko jest ok. Mam się godzić na jego spotkania z tym babsztylem, na znikanie na kilka dni z domu? Rozwiodę się i już.- Uspokój się i zacznij myśleć. – Powiedziałam to dość stanowczo, bo zauważyłam, że chyba trafiłam w sedno. – Spróbuj rozważyć swoją sytuację. Swoją, a nie jego. Macie wspólne mieszkanie, więc nawet gdy weźmiesz rozwód to i tak go nie wywalisz z domu. Będziecie nadal mieszkać pod jednym dachem, tyle że po rozwodzie. Co ci to da? Poza kosztami sądowymi nic. Jeśli między wami wygasły uczucia i namiętność to zostaw to wszystko po staremu. Znajdź sobie swoje towarzystwo, wyjedź gdzieś, może do sanatorium, na wczasy i dopiero po jakimś czasie przekonasz się czego tak naprawdę chcesz, a może do tego czasu jemu się odmieni i wróci skruszony na łono rodziny.   Krysia popatrzyła na mnie i uśmiechnęła się. – Och Żenia, ty to potrafisz otworzyć mi oczy. Mogłam wcześniej tu przyjechać, nie miałabym tak zszarpanych nerwów. Może moje perswazje, a może i alkohol podziały na nią uspokajająco. Już nie była taka rozżalona, rozjuszona. Zaczęła nawet trochę żartować, chociaż widziałam, że robi tylko dobrą minę.  Nie wiem czy jej dobrze doradziłam. Krysia teraz śpi, a ja siedzę i piszę na gorąco. Być może jutro będziemy od nowa rozgrzebywać jej problem ale na dzisiaj jest tak jak opisałam. Próbuję wyobrazić sobie taką sytuację i zastanawiam się jak ja bym postąpiła.   Powiązane notki: Wanna, seks i rozwód 