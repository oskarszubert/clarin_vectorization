Kto lubi filmy z momentami? Też pytanie. Chyba każdy, a im ktoś młodszy, tym bardziej.  Pamiętam swój pierwszy dorosły film. „Kochanek Lady Chatterley”. Miałam wtedy dwanaście lat i oglądałam go na wsi w czasie wakacji u babci. Oglądałam nie u babci tylko u sąsiadów, takich ówczesnych nowobogackich.  Oni pierwsi we wsi mieli telewizor. W każdy wieczór robili spęd sąsiadów. Telewizor stał w pokoju gościnnym na honorowym miejscu, a na przeciw  ustawiano krzesła, a jak zabrakło krzeseł, to prowizoryczne ławki z desek podpartych klockami. Nikt nie zastanawiał się czy to film dla dzieci czy tylko dla dorosłych. Ważne było, że są widzowie i chcą oglądać, a potem przez następne dni we wsi było głośno o tym, jak to  u Wandy jest bogato. „Do murowany, piętrowy, pierwszy we wsi, a na podłodze kolorowy dywan i trzeba zdejmować buty.  W w tym  ich telewizorze to takie cuda pokazują, że aż dech zapiera. A jaka ładna kobitka była na szkiełku i wcale się nie wstydziła, tylko robiła „to” z chłopem gdzie popadło. A potem to taka jedna gadała o polityce, a jeden to pogodę pokazywał, gdzie będzie padać, a gdzie susza. Prawdziwe cuda u tej Wandy. Siedzisz i patrzysz, a oni do ciebie gadają. Aż żal wracać do domu”.  Tak było. Jak tylko doprowadzili do wsi elektryczność, to zaczęło się inne życie. Był prąd, ale nie było wodociągu. Ludzie czerpali wodę z jednej wiejskiej  studni, a jak zabrakło wody w studni, to chodzili prawie kilometr  do stoczku, tak nazywała się dziura w ziemi wypełniona źródlaną wodą. Latem to pół biedy, ale zimą, koszmar. Często patrzyłam z okna, jak babcia, dziadek i sąsiedzi z koromysłami na ramionach i dwoma zawieszonymi wiadrami szli gęsiego w kopnym śniegu,  a potem wracali ostrożnie, żeby się nie pośliznąć, bo nie chodziło o wypadek, tylko o każdą kroplę wody zdobytą z takim poświęceniem. Moja babcia nie doczekała w swoim domu wody ze ściany. Zmarła, gdy miała tylko sześćdziesiąt siedem lat. Dziadek doczekał. Zmarł dwadzieścia lat później.  Ale telewizora nie mieli. Nie dlatego, że ich nie było stać na kupno, ale babcia nie chciała. Bała się. Była kobietą bardzo pobożną  i uważała, że te wszystkie nowości, to samo zło. Może dlatego, że ja w swojej dziecięcej szczerości i naiwności opowiedziałam jej z detalami o tym,co widziałam na filmie. Pamiętam, że zaraz po mojej relacji nic mi nie powiedziała, tylko kazała się modlić razem z nią i żałować za grzechy. Modliłam się i biłam w piersi żarliwie, ale nie bardzo wiedziałam dlaczego. Pytać nie pytałam, bo mi nie wypadało. Już nigdy babcia nie pozwoliła mi iść do Wandy, a ich dom omijała szerokim łukiem, robiąc znak krzyża. Ale we mnie rozbudziło to ciekawość. I od tamtej pory zawsze pociągało mnie to, co zakazane. I tak mi zostało. Ale nie narzekam i nie żałuję i nie biję się w piersi. Często się zastanawiam jaka byłaby reakcja naszych dziadków,  a nawet rodziców, gdyby wstali z grobu i znaleźli się w naszej rzeczywistości. Chyba by nie mogli się oswoić z tym, co dla nas jest już normą.  Powiązane notki: Pierwszy dzień 2011 roku Pierwszy zbiór u Joasi 