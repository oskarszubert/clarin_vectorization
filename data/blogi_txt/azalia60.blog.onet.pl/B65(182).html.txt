Jak ja lubię zawirowania. Wiem co pomyślicie, że przesadzam, bo kto lubi jak mu się wszystko w życiu kręci. Życie to nie karuzela, najwyżej kabaret, albo teatr jak napisał Stachura. Moje jest jak karuzela albo kolejka górska. Góra, dół, wzloty  i upadki.  Takie było odkąd pamiętam i takie zostanie. Przyzwyczaiłam się, zaakceptowałam i nie wyobrażam sobie, że może być inaczej. Stagnacja, spokój, bezruch mnie rozkładają i od razu tracę poczucie rzeczywistości. Żeby czuć, że żyję, musi się coś dziać, a jak się nie dzieje, to chyba sama prowokuję los.  Im więcej problemów, kłopotów, zdarzeń, tym bardziej mnie rajcuje ich rozwiązywanie.   Nie będę tu wymieniać co i jak, ale ostatnio ruszyła lawina problemów. Wróciłam od brata cała w skowronkach, ale widocznie za bardzo było mi beztrosko i dobrze, bo wczoraj skowronki odfrunęły, a pojawiły się wilkołaki. Muszę chwilę pomyśleć, pokombinować i uporam się z nimi. A jak się nie uporam, to będzie krucho ze mną, ale  chyba mnie nie pożrą, nie rozszarpią. Czuję przypływ energii i mam już wstępny plan działania.   Jestem zahartowana w boju z przeciwnościami losu, więc musi być po mojemu. Jutro miał do mnie przyjechać syn, ale dzisiaj odwołał przyjazd, bo w sobotę wnuk wyjeżdża na studia do Hiszpanii. Miał jechać w następnym tygodniu i coś się zmieniło, więc rodzinka w emocjach, bo to  pierwsze rozstanie z synem  na dłużej. Na razie jedzie tylko na jeden semestr, a jak dobrze zaliczy egzaminy, to może zostanie na dłużej. Wierzę, że sobie poradzi, bo to mądry i zdolny chłopak  i bardzo odpowiedzialny. Jesień już zawitała na dobre, chociaż jeszcze  nie jej pora. Gdy patrzę z werandy, to widzę nieopodal całe łany złotej  nawłoci, a to już widomy znak jesieni.  Nawłoć, inaczej mimoza, roślinka bardzo dorodna i urokliwa. Śpiewał o niej Czesław Niemen: „Mimozami jesień się zaczyna…”. Lubię wędrować wśród nawłoci. W tym roku jeszcze tego nie robiłam. Jutro się wybiorę jak przestanie padać deszcz. W moim  ogródku zakwitły żółte kwiatki. Podobają mi się i też są oznaką jesieni, ale wstyd się przyznać, nie wiem jak się nazywają.  Pamiętam te kwiatki z ogródka mojej babci. Rosły niemal przed każdym domem. Wtedy mówiono na nie „dziewki”, ale dlaczego tak, nigdy nie pytałam. Nieważne jak się nazywają, ważne że  są ładne.  Zerwałam kilka do dzbanuszka i mam jesienne słońce w pokoju.  Pozdrawiam Was jesienie i słonecznie, chociaż za oknem deszcz.  Powiązane notki: Jesiennie 