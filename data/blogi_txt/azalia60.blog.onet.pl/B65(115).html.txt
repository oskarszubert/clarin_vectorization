Dzisiejsza data jest niezwykła. Nietuzinkowa, mimo że ma aż trzy tuziny(12.12.2012).  W taki dzień powinno się coś niezwykłego wydarzyć. Niezwykłego, ale z tej dobrej półki. I na pewno się komuś  wydarzyło. Dla jednych może był to sukces zawodowy, wygrana w lotto, wymarzony prezent, a dla innych nic szczególnego, zwykły dzień, jak co dzień. Myślałam, że i u mnie będzie taki całkiem przeciętny dzień. Z początku tak się zapowiadał. Ale po śniadaniu rozdzwonił się mój telefon. Kiedy zobaczyłam, że dzwoni ktoś „anonimowy”, nie odebrałam, bo anonimów nie toleruję. Po piątym razie  już miałam wyłączyć telefon, gdy nagle wyświetlił się jakiś nieznany mi numer. Odebrałam. Krótka wymiana grzeczności i od razu buziol mi się roześmiał. Dzwoniła pani redaktor z czasopisma, które „bierze” moje teksty, z przeprosinami za pomyłkę. - Bo wie, pani – tłumaczyła – pomyłkowo wysłaliśmy honorarium za dwa pani opowiadania innemu autorowi i już nic nie możemy w tym miesiącu zmienić, więc uzgodniliśmy, że w styczniu  opublikujemy dwa teksty tegoż pana, a honorarium dostanie pani. Cena jest taka sama, bo liczba znaków waszych tekstów jest niemal identyczna. Podziękowałam, przystałam na tę propozycję i tyle. Jednym słowem – machniom, jak to się  mówi. Ucieszyłam się, bo opowiadania wysłałam we wrześniu i nie otrzymałam informacji czy są przyjęte czy odrzucone. Wprawdzie spisałam je już na straty, a tymczasem to tylko pomyłka. Pieniądze przydałyby mi się teraz, i to bardzo, bardzo, bo zima, bo święta, bo gwiazdka, ale w styczniu też będą potrzebne. Zapamiętam tę datę, bo takiej niespodzianki jeszcze nie miałam. Po telefonie nawet zima mi się spodobała. Śnieżek sobie pada, pada, coraz grubsza biała kołderka otula drzewa, a ja  stoję w oknie i się uśmiecham.  Chyba jestem materialistką. Wiadomość o gotówce od razu poprawiła mi nastawienie do wszystkiego.   Ciekawa jestem czy komuś z Was zdarzyło się coś miłego w ten dzień?   Powiązane notki: Warzonka jest dobra na wszystko 