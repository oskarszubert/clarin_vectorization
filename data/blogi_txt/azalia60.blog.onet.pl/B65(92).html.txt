Środa nie była złym dniem. Trafiło się trochę fajnych spraw, a także niezbyt fajnych. W sumie, tak pół na pół. Zacznę od przyjemniejszych. Szarlotka jest już wspomnieniem i bardzo dobrze, bo było tego sporo,  a  teraz tylko odczekam kilka dni i sprawdzę na wadze ile mnie ona obciąży, a może nie, bo po każdym kawałku, z poczucia winy wsiadałam na rowerek i pedałowałam na maksymalnym blokowaniu przez pół godziny. Na razie tylko czuję, że mam mięśnie tu i ówdzie, a szczególnie – ówdzie.  Gdybym pedałowała systematycznie, nie byłoby problemu z mięśniami, a tak, to mój dzisiejszy spacer do sklepu był jak droga przez mękę albo po upojnej nocy. Od dwóch lat, prawie co tydzień przyrzekam, że będę trenować, dlatego rowerek stoi w pokoju, wystarczy tylko wsiąść i kręcić, ale kurcze, zawsze jest coś w poprzek i patrząc na ten wehikuł mam stale wyrzuty sumienia. Chyba jednak się zmobilizuję, bo znowu u Ja-Gi podpatrzyłam apetyczne „kanapeczki z jabłkami”. Bez rowerka nie dam rady. „Nie kcem, ale muszem”. Nie ma wyjścia.Druga fajna sprawa, to zapowiadane skrzydełka pieczone  w Coca-Coli. Udały się, nawet bardzo. Mięsko kruchutkie, smaczne i wcale nie było dużo roboty przy nich. We wtorek wieczorem zamarynowałam skrzydełka w zalewie na całą noc i doskonale przesiąkły aromatem zaprawy. Są dość słodkawe, ale mimo to smaczne. Do skrzydełek ostra surówka i i palce lizać.Mniej przyjemna sprawa, to zamach kun na moje buty w szafie na poddaszu. Nie wiem jak te bestie otworzyły drzwi szafy, wprawdzie zamknięte tylko tak normalnie, nie na kluczyk, ale zawsze były zamknięte. Dzisiaj wieczorem weszłam na górę po jesienne i zimowe buty i doznałam szoku. Szafa otwarta na oścież, moje buty luzem rozrzucone po podłodze, a kilka sztuk pogryzionych, podrapanych, tak, że nie nadają się do użytku. Ostała mi się jedna jedyna para nietknięta pazurami i zębami kun i to akurat na bardzo wysokim obcasie, a ja już obniżyłam swoje loty. I co? I klęłam jak szewc w poniedziałek. Kozaki na szpilce odpadają, a z ciepłych butów mam tylko zeszłoroczne gumofilce i walonki. Super, no po prostu super. Trzy pary wygodnych, ładnych skórkowych butów do śmieci.Bestie chyba się przestraszyły moich wrzasków i przekleństw, bo do tej pory nie słyszę żadnego odgłosu ze strychu. Zagroziłam im, że kupię wiatrówkę i mimo wielkiej miłości do zwierząt, będę strzelać bez ostrzeżenia, a strzelać potrafię i to celnie. Potraktuję ten proceder jako obronę konieczną i każdy sąd mnie uniewinni. Poważnie.Przeczytałam już wszystko na temat kun domowych, wszelkie porady forumowiczów, specjalistów i niestety, nie ma sposobu na pozbycie tych stworzeń, chyba, że same zdecydują się i opuszczą swój przybytek. Tydzień temu pod maską samochodu na silniku znalazłam dwie kości schabowe, co mi nasunęło myśl, że musiały się dostać pod maskę, bo kto inny wciągnąłby tam stare kości. Nie myliłam się. Pooglądałam silnik i znalazłam wyciągnięte ze świec dwa przewody i pogryziony gumowy wężyk, nawet nie wiem od czego, bo leżał luzem na akumulatorze. Przewody założyłam na świece, odpaliłam auto i działa, ale od czego jest wężyk to nie wiem. Znajomy mechanik obiecał któregoś dnia wpaść i pooglądać, co jeszcze zmajstrowały.  Prz okazji dowiedziałam się, że prawie w każdym domostwie po sąsiedzku są kuny i robią szkody. Sąsiadowi wyszarpały całe wygłuszenie w samochodzie, a drugiemu ocieplenie na strychu. Niedawno dziwiliśmy się z sąsiadami, że kotki chodzą brzemienne, a kociąt nie ma, że od dawna zmniejszyła się populacja ptaków w naszej okolicy, że pełno ptasich piór pod drzewami. To sprawa kun. Jedyne co cieszy, to zupełny brak myszy i kretów. To też ich zasługa, ale gdyby chociaż nie niszczyły naszych rzeczy, to mogłyby mieszkać. Bestie są urodziwe, ale  szkodliwe i bardzo głośne nocą. Już nie wiem co zrobić, jak je zniechęcić, żeby sobie poszły w diabły. Boję się chodzić na strych, bo nie wiem czy nie spotkam się oko w oko z kuną i czy mnie nie zaatakuje. Masakra.Od jutra mam zadanie pierwszoplanowe – poszukiwanie w sklepach butów na zimę, a wiem z doświadczenia, że to nie takie łatwe.  Jak ja nie lubię kupować butów. Cholera, same przyjemności. Na dzisiaj koniec doniesień z linii frontu. Powiązane notki: Trochę codzienności Trochę luzu Wiosenny spacer i trochę codziennych spraw O szyby deszcz dzwoni….i trochę polityki… po mojemu, czyli cisza przed burza. 