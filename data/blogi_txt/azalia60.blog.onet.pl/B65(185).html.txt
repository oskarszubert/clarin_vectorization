„Witam  Jestem nowicjuszką w blogowaniu. Właściwie to „noworodkiem”. To jest mój pierwszy zapis. Zbrzydziło mnie już oglądanie i słuchanie przepychanek i połajanek politycznych na wszystkich niemal kanałach tv, więc postanowiłam oderwać się od tej totalnej degrengolady i spróbować czegoś nowego. Do tej pory z braku konkretnych zajęć, z braku towarzystwa, a trochę też z lenistwa zaprzyjaźniłam się na dobre z pilotem.  Od paru tygodni jestem posiadaczką laptopa i internetu. Z duszą na ramieniu zabrałam się do poznawania tajników tego ustrojstwa i jak na razie posuwam się do przodu bez większych wpadek. Trochę korzystam z zakupionego podręcznika, a trochę działam na wyczucie, metodą prób i błędów. W tej drugiej metodzie mam wprawę, bo korzystałam z niej niemal przez całe swoje życie. Z różnymi konsekwencjami, ale jakoś przeżyłam.  Jest już po północy czyli wczesny poniedziałek, a ja ślęczę przy komputerze, bo coraz bardziej mi się to podoba. Z tego wszystkiego zapomniałam wieczorem zebrać pranie ze sznurków w ogródku i ulewny deszcz „uszlachetnił” go lepiej niż najlepszy płyn zmiękczający. Nie zjadłam też kolacji, ale to nic. Ważne, że nauczyłam się co nieco obsługiwać komputer i poruszać po internecie. Nie takie to straszne. Dopiero teraz uświadomiłam sobie ile straciłam, bojąc się komputera. Ale wszystko jeszcze przede mną, tak myślę. Na początek może wystarczy, bo czas już na sen, a z samego rana muszę pomyśleć o zaopatrzeniu się w węgiel do centralnego ogrzewania. Wszyscy sąsiedzi opał mają już w piwnicy, a ja czekam na „niewidzialną rękę”. U nmie tak jak zawsze, wszystko na ostatnią chwilę. Ale taka byłam, jestem i będę.  Za oknem zimno jak diabli, od jutra ma podobno padać śnieg, a we mnie jest radość i ciepło.  Pozdrawiam wszystkich milutko i cieplutko. Szczególnie tych 60+. Jesień jest piękna”. To nie żart. To prawda. To jest mój pierwszy post na blogu, który popełniłam dokładnie 4  lata temu – dwunastego października 2009 roku. Wracam więc dzisiaj na blog, bo nie mogę zostawić go bez przytulenia w tak ważnej chwili. Maleństwo, przedszkolaczek mój, miałby sam świętować swoje urodzinki? Zaczynając pisać, nie sądziłam, że to będzie trwało i trwało. Chciałam tylko spróbować, a niebawem okazało się, że lubię codzienne zapiski, czytanie innych blogów, i że blogosfera coraz bardziej mnie wciąga. Zdarzyło się, że wciągnęła za bardzo, że dzień bez blogowania, to był dzień stracony, ale na moje szczęście, to już za mną.  Czytając pierwsze wpisy miałam okazję skonfrontować jak to było u mnie wtedy, a jak jest teraz.  Była jesień, to wiadomo, ale nie taka piękna jak obecnie. Zimno, deszcze, a za parę dni spadł pierwszy śnieg i narobił ambarasu. Wichury, zamiecie, połamane drzewa, pozrywane sieci elektryczne, oj, narobiło się szkody bez miary. Wtedy nie miałam jeszcze węgla na zimę, teraz już mam. Nie robiłam przetworów warzywno owocowych na zimę, a obecnie szaleję z jabłkami, kapustą, burakami i ze wszystkim co tylko da się wsadzić do słoików. Jednym słowem same plusy. W telewizorze te same gęby, w polityce takie same przepychanki, knucie, plucie, itp. Czyli w tej dziedzinie  jesteśmy w tym samym miejscu.  Ale jest jeden wielki minus. Wtedy żyła moja Mama. A teraz już Jej nie ma, 10 października minęła 3 rocznica śmierci. Ciężko mi było przez kilkanaście dni  przed tą datą. W tym roku bardziej, niż w ubiegłych latach. Nie wiem dlaczego tak się dzieje, ale im dalej od Mamy śmierci, tym dotkliwiej odczuwam Jej brak. Czy jest na to jakieś wytłumaczenie? Nie wiem. Zawsze uważałam, że upływ czasu niweluje smutki, żale, zasnuwa ciszą to, co było, przynosi ukojenie, a u mnie dzieje się odwrotnie. Chwilami mam wrażenie, że dopiero teraz dotarło do mnie, że Mamy już nie ma. Przedtem żyłam złudzeniem, oszukiwałam się, czekałam na coś, sama nie bardzo wiedząc na co. Miałam świadomość, że nie żyje, a mimo to wypierałam ten fakt, jak małe dziecko. Różne są okresy żałoby i emocjonalnie różne etapy przeżywania jej. Sądziłam, że ten okres już za mną, ale myliłam się. Dlatego tak trudno było mi ogarnąć się i wracać do pisania. Próbowałam kilka razy, ale każde napisane słowo wydawało mi się bez sensu. Robiłam różne rzeczy, żeby zająć się czymś innym, niż rozmyślanie. Dziergałam, smażyłam, fotografowałam, zaglądałam na Wasze blogi, ale nie miałam ochoty na wejście tutaj i pisanie. Wczoraj już było lepiej. Jakoś odblokowałam ten zatrzask w głowie i chyba będzie dobrze. Jestem wdzięczna jednemu miłemu Panu za wielogodzinne rozmowy przez telefon. Rozmowy o wszystkim i o niczym, jak to się zwykło mawiać, ale dla mnie były one bardzo ważne. W trudnych chwilach rozmowa z kimś serdecznym, mądrym, przyjaznym, działa jak wentyl bezpieczeństwa. Być może On nie zdaje sobie sprawy z tego, jakie znaczenie dla nie mają te nasze rozmowy, ale dobrze, że jest taki Ktoś. Dziękuję Ktosiu.  I Wam wszystkim dziękuję za komentarze, za zaglądanie tutaj, mimo mojego milczenia. Bardzo Wam dziękuję.  Chyba zakończę na dzisiaj, bo miało być świątecznie, rocznicowo, a zrobiło się łzawo.  Czas goni do przodu, za kilka dni i mój czas przeskoczy. Ósemka ustąpi miejsca  dziewiątce. Przykre to, cholernie przykre, ale tak musi być.   Pozdrawiam wszystkich bardzo cieplutko jesiennym pięknym słoneczkiem.     Brak powiązanych notek. 