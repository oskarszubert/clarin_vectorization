Dzisiaj piszę o bardzo prozaicznych sprawach. Można je nazwać przyziemnymi. Jak na przykład nowa nawierzchnia asfaltowa na mojej ulicy. Takiego luksusu się nie spodziewałam. Pamiętam, że gdy zamieszkałam tutaj, nawierzchnia ulicy była moim utrapieniem. Dziwiłam się sąsiadom, że mieszkając dziesiątki lat nie zrobili nic, żeby droga dojazdowa miała nawierzchnię. To nie była ulica, to była polna, kamienista droga, wijąca się między domostwami. Gdy była ładna pogoda dało się wytrzymać, ale gdy zaczął padać deszcz, droga zamieniła się w grzęzawisko. Po dwóch latach brnięcia w kałużach, potykania się o kamienie, złożyłam do Urzędu Gminy pismo, domagając się utwardzenia drogi i pokrycia jej nawierzchnią asfaltową. Moja prośba została wzięta pod pod uwagę radnych i po paru tygodniach drogę wyprofilowano, nawieziono żwiru, utwardzono i spryskano masą asfaltową, bo na stricte asfalt nie było w Gminie pieniędzy. Dobre i to. Od razu komfort chodzenia i jazdy samochodem poprawił się. Podejrzewam, że gdyby nie moja petycja droga nadal byłaby taka, jak przedtem. Niektórzy sąsiedzi podejrzewali mnie o jakieś nadzwyczajne koneksje w organach gminnych, a ja przecież byłam nowa na tym terenie, więc o koneksjach nie było mowy. Gdyby wcześniej ktoś z nich wysmarował takie pismo z odpowiednią argumentacją, to pewnie już dawno mieliby dobrą drogę, ale im się po prostu nie chciało albo przywykli do tego, co mają. Dwa lata wstecz ponowiłam petycję o nawierzchnię asfaltową. Odpowiedziano mi, że będzie nowa nawierzchnia po zakończeniu budowy kanalizacji ściekowej. To dla mnie był argument, bo wiedziałam, że będą wykopy i rozkopywanie ulic, więc szkoda pieniędzy wyrzucać w błoto. I doczekałam się. Od piątku mamy nowiuteńki, śliczny asfalt. Znowu mam się z czego cieszyć. Nawierzchnia równiutka jak stół, aż chce się po niej iść. Dzisiaj z tej okazji założyłam kozaczki na wysokich obcasach i pomaszerowałam na przystanek. Jakaż to frajda iść, stukając obcasami i nie myśląc czy aby mi się noga wykręci. Ale to nie wszytko. Doprowadzono nam oświetlenie. U wlotu i wylotu uliczki stanęły dwie ogromne latarnie, które oświetlają wszystko dokoła. Już nie muszę zapalać światła przed domem, idąc do kotłowni, bo podwórko oświetlone jest z dwóch stron, aż za bardzo, a wracając nocą do domu idę pewnie z poczuciem bezpieczeństwa. Niby niewielka sprawa, a ile daje radości. I niech mi nikt nie mówi, że u nas nic się nie robi, że wszędzie tylko braki, bo ja widzę, że na każdym kroku dzieje się coś nowego. Budowy, remonty, modernizacje w każdej dziedzinie, w każdej wsi, miasteczku, mieście, itp. Jak na razie ten rok mi się podoba.   Brak powiązanych notek. 