Kiedy się siedzi w domu, to życie wydaje się mało skomplikowane. Wystarczy, że lodówka w miarę zapełniona, urządzenia sprawne, wody i ciepła nie brakuje, czasem zaświeci słoneczko, ktoś zadzwoni, listonosz przyniesie oczekiwaną przesyłkę, a zdarza się, że nieoczekiwaną, ale bardzo miłą. Nikt nie pogania, nie zrzędzi, nie krytykuje, nie wymaga, nie naprzykrza się, budzik milczy, bo już skończyła się jego przydatność. Jest czas na wszystko i to bez pośpiechu; na czytanie, na ulubione zajęcia, na spanie, na słuchanie muzyki, oglądanie filmów i ciekawych programów w telewizorze, na spacerki po okolicy, na dogadzanie sobie czego tylko dusza zapragnie. Jednym słowem normalność. A że czasem zatęskni się do ludzi, na to też jest sposób. Wystarczy wtedy – „wsiąść do pociągu byle jakiego….” jak to śpiewała Maryla Rodowicz, pojechać do rodziny, do kogoś bliskiego i już jest inaczej. Zmieniają się sceny w polu widzenia, ożywają wspomnienia, krew szybciej krąży, serce przyspiesza, byle nie za szybko, słowa płyną i płyną, oczy lśnią, ramiona i dłonie mają zajęcie. Potem wracamy w swoje progi naładowani emocjami, wiadomościami, nasyceni bliskością, żeby przez następne dni, tygodnie, miesiące wspominać, cieszyć się. Jakież to proste, prawda?  Ten dzisiejszy wpis powstał po wspomnieniu mojego ostatniego pobytu u przyjaciółki. Spędziłyśmy kilkanaście  godzin na pogaduchach o tym, jak to bywało za naszych  czasów studenckich,. Mieszkałyśmy 4 lata w jednym pokoju w akademiku, potem ja „ściągnęłam” ją do pracy na Podbeskidzie i została na zawsze. Ona była świadkiem na moim ślubie, a za dwa lata ja  na jej.  W czasie tegoż spotkania oglądałyśmy jej album ze zdjęciami i natrafiłam na moje zdjęcie z córeczką. Tego zdjęcia nie znałam. Rok 1980. Moja 10 miesięczna córcia zdecydowała się chodzić i właśnie na tym zdjęciu stawia pierwsze kroki na tapczanie, podtrzymywana przeze mnie za rączki. Patrząc na fotografię odżyły dawne wspomnienia. To były trudne czasy. Nie było w sklepach ciuszków dla dzieci, więc to co ma na sobie moja Ksenia, uszyłam sama. Przeszyłam ze swojej bluzki i flanelowej koszuli. Wzruszyłam się ogromnie. Fotki nie dostałam, tylko kopię na CD. W czasie takich spotkań można dowiedzieć się wiele ciekawych historii, które nam umknęły z pamięci.  I to jest ta nasza normalność. Taka powinna być. Bez stresów, bez lęków o jutro, bo i tak będzie to, co ma być. A najważniejsze by umieć cieszyć się tym, co mamy dzisiaj. Pozdrawiam wszystkich.   Brak powiązanych notek. 