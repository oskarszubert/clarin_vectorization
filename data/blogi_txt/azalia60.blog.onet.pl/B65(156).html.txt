Barbara była od dawna singielką. Nie dlatego, że nie chciała założyć rodziny, ale dlatego, że miała wyjątkowego pecha w kontaktach z facetami. Po ostatniej porażce i perfidnym wykorzystaniu jej przez początkowo bardzo zakochanego faceta, powiedziała: Dość, nigdy więcej! Nie będę marnować życia na oszustów, cwanych „tulipanów”. Była bardzo ładną kobietą. Wysoka, postawna, o pełnych, ponętnych kształtach, pięknych bujnych i długich blond włosach, podobała się niemal każdemu napotkanemu mężczyźnie. A emanujące od niej ciepło i gołębie serce przyciągały nieudaczników i cwaniaków, jak miód muchy. Baśka pochodziła z biednej, wiejskiej rodziny, takiej z tradycjami, z żelaznymi zasadami. Kiedy przyprowadziła do domu swojego pierwszego faceta, młodego lekarza wszyscy omal nie padli przed nim na kolana. - Takie szczęście spotkało naszą córkę – chwaliła się matka do sąsiadów. – Nie dość, że chłopak przystojny jak się patrzy, to jeszcze doktor i z samochodem. Podobno ma mieszkanie w Warszawie i Basia po ślubie wyjedzie od nas. Trochę szkoda, bo to najmłodsza córka i mogłaby zostać przy nas, ale nie będę jej stawać na drodze do szczęścia. Baśka rozkwitała w tej swojej szczęśliwości. Doktorek przyjeżdżał co drugą sobotę z kwiatami, z bombonierkami, z dobrym winem, czasem z jakimś suwenirem i matka widząc jego zaangażowanie pozwalała im zostawać sam na sam w sobotnie wieczory. Baśka była dziewicą, bo przyrzekła matce, że zachowa czystość do ślubu. Trzymała się długo, ale że była temperamentną dziewczyną, coraz częściej dotkliwie odczuwała ciężar tego przyrzeczenia. Kiedy lekarz napomknął coś o ślubie, Baśka postawiła wszystko na jedną kartę. Pewnego sobotniego wieczoru, będąc pewna, że w domu nie ma nikogo, uległa. To był jej pierwszy raz. Po tym pierwszym razie, dziewczyna oszalała z miłości. Były następne i tak często, jak tylko się dało. Po dwóch miesiącach Baśce spóźnił się okres. Nie zmartwiła się, bo wiedziała, że teraz, to już tylko krok do ślubu, przecież jej ukochany nie będzie zwlekał, bo Baśka chciała iść do kościoła w białej sukni, w welonie, a z brzuchem to by nie uchodziło. Nie chcąc czekać do następnej soboty, zadzwoniła do ukochanego z radosną wiadomością. Telefon zdobyła przypadkiem. Któregoś dnia w samochodzie znalazła jego wizytówkę i wzięła ją sobie, nic mu o tym nie mówiąc. Podczas rozmowy telefonicznej przeżyła szok. Pierwszy, słuchając wymówek, skąd ma jego numer i jakim prawem dzwoni. Drugi szok nastąpił, gdy mu powiedziała o swoim podejrzeniu ciąży. - Wariatko! – krzyczał do słuchawki. – Jaka ciąża, musiało ci się przywidzieć, nie było mowy o dziecku! Pogadamy, jak przyjadę, cześć! Przełknęła gorzką pigułkę i szybko sobie wytłumaczyła, że jego słowa, to tylko taka reakcja na wiadomość o ciąży, bo mężczyźni podobno tak reagują. Ale gdy nie przyjechał w sobotę, a ona już była pewna, bo zrobiła test ciążowy, mina jej zrzedła. Nie przyjechał, nie zadzwonił, więc może jest chory, pomyślała. Postanowiła ponownie zadzwonić. Tym razem telefon odebrała kobieta. - Pani pewnie jest pacjentką – mówił miły damski głos – przykro mi, ale męża nie ma w domu, wyjechał na szkolenie, proszę dzwonić za parę dni. - Jak, to, męża nie ma… – zdążyła powiedzieć i słuchawka wypadła jej z ręki. Siedziała skamieniała w ciemnym pokoju, a w głowie miała zamęt. - To nie prawda, nie prawda, nie prawda – powtarzała bezwiednie, połykając łzy. Za parę dni zwolniła się z pracy i pojechała do Warszawy. Jechała podszyta strachem, bo to była jej pierwsza wizyta w stolicy. Nie miała pojęcia gdzie szukać ulicy, ale z pomocą przyszedł taksówkarz. Z duszą na ramieniu wjechała windą na piąte piętro wielkiego wieżowca. Zdawała sobie sprawę, że on może być w pracy, ale postanowiła zaczekać, bo skoro zdobyła się na odwagę i przyjechała, to musi się z nim spotkać i omówić sprawę ślubu. Miłość, miłością, ale jak jest ciąża, to musi być ślub. Innej możliwości nie brała pod uwagę. Wysiadła z windy, w holu poprawiła makijaż i po chwili stanęła przed drzwiami jego mieszkania. Zatrzymała wzrok na tabliczce na drzwiach i zdrętwiała… Wygrawerowane na mosiężnej płytce dwa imiona, kobiety i mężczyzny przed nazwiskiem, mówiły wszystko. Baśka nie była głupiutką panienką, od razu zrozumiała, że padła ofiarą oszusta, że jej ukochany jest żonaty i po prostu się nią zabawił. Potraktował ją jak ładną lalkę do zabawy, a wiadomość o ciąży zakończyła jego amory. Była zawiedziona, rozżalona, zła i nieszczęśliwa. Miała takie piękne plany, takie marzenia, a została z niczym. Nie z niczym, bo nosi w sobie owoc ich miłości. Na myśl o dziecku wzdrygnęła się. - O, Boże – jęknęła – i co teraz? Stojąc pod drzwiami myślała intensywnie, jak ma powiedzieć rodzicom o ciąży, jak pokazać się za parę tygodni we wsi z brzuchem, co powiedzą ludzie? Od rodzących się coraz to nowych pytań rozbolała ją głowa. Poczuła się chora, bezbronna, nikomu niepotrzebna, jak porzucona przez kapryśnie dziecko zabawka. Mogła się zemścić, zadzwonić do drzwi i opowiedzieć wszystko jego żonie. Już wyciągnęła rękę do dzwonka, gdy usłyszała za drzwiami płacz dziecka. Cofnęła się, jak porażona. - Nie mogę, oni mają dziecko – wymamrotała pod nosem. Odwróciła się i zbiegła po schodach, zapominając, że jest winda. Uciekała przed prawdą, przed samą sobą. Wracając pociągiem do domu miała czas na przemyślenia. Dwie godziny myślenia dały efekt. Nie taki jak chciała, ale w jej sytuacji jedynie słuszny. Wiedziała, że musi pozbyć się ciąży, że nie może narazić rodziców i siebie na szyderstwa, na łzy, na potępienie rodziny i całej wsi. Panna z brzuchem, a potem z dzieckiem… W jej wsi tak się nie zdarzyło, byłaby pierwsza. Ale to grzech, błysnęła jej myśl. Nie dopuszczała do siebie poczucia grzechu. A jeśli nawet, to przecież pójdzie do spowiedzi i na pewno dostanie rozgrzeszenie. Najbardziej martwiło ją gdzie i za co zrobić skrobankę. Musiałaby pojechać do miasta i tam to zrobić, ale za co? Wprawdzie pracowała i nieźle zarabiała, ale pieniądze oddawała matce do wspólnej kupki, a sobie zostawiała parę złotych na drobne wydatki. Pożyczyć też nie miała od kogo. I to był jej największy problem. Za dwa tygodni problem rozwiązał się sam. Baśka podsłuchała w pracy rozmowę sprzątaczki z jakąś obcą kobietą o tym, jak można pozbyć się niechcianej ciąży. Sprzątaczka mówiła, że najlepiej narwać kwiatków białej koniczyny, zaparzyć w garnku i pić wywar przez kilka dni. Do tygodnia jest po wszystkim. Druga kobieta uważała, że jest pewniejsza metoda, skakać z wysoka na sztywne nogi, to ciąża puści. Sama tak zrobiła i obyło się bez skrobanki. Postanowiła spróbować tych metod. Nie zdążyła, bo wracając z pracy na rowerze, potrącił ją samochód. Nic wielkiego jej się nie stało poza kilkoma guzami i stłuczoną ręką w nadgarstku, ale w domu zaczęła lekko krwawić. Nie przyznała się matce, tylko pojechała do miasta do ginekologa i tam dowiedziała się, że to poronienie w toku. Chciał ją odesłać do szpitala, ale nie zgodziła się i po fachowej pomocy wróciła do domu. Jej amant nigdy już się nie pojawił ani nie zadzwonił. Rodzicom powiedziała, że zerwała z nim, bo nie chciała wyprowadzać się do Warszawy. Baśka szybko wybiła go sobie z głowy, chociaż rodzice nadal o nim wspominali i żałowali, że zerwała z takim porządnym człowiekiem. Po dwóch latach, będąc na szkoleniu, poznała trzydziestoletniego milicjanta, starego kawalera, jak to wtedy mówiono… c.d Brak powiązanych notek. 