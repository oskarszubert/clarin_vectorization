Był czas, że nie lubiłam poniedziałku. Wiadomo, praca i nowy tydzień. I jak to zwykle w pracy nowe zadania, terminy, często kontrole, sprawozdania… Pewnie nikt nie lubi pośpiechu, naprężonych terminów i wszelkich niespodzianek. Wprawdzie byłam pracoholiczką i dzień bez pracy uznawałam za stracony, oczywiście tej pracy zawodowej, ale jak już zapadłam w piątek w domowe pielesze, to mi się nie chciało z tego wyłazić. Poniedziałek był najbardziej  newralgicznym dniem z całego tygodnia. Nigdy nie miałam pewności co zastanę po wolnym, czy wszyscy dojadą na czas, czy samochody będą sprawne, czy centralne nie wysiadło, czy ludzie mieszkający piętro wyżej nad naszymi pomieszczeniami nie  zapchali kanalizacji i nas nie zalewają brudy. Pamiętam, że często, szczególnie w okresie zimowym zaglądałam do pracy w niedzielę wieczorem. I nieraz okazało się, że to było potrzebne.  Teraz już mam to za sobą i nie muszę się zamartwiać o nic, tylko o to, co mam obok. Początkowe  miesiące emerytury były ciężkie do przetrwania. Pierwsza myśl, zaraz po przebudzeniu stawiała mnie na równe nogi: ” czy zastanę wszystko pracy w porządku?” Potem już coraz rzadziej miałam takie przebudzenia, a teraz przestałam myśleć, jak to było. Było i już nie jest. Samo życie. W pewnym okresie życia coś jest ważne, ważniejsze,  a potem przychodzi zmiana priorytetów.  To dawniejsze „ważne” nareszcie  przestaje zaprzątać głowę, a pojawiają się nowe cele, zadania . Ważne, żeby nie zatrzymać się, nie gnuśnieć, nie pogrążać w nicnierobieniu, niechciejstwie.  Na tym polega mądrość dojrzałego człowieka. Wspomnienia są dobre, ale należy nabrać do nich dystansu. Ważne  jest to, co mamy w  zasięgu ręki, wzroku, na co mamy wpływ.  Spotykam ludzi, którzy z samozachwytem opowiadają co robili, kim byli, jakie stanowiska piastowali, i jak tylko znajdą wolnych słuchaczy, to usta im się nie zamykają. Ja mam zwyczaj wtedy pytać: – a teraz co robisz? - No,  jak to co?! – odpowiada zapytany, wyraźnie oburzony, że śmiem pytać. – Jestem na emeryturze, dość się napracowałem, teraz używam życia. Wysypiam się za wszystkie czasy, trochę czytam, oglądam telewizję, a co mam więcej robić? Nie mam nic przeciwko opowiadaniu o swoich zawodowych sukcesach, oczywiście jeśli to były prawdziwe były sukcesy, a nie tylko zajmowanie wyższych czy niższych stołków.  Niemniej należy mieć w tym umiar, bo każdy patrzy na człowieka tu i teraz.  Kim jest, jak się zachowuje, co sobą prezentuje. Tak sobie myślę, że ci ludzie, którzy często w opowiadaniach wracają do swoich zawodowych osiągnięć, stanowisk, muszą być bardzo nieszczęśliwi w obecnej sytuacji. Może mają złe układy z rodziną, są odsuwani na boczny tor, są samotni, zapomniani, niedoceniani w rodzinie. I w ten sposób pragną podnieść swoje znaczenie, przeglądając się w oczach przypadkowych słuchaczy. Tak często robią starsze kobiety, które straciły urodę, figurę, powab i trudno jest im zaakceptować to, co widzą w lustrze. - Bo wie pani, teraz to nie ma na co patrzeć, ale jak byłam młodsza, to nie było chłopa, który by się za mną nie obejrzał. A jakie miałam gęste włosy, a talię to mąż objął jedną ręką… – mówi ze wzruszeniem i widać łezkę w oku. – A najbardziej żałuję, że się nie wytańczyłam, bo mój nie lubił i nie umiał, a mnie aż nogi się rwały. Oj, jakby mi się młode lata wróciły, to ja bym sobie nie żałowała… Taaaa… Powspominać można, rozrzewnić się, ale żyć trzeba  teraz, w takiej sytuacji w jakiej się znaleźliśmy. To trudne, wiem, lecz czy rozpamiętywanie tego, co było pomoże nam w czymś? Na chwilkę tak, rozjaśni myśli, a potem trzeba wejść w swoje buty. Rozczłapane, to fakt, ale swoje. Najwygodniejsze jakie mamy. I warto polubić to, co nam daje los, tak jak ja polubiłam poniedziałki. Ta waga, to nie ja. Haaa..haaaa     Brak powiązanych notek. 