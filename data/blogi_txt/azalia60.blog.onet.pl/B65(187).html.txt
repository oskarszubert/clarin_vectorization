Tamtej wrześniowej nocy nie mogła zasnąć. Nie dlatego, żeby ją coś bolało czy była zmęczona. Nie, nic z tych rzeczy. Była zdrowa na ciele, w domu wszystko w porządku, rodzina nie sprawiała najmniejszych kłopotów, więc powinna spać jak przysłowiowy suseł. Jednak nie spała. Co przyłożyła głowę do poduszki i już ogarniał ją sen, natychmiast powracała poranna rozmowa telefoniczna i wybijała ją ze snu. Wstawała z łóżka i chodziła po pokoju, jakby to miało cokolwiek pomóc. Stawała przed lustrem, wpatrując się w swoje odbicie. – Nie, to niesprawiedliwe – mruczała, marszcząc brwi. – Dlaczego mnie to spotykało? – Rzucała w pustkę retoryczne pytanie i wracała do łóżka. Wczoraj nie czekała na na jego telefon, a jednak zadzwonił. Dzwonili do siebie od kilka miesięcy. Kiedyś, dzwoniąc do siostry chyba pomyliła numer, bo zamiast siostry usłyszała miły męski głos. Przeprosiła i chciała się rozłączyć, ale ten miły głos jej nie pozwolił. Sam poprosił, aby z nim porozmawiała, bo czuje się samotny, a właśnie teraz ma wielkiego doła i potrzebuje z kimś pogadać. Powiedział to wprost, szczerze i tym ją ujął. A że była kobietą lubiącą pomagać i towarzyską, więc przystała na jego prośbę. Przegadali ponad godzinę. W skrócie opowiedzieli o sobie, o swoich rodzinach, o zainteresowaniach i od tego dnia powtarzali niemal codziennie swoje pogaduchy. Po dwóch miesiącach rozmawiali jak dobrzy znajomi, jakby się znali od dzieciństwa. Chociaż nie widzieli się ani raz, byli przekonani, że znają się dobrze. Z rozmów wiedzieli jak wyglądają, jak się ubierają, co lubią robić, co czytają, co jedzą, czym się zajmują, opowiadali sobie filmy, które oglądali, przeczytane książki, nowinki ze świata. Ich życie zaczęło się zazębiać, i dzień po dniu zbliżali się do siebie. Ich rozmowy z każdym dniem nabierały kolorów. Były komplementy, wzajemne zachwyty, czułe słówka i obiecujące deklaracje z jego strony. Po pół roku on zaprosił ją do miasta, w którym mieszkał. Nie do swojego domu, ale do hotelu. Trochę była tym zdziwiona, bo zawsze mówił, że mieszka sam w domku jednorodzinnym, więc chyba nie byłoby nic zdrożnego, gdyby zanocowała u niego. Niekoniecznie z nim w jednym łóżku. Miała pewne obawy, czy powinna, jechać, ale była ciekawa jego i zdecydowała się na podróż. Od tego dnia przeżywała rozterki. Od lat nie spotykała się z żadnym mężczyzną. Kiedyś lubiła męskie towarzystwo i nie narzekała na brak powodzenia, ale po śmierci męża zamknęła się w sobie, a odkąd  przeszła na emeryturę straciła ochotę na wszelkie uroki życia. Chętnych do spotkać nadal było wielu, ale jej przeszła ochota. Starsi mężczyźni drażnili ją swoją niedołężnością, niekiedy bezradnością, a niektórzy zniesmaczali prostackim zachowaniem, brakiem ogłady, jakby wraz z upływem lat, zatracali poczucie kultury i dobrego smaku. A z młodszymi nie wypadało się spotykać ze względu na zaściankowe poglądy rodziny i znajomych. Poza tym miała tyle przeróżnych zajęć,  rodzinnych spotkań, prac w swoim królestwie, jak nazywała dom, że nie w głowie jej były randki i adoracje. A mimo to uległa pokusie. Sprawdziło się powiedzenie, że „kropla drąży skałę”.  Codzienne rozmowy, miły męski głos rozbudziły w niej zapomniane emocje, skrzętnie skrywane tęsknoty.  To nic, że młodość dawno minęła. Uczucia budzą się  w każdym wieku, a drżenie serca na dźwięk głosu kogoś bliskiego bywa tak samo mocne jak dawniej.  Trochę bała się tego spotkania. Niby wszystko o sobie wiedzieli, miała wrażenie, że wie jak on wygląda, ale to było tylko wrażenie, a jaka jest prawda, to się dopiero miało okazać. Sama też czuła się nieswojo, bo przecież nie była już tak atrakcyjna jak dawniej. Życie odbiło swoje piętno na jej urodzie i to ją bardzo deprymowało. Należała do kobiet, które lubią się podobać, ale z biegiem lat przekonała się, że biologia jest bez litości, i musiała się z tym pogodzić. Do wyjazdu przygotowała się z niezwykłą pieczołowitością. Kupiła trochę nowych ciuszków, zafundowała sobie sesję w spa, modną fryzurkę i spakowana odliczała godziny do wyjazdu. I nagle jego telefon. Sądziła, że dzwoni, żeby zapytać czy jest gotowa do drogi, a on ją zaskoczył - Wybacz, ale muszę odwołać spotkanie, tak mi przykro – usłyszała w słuchawce. - O, Boże, a co się stało? – spytała zaniepokojona, sądząc, że może się rozchorował. - Stało się – odparł po chwili milczenia. – Żona niespodziewanie wróciła od córki z Anglii. Nie możemy się teraz spotkać… może kiedyś, jak znowu wyjedzie… – Mówił coś jeszcze, przepraszał, mówił i mówił, a ona już nic nie rozumiała, czuła jak cała krew odpływa jej z głowy i rąk. Słuchawka z hukiem upadła na podłogę. Siedziała jak odrętwiała i tylko jedno słowo cisnęło jej się na usta: Dlaczego? Tyle miesięcy rozmów, setki godzin, tysiące minut, a on ani raz nie wspomniał o żonie. Mówił o córce, o wnukach, ale o żonie nigdy. Była na sto procent pewna, że jest wdowcem. Nie pytała, bo nie chciała być niedelikatna, sądziła, że jak się spotkają będzie czas na  bardziej osobiste wynurzenia. Nie mogła sobie wybaczyć, że tak się zaangażowała, rozmarzyła, zafascynowała szansą na nowe, inne życie, że tak dała się omamić, wciągnąć w jakąś dziwną grę. Jakoś to przeżyje, nie ma wyjścia, ale smak goryczy pozostanie na długo. Dobrze, że nikt z rodziny nie wie o jej telefonicznym romansie, bo ta historia stałaby się rodzinną legendą opowiadaną na przyjęciach w następnych pokoleniach.            Powiązane notki: Romans niezmyślony cz. 2 Romans niezmyślony cz.4 Romans niezmyślony cz. 3. 