Od dłuższego czasu milczę  na blogowych włościach. Milczę i chyba nadal będę trwać w tym stanie. Sama jestem zaskoczona, że tak się dzieje, bo zazwyczaj znana jestem z gadatliwości, z pasji do pisania, ale od pewnego czasu coś się we mnie zacięło. Nie jestem chora, nic mnie nie boli, nic nie uwiera, a mimo to straciłam ochotę do pisania.  Życie czasem stawia nas do pionu, a czasem kładzie na łopatki, a  w pozycji horyzontalnej trudno jest pisać( to tak na marginesie).  Straciłam chęć nie tylko do pisania, lecz  także  do mojego dziergania. Czyżby jakaś zmiana miała nastąpić w moim życiu? Jeszcze nic na to nie wskazuje, ale kto wie, może coś się w najbliższych dniach wykluje. Zazwyczaj okresy takiego przestoju  wróżyły dla mnie  zmianę. Sama jestem ciekawa co to będzie. Na razie  nic mi nie przychodzi na myśl. A może to tak zwane wypalenie, albo zmmęczenie materiału?    Nie chcę się usprawiedliwać sytuacją na Ukranie, bo to każdego w jakiś sposób dotyka, ale przyznaję, że te wydarzenia mną wstrząsnęły. Pokazały inne oblicze naszej rzeczywistości. Nie tylko dlatego,  że tam dzieją się ciężkie gatunkowo rozgrywki polityczne i społeczne, że zginęli ludzie, ale dlatego, że Polska jest w to umoczona, a niewiadomo co będzie dalej. Pomaganie  jest szlachetnym i zaszczytnym działaniem, za co należy się uznanie dla naszego rządu, ale konsekwencje tego mogą być  dla nas niezbyt pomyślne.  Mam cichą nadzieję, że wszystko dobrze się zakończy.  Nie wiem kiedy wrócę na stałe do blogowania,  do czytania Waszych blogów, do komentowania. Nie wiem.  Był taki czas, że blogowanie było dla mnie czymś bardzo ważnym. Każdy dzień zaczynałam od zaglądania na Wasze blogi, a od pewnego czasu przestałam. Nie wiem dlaczego, chociaż piszecie ciekawie, mądrze i jesteście mi bardzo bliscy. Być może złapałam wirusa, który nazywa się „blogowstręt”?  Nie wiem. Piszę szczerze i proszę o wyrozumiałość.  Wybaczycie?  Kiedyś wrócę tutaj, bo blogowanie jest jak magnes. To wiem.  Dziękuję, że byliście  ze mną tyle lat, że mnie wspieraliście w trudnych chwilach, że czytaliście moje prawdziwe i nieprawdziwe opowiastki, ale chyba dla mnie czas na zmianę. Nie jestem pewna czy na pewno i na jak długo,  ale na dzień dzisiejszy donoszę, że będę „nieobecna”.  Pozdrawiam i życzę Wam samych dobroci, a oprócz tego wszystkim blogowym Koleżankom życzę wszystkiego dobrego z okazji Dnia Kobiet i aby żaden Wasz mężczyzna duży czy mały nie zapomniał o goździku.   Brak powiązanych notek. 