Wróciłam do domu i tak mi jakoś dziwnie. Od czwartku do poniedziałku byłam w innej scenerii. Emocje związane z uczestniczeniem w ceremonii ślubnej mojego najstarszego bratanka, potem przyjęcie, zabawa, śmiech, wieczorne i nocne Polaków rozmowy (jak to zwykle bywa na takich imprezach) trochę mnie wybiły z rytmu codzienności.  Co nie co odespałam zaległości i zabrałam się za przerzucanie zdjęć z aparatu do komputera. O, matko jedyna, ile ja tego napstrykałam, ponad 300. Teraz wypada to opracować, wybrać najładniejsze i rozesłać do rodziny. Ale na to już nie mam siły. Jestem bardzo zadowolona z całej imprezy. Młodzi sami zajęli się wszystkim, nie angażując w to rodziców. Ceremonia ślubna była piękna. To był trzeci ślub na którym byłam w tym urzędzie i za każdym razem jest coś nowego, bardziej uroczystego.   Przyjęcie w restauracji znakomite. Sala pięknie przystrojona, w kolorach wybranych przez młodą, dania pyszne, obsługa perfekcyjna, nastroje wesołe, tak że jest co wspominać.  Goście wszyscy dopisali, nawet przyjechali Irlandczycy, którzy zachwycali się uroczystością i smakiem potraw.  Mówili, że  u nich nie ma takich dużych przyjęć, nie daje się prezentów, jedynie pieniądze i to od najbliższej rodziny. Goście są proszeni tylko na skromny posiłek, kawę i tort, a jeśli ktoś ma ochotę zjeść coś innego czy więcej, lub napić się alkoholu, to musi sam kupić. No, cóż, co kraj, to obyczaj. Nie wiem kiedy coś więcej napiszę, chyba wtedy, gdy naprawdę wrócę do siebie.  Na razie jeszcze „baluję”. Bukiet pani młodej. Kwiaty  sprowadzone z Holandii. Nawet nie wiem jak się nazywają. Pani młoda  miała jeden z kwiatków we włosach, a  młody w butonierce.  Młodzi wychodzą z sali ślubów. Przysięgli sobie miłość, podpisali cyrograf, a teraz czas na zabawę. Młoda miała suknię z trenem i musiała tren przerzucić prze rękę, bo na marmurowych schodach mogłaby się zaplątać przy schodzeniu.   Nie obyło się bez „deszczu” ryżu i groszy. Ryż im darowałam, ale grosze musieli wyzbierać co do jednego. Miałam policzone.     Pierwsi weselni goście zajmują miejsca przy stole. Na talerzu widać grzanki, a za chwilę była pyszna zupa z borowików.  Więcej zdjęć nie pokażę, bo nie pytałam młodych o zgodę.   Powiązane notki: Wyróżniono mnie Tak już było Jestem Niedobry czas dla mnie Było miło 