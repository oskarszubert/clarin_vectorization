Dzisiaj króciutki odcinek Baśki, bo coś mi „wlazło” w kręgosłup szyjny i nie daję rady siedzieć przy komputerze. Te kilka deszczowych dni dało mi się we znaki. Na dworze zimno, w domu nie lepiej, a na efekty nie trzeba długo czekać. Nie lubię się ciepło ubierać i chyba mnie znowu zawiało, a może to od majowego deszczu, bo wracając z miasta złapała mnie ulewa, ale się nie zmartwiłam, nie chowałam, bo to majowy deszcz, dobry na porost włosów(heee…heee), na urodę(podobno).   Na razie rogrzewam kark i czekam na słońce. ********************************************** Po kilkumiesięcznej znajomości, gorących listach, niedzielnych spotkaniach w zadymionych kawiarenkach w pobliskim mieście, Baśka znowu poczuła zniewalające dreszcze. Uświadomiła sobie, że jest zakochana i czas powiedzieć o tym rodzicom, i czas się nareszcie usamodzielnić i opuścić rodzinne gniazdo, w którym coraz częściej czuła się jak w więzieniu. Rodzice nie pochwalali jej wyboru, bo i chłopak nie bardzo im się spodobał, a jego profesja nie przynosiła zaszczytu.  Córko, szkoda cię dla milicjanta – pojękiwała matka. – Co z niego za chłop, taki wypierdek, bo ani urody ani postury, a do tego ten mundur… Błogosławieństwa od nas nie dostaniesz – skwitował ojciec, krótko i bez uzasadnienia.  W Baśce zrodził się bunt. Jak, że to tak? Rodzice mają wybierać dla niej męża? On jej się podobał i to było ważne, a nie to, co myślą rodzice. Po naradzie ze swoim wybrankiem podjęła decyzję. Spakowała walizkę i wyniosła się o zmierzchu do milicjanta. Czekał na nią za wsią, w zagajniku. Nawet nie pożegnała się z rodzicami, tylko zostawiła kartkę na stole z wiadomością, że wyjeżdża i nie wróci dopóty, dopóki rodzice nie zmienią zdania. Wiedziała, że matka będzie popłakiwać w ukryciu, że ojciec będzie chodził ze zwieszoną głową, unikając ludzkich spojrzeń, ale jej było wszystko jedno. Chciała być szczęśliwa i nic więcej się nie liczyło. Jej milicjant wynajmował kawalerkę nieopodal komendy. Mieszkanko było ciasne, ale z łazienką i centralnym ogrzewaniem. Kuchenka malutka i ciemna nie przeszkadzała jej. Od razu zaczęła urządzać wszystko po swojemu na co milicjant trochę się krzywił, ale jakoś się dogadali. Baśka była szczęśliwa. Zmieniła pracę, zapisała się do szkoły pomaturalnej w systemie wieczorowym i wszystko zaczęło układać się dobrze. Pewnego dnia jej wybranek przyszedł z pracy z bukietem róż i pierścionkiem. - Nie będziemy żyć na kocią łapę – powiedział, wyjmując pierścionek z kieszeni. – Weźmiemy cywilny ślub, bo ja i tak kościelnego nie mogę, a przynajmniej nikt nas nie będzie palcami wytykał. Nie były to zaręczyny jej marzeń. Pierścionek był trochę tandetny, jak odpustowy, kwiaty kupione na bazarze, bez odpowiednich ozdóbek, wstążek i nie było gorących wyznań, oszałamiających pocałunków, mimo to i tak się ucieszyła. Z dumą patrzyła na swoją rękę przyozdobioną skromnym pierścionkiem. Pojechała do rodziców, mając nadzieję, że już zmiękli i dadzą błogosławieństwo. Chciała ich zaprosić na ślub. Rodzice nawet nie wpuścili jej za próg domu. - My nie mamy córki! – warknął ojciec, stając w drzwiach. – Kto nie słucha ojca matki, ten słucha psiej skóry – dodał swoje ulubione porzekadło. – Jeszcze będziesz płakać pod płotem, ale pamiętaj, drzwi do domu są zamknięte. Matka nie pokazała się. Pewnie jej ojciec zabronił, pomyślała Baśka, odchodząc spod domu ze ściśniętym sercem. Milicjant nie miał rodziny. Wychowywał się w domu dziecka i nie znał swoich rodziców. Wobec tego sprawa ślubu nie nastręczała już kłopotów. Żadnej rodziny, tylko dwoje świadków, skromne przyjęcie w restauracji i będę już legalnym małżeństwem. Baśka kupiła do ślubu błękitną sukienkę, białe szpileczki, a on założył mundur. Spowici w błękity wyglądali bardzo ładnie. Ceremonia była dość uroczysta, bo w Urzędzie niespodziewanie pojawili koledzy pana młodego szef. Ale nie obyło się bez pechowego zdarzenia. W chwili gdy Baśka zakładała młodemu na palec obrączkę, ta wyśliznęła się z jej palców i dźwięcząc, potoczyła się po posadzce aż pod krzesła gości. Było trochę zamieszania i zdenerwowania, bo trzeba było odsuwać krzesła. Świadkowa miała dziwną minę i gdy już było po ceremonii, szepnęła do jednego z kolegów męża:  Ja im nie wróżę szczęśliwego pożycia, ta obrączka to zły znak…  Baśka puściła to mimo uszu, ale słowa zapamiętała i teraz po wielu latach przyznaje, że takie zdarzenia coś znaczą. cd…. ******************************* Coś do śmiechu albo i nie Humor zeszytów:    Nad prawidłowym orzecznictwem sądów rejonowych i wojewódzkich czuwa sąd ostateczny. Konserwatyzm to ochrona przed psuciem się np. konserwy. Na ukształtowanie powierzchni ziemi mają wpływ jej trzęsienia oraz wulkanizacja. Gdyby nie echo, to by Wojski nie grał. Dyrektor uścisnął pracowników z przodu i z tyłu. Jak strażacy zobaczą pożar to sikają. Lekarze przed operacją myją ręce i pielęgniarki. Przed wścieklizną chronią człowieka szczepionka i kaganiec. Jontek miał wspaniałą detonację głosu. Dżdżownica spulchnia glebę i robi ulgę rolnikowi. W czasie burzy babcia wystawiła obraz święty, aby piorun strzelił w niego, a nie dom. Kiedy jest ślisko dziadek nie wychodzi. Boi się złamać rękę, nogę lub inny członek. Romans to gatunek literacki który dzieje się nocą. Potraktował ją jak kobietę i od tej pory jest w ciąży. Nie mam czasu na życie bo znów trzeba iść do szkoły. Moja ciocia kupiła kiełbasę podlaską i leżała później przez tydzień w lodówce.  Powiązane notki: Tulipanom szlaban 