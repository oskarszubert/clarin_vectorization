Miałam zamiar napisać w tytule „migawki  z podróży”, bo to brzmi tak bardziej dostojnie, ale  jaka to podróż, trzy godziny autobusem z Raciborza do Bielska – Białej, a potem niecała godzina do Żywca.  Gdy nie miałam przy sobie aparatu fotograficznego, to jadąc, zazwyczaj czytałam albo drzemałam. Tym razem było inaczej. Przykleiłam się do szyby i gdy tylko zobaczyłam coś ciekawego, pstrykałam. Sądziłam, że z tych zdjęć nic nie będzie, bo robione przez brudną szybę i w czasie jazdy, do tego aparat nie z górnej półki. Jednak  coś się udało uchwycić. W Raciborzu bywam dość często, ale nigdy nie przyglądałam się bacznie dworcowi PKS. Pstryknęłam parę fotek i muszę przyznać, że dworzec wygląda okazale, do tego  zadbany… Sami oceńcie.   W połowie drogi jest półgodzinny postój w Jastrzębiu. I ten dworzec też jest niczego sobie.  Wprawdzie jest  to dworzec  komunikacji miejskiej, ale dalekobieżne też się zatrzymują i można tam wypić kawę, coś przekąsić, kupić prasę, a toalety są aż „nieprzyzwoicie” nowoczesne i czyste. Dawno nie widziana przeze mnie jemioła. Pasożyt drzew parkowych i przydrożnych. Jak podaje Wikipedia, jemiołę rozsiewają ptaki, żywiąc się jej owocami. Spotkać ją można w Azji, Australii i całej niemal Europie. Zagnieżdża się w drzewach, które ukończyły 20 lat, rosnących na żyznych ziemiach, bogatych w węglan wapnia. Jest rośliną znaną od wieków, a nasi przodkowie przypisywali jej magiczną moc.  Można przeczytać na ten temat bardzo ciekawe opisy obrzędów świątecznych z jemiołą w roli głównej. Podaję link: shttp://www.naturaity.pl/artykul/1.html#ad-image- W moich stronach jemioły nie spotkałam, ale w okolicy Pszczyny jest jej pełno, a pamiętam, że dużo jemioły widywałam na Lubelszczyźnie. Pstryknęłam też fotkę wieży wodnej w Pszczynie. Ciekawa i okazała budowla, aczkolwiek nie bardzo pasuje do pszczyńskiej architektury.  Ekrany dźwiękochłonne na trasie szybkiego ruchu do Bielska. Ostatnio w Polsce buduje się ich coraz więcej, chociaż mieszkańcy sprzeciwiają się temu odgradzaniu od świata. Te od góry są przezroczyste, ale bywają całe z blachy i domy za nimi są rzeczywiście odgrodzone od świata.   Pół biedy jeśli to bloki, bo z wyższych poziomów coś widać, ale  przy domach parterowych,  to ciemnica na amen. Na pewno ekrany są  skuteczną osłoną  przed kurzem, spalinami i decybelami, ale  mieszkańcom ograniczają pole widzenia. Dworzec autobusowy w Bielsku Białej. Nie ma się czym zachwycać od zewnątrz ani od środka. Powinien być nowoczesny, czysty, przyjazny pasażerom, bo  jest dużym węzłem komunikacyjnym, a Bielsko było kiedyś miastem wojewódzkim i jest miastem turystycznym.  Przechodząc wiaduktem z dworca autobusowego do przystanku busa, spojrzałam na dworzec kolejowy. Prezentował się okazale i dostojnie. Jakże  mogłam go nie zdjąć? Pamiętam, że  przez wiele lat  był odrapany, brudny, cuchnący, chociaż to zabytek.  Dopiero po odwilży zaczęto go restaurować. A teraz jest perełką. Ulica przy dworcu, to jedna z głównych ulic miasta, kiedyś Lenina, a teraz? Nie wiem, po prostu nie wiem. Chyba 3 – Maja, ale głowy nie dam.   Skopiowałam kilka danych historycznych na temat tego dworca.  decyzja o budowie pierwszego dworca w Bielsku 1853 r., początek funkcjonowania pierwszego dworca 1860 r., decyzja o budowie obecnego dworca 1887 r. – projektant Carl Schulz, początek funkcjonowania obecnego dworca 1890 r., początek remontu 1995 r., zakończenie remontu 2001 r.  Wymieniono i odrestaurowano:  ceglaną elewację budynków, pokrycia dachowe i stolarkę okienną, izolacje, instalacje drenażowe, kanalizacyjne i C.O., polichromie w holu głównym (odsłonięto ponad 1000 m2 zabytkowych fresków). utworzono nowe pomieszczenia dla kas wraz z zapleczem.  A tu już zdjęcia z Żywca z mostu na Sole. W dole koryto Soły, a w oddali góry. Na pierwszym zdjęciu, z prawej strony u góry widać białe pasemko, to wyciąg narciarski na górze Żar, tej samej, w której wnętrzu  zbudowana jest elektrownia szczytowo pompowa, (podobno jedna z dwóch tego typu  na świecie),  a na szczycie ogromny zbiornik wodny, który jest siłą napędową turbin.    Ten zbiornik z lotu ptaka wygląda tak. Zdjęcie z internetu:http://pl.wikipedia.org/wiki/Plik:Zar_zbiornik.jpg I już koniec mojej wędrówki. Niby taka zwykła, drobna podróż, a można wiele zobaczyć, porównać, obfocić i pokazać komuś, kto nie zna tych stron.  Na zakończenie muszę napisać o moim gapiostwie. Wstyd być gapą i  zapominalską, ale zdarza mi  się. Nic się nie dzieje jak zapomnę czapki, rękawiczek albo torebki, co mi się zdarzyło parę razy, ale zostawienie u brata  ładowarki do komórki, to już prawie koniec świata, bo żadną inną ładowarką nie da się ożywić mojej komórki. W komórce mam spis wszystkich potrzebnych numerów i nawet gdybym chciała do kogoś zadzwonić ze stacjonarnego, to i tak nie zadzwonię, bo nie znam numeru. Masakara.  Pozdrawiam wszystkich i do następnego razu. Ps. Chcąc zobaczyć fotki w powiększeniu należy kliknąć fotkę raz, pokaże się trochę większa w lewym rogu, a potem jeszcze raz i będzie duża.   Brak powiązanych notek. 