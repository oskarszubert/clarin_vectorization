Dzisiaj naszła mnie tęsknota za kolorami mojego życia.   Dziwne, prawda?  Żyjemy sobie spokojnie,   przemykamy dzień po dniu przez życie,   a nawet nie zastanawiamy się jak wiele w naszym życiu   znaczą kolory.  Każdy ma jakieś ważne chwile w swoim życiu   naznaczone kolorem.  Być może nie zdajemy sobie z tego sprawy ale kolory  odgrywają w naszym życiu takie same role jak osoby.  Gdy się głębiej zastanowimy to każdy odnajdzie  w swojej przeszłości kolor, który jest przypisany  do pewnych etapów życia, zdarzeń, uczuć.  W moim życiu kolory były wyznacznikiem stanów ducha,  przeżyć, doznań.   Miałam okresy błękitu, fioletu, czerwieni, brązów jasnych i ciemnych,   starego złota, soczystej zieleni…czerni.  Spróbuję sobie przypomnieć te stany uczuciowe i zdarzenia,  i opisać wszystko co związane jest z kolorami w moim życiu.   Od bardzo dawna uwodził mnie  kolor fioletowy,   w różnych odcieniach. Miałam sukienki w tym kolorze,  apaszki, szaliki, torebki,   a wciąż nie mogłam odkryć dlaczego. Zaczęłam nawet   kupować kwiaty tylko w kolorze lila i fioletu.  Zastanawiałam  się wielokrotnie dlaczego tak bardzo polubiłam bzy.   Bzy ciemno fioletowe.    Aż któregoś dnia przypomniałam sobie chwile   kiedy ten kolor dał mi   wiele radości.   Ba, stał się przyczynkiem do tajemniczej, romantycznej miłości.   Tak, do miłości może nie wielkiej, namiętnej ale, wzniosłej, romantycznej   aczkolwiek platonicznej i krótkotrwałej.  Miłości jak mgnienie oka, jak podmuch ciepłego wiatru..   Trwała krótko ale była piękna i dała mi   wiele niezwykłych wzruszeń i uniesień.   Pamiętam ją do dziś. To była dziwna miłość.   Taka niby prawdziwa, bo był on, byłam ja ale nie było   nic więcej po za patrzeniem sobie w oczy, trzymaniem się dyskretnie za ręce i mówieniem sobie   nawzajem pięknych, czułych słów. Mówieniem oczami, dotykiem rąk. Zaczęło się tak banalnie.   Pojechałam po ślubie do rodziny mojego męża   do Świdnicy.   Mąż wyjechał na kilka tygodni do pracy do Poznania   więc sam zawiózł mnie do swojej cioci, gdzie było kilkoro kuzynostwa w tym dwoje w moim wieku. Chciał, żebym się nie nudziła   w czasie jego nieobecności. Rodzinka była wspaniała.  Wujostwo serdeczni, przyjaźni,   tak samo    kuzynki męża i kuzyni.   Ale był też sąsiad Wojtek. Taki sobie skromny, samotny, młody lekarz   parę lat starszy ode mnie.   Któregoś dnia sprzątałyśmy z kuzynką mieszkanie   i żeby moje bujne blond włosy za bardzo mi nie   przeszkadzały,upięłam je wysoko i założyłam opaskę koloru jasno   fioletowego, bo tylko taką znalazłam w szafce u kuzynki.   Kuzynka stwierdziła, że ten kolor bardzo pasuje do mojej karnacji   więc dla podkreślenia całości dała mi swój wrzosowy,   bardzo obcisły sweterek.   Wyglądałam w tym naprawdę urzekająco i powabnie. Rzadko podobałam się sama sobie ale tym razem….  I właśnie w tym momencie wszedł Wojtek.   Wszedł, stanął i najzwyczajniej otworzył usta   ze zdumienia.  Patrząc na mnie wykrztusił; „jaka ty jesteś śliczna, jak bukiet fioletowego bzu”.  Staliśmy tak na przeciw siebie i coś się zaczęło   miedzy nami dziać. Nie wiem co to było.Wydało mi się, że nikogo po za nami nie ma, że stoimy na barwnej łące, a promienie słońca palą nas najgoręcej jak można.   Wtedy nie znałam określenia- zaiskrzyło-.   Teraz wiem, że to było to.  Po chwili wyszedł, nie wyszedł, on wybiegł jak oparzony, a ja dalej stałam jak urzeczona.  Kuzynka popatrzyła na mnie z przyganą w oczach i pogroziła mi palcem. Do wieczora nie byłam w stanie o niczym myśleć, nic robić tylko snułam się jak somnambuliczka po pokojach.  Wojtek przychodził do ciotki jeszcze wiele razy pod byle pretekstem. Nie musiał się krępować, bo traktowano go jak domownika. Był lekarzem wuja Aleksa. Patrzył na mnie ukradkiem,   a ja pod jego spojrzeniem czułam dziwne łaskotanie w całym ciele.   Może były to tzw. motyle…To musiały być motyle..  Parę razy byliśmy   wszyscy w kinie, na spacerze. Zdarzyło się,   że Wojtek trzymał mnie za rękę, ot tak, żebym się   nie potknęła ale ja wtedy nie szłam,   ja płynęłam, unoszona na falach marzeń, domysłów. Mój czas pobytu dobiegł końca. Mąż nie przyjechał po mnie. Wracałam sama. Wojtek odprowadził mnie na dworzec.  Kiedy się ze mną żegnał, niespodziewanie wyjął  zza poły marynarki, gałązkę fioletowego bzu.  Podał mi bez słów, patrząc głęboko w oczy,  a ja przytuliłam ją do ust i odwróciłam twarz, żeby ukryć łzy.  Po chwili pociąg ruszył, a my patrzyliśmy na siebie jak dwa wygłodniałe psiaki.   To było wszystko na co mogliśmy sobie pozwolić.  Przecież ja byłam mężatką.   Tylko tyle i aż tyle. Wróciłam do domu, do męża z przywiędłą gałązką bzu, schowaną głęboko w torebce.  Od tamtej chwili, zawsze kiedy tylko zobaczyłam kolor fioletowy,   wrzosowy, lilaróż, czułam to dziwne drżenie ciała i   widziałam jego oczy, dwie wpatrzone we mnie,   pałające dziwnym blaskiem błękitne otchłanie.   Tonęłam w nich przez długi czas.  A potem proza życia pokryła szarzyzną tamten odcień fioletu.    Nie wiem dlaczego ale parę dni temu zmieniłam kolor   mojego blogu, właśnie na fiolet, ot tak odruchowo.   W tej samej chwili przypomniał mi się ów Wojtek.  I po tylu latach, ponad  czterdziestu, znowu poczułam tamto dziwne drżenie.   Tylko tyle i aż tyle.  Teraz też musi wystarczyć. Dobrze się z tym czuję.   Powiązane notki: Scenka z życia. Jeden dzień z życia Azali, szczęśliwej emerytki 