Jance zrobiło się nieprzyjemnie z powodu zachowania syna. Spojrzała na Konstantego, chcąc sprawdzić czy zauważył ten głupi uśmiech Maćka ale on miał opuszczoną głowę. Na pewno nie zauważył, ucieszyła się, bo byłoby jej wstyd.- Panie Konstanty - pochyliła się w jego stronę. – Tak mi przykro, to straszna tragedia. Współczuję wam wszystkim, bo to przecież kolega z pracy. - Tak, kolega – Kostek mówił powoli, rozwlekając słowa. Podniósł głowę, zatrzymał chwilę wzrok na  stojącym obok  Maćku, potem zwrócił się do Janki. – Pani Janko, to był dla mnie ktoś więcej niż kolega, prawie jak syn. - To znaczy? – zmarszczyła brwi – nie rozumiem…- Odkąd  przyszedł do nas do pracy, zamieszkał u mnie, bo mieszkam sam i mam duże mieszkanie, a on nie miał gdzie mieszkać. Przez parę tygodni koczował w hotelu dla pielęgniarek – ściszył głos i odwrócił twarz w kierunku okna, jakby chciał ukryć przed nimi swoje wzruszenie. – Zaprzyjaźniliśmy się, polubili, a  za miesiąc miał się żenić z Joasią, naszą pielęgniarką. To ona tak krzyczała. Spodziewa się dziecka. Byli tacy szczęśliwi, a teraz ….. – zakrył rękoma twarz, chwilę stał  i nagle  pospiesznie wyszedł.- Co za nieszczęście, prawda synku? – Janka chciała wziąć Maćka za rękę ale ten odsunął się. – Nie wiem jak mogłeś się uśmiechać gdy ten pan mówił o śmierci lekarza. Przecież on był w twoim wieku. To okrutne synu, nie rozumiem co się z tobą dzieje. Nie tego cię uczyłam… – zamierzała dać mu zdrową reprymendę ale Maciek, tłumacząc się nagle brakiem czasu, pożegnał ją. Nawet jej nie pocałował tak jak to zwykł robić. Nie poznawała syna.- Nie zapomnij mi przywieźć tego o co cię prosiłam – zdążyła mu przypomnieć, zanim zamknął drzwi. Ale się porobiło, westchnęła i skuliła się pod kołdrą. Biedna dziewczyna, straciła narzeczonego i ojca swojego dziecka.  A Kostek też ciężko to przeżywa. Jak to dobrze, że moją rodzinę omijają takie tragedie. Spojrzała na zegarek. Dochodziła czwarta po południu. Pewnie Kostek już nie przyjdzie, pomyślała, ma ważniejsze sprawy niż moje chodzenie. Krzysztof ma dzwonić dopiero po kolacji, to chyba się  zdrzemnę, postanowiła i wtuliła głowę w poduszkę.   Przysypiała i co chwilę budziła się, bo na korytarzu bez przerwy coś się działo. Ktoś biegał, ktoś głośno rozmawiał, nie dało się spokojnie zasnąć. Usiadła na łóżku i bezmyślnie gapiła się w okno. Nie miała radia ani nic do czytania. Szkoda, że nie poprosiła Maćka o radio albo o jakieś gazety. Przypomniała sobie, że kiedy jechała na ćwiczenia, gdzieś przy końcu korytarza była salka z telewizorem, coś w rodzaju świetlicy. Pociągnęła za rączkę od dzwonka. Za parę minut zjawiła się pielęgniarka. Dziewczyna miała twarz zapuchniętą od płaczu. Jance zrobiło się głupio, że w takiej chwili jej się chce telewizora, a inni przeżywają ból. Mimo to delikatnie spytała, czy można iść do sali z telewizorem. – Oczywiście pani Janko – odparła pielęgniarka. – Zaraz przywiozę wózek i do kolacji może sobie pani coś pooglądać. Wróciła z wózkiem, podała Jance szlafrok i pojechały na salę telewizyjną.  W niewielkiej salce było kilka fotelików, stolik z gazetami i telewizor. Pielęgniarka włączyła odbiornik i poszła. Leciał jakiś serial na dwójce. Janka nie przepadała za serialami ale po tej szpitalnej nudzie, z przyjemnością zerkała na ekran. Za chwilę przyszło czterech pacjentów i jeden z nich, potężny grubas, bez pardonu, przełączył kanał na pierwszy program. – Będzie Teleexpress – poinformował. – Warto  obejrzeć co słychać w Polsce. Siedzimy tu jak na wygnaniu, a tam może już nowy rząd albo jakiś przewrót się szykuje – mędrkował, szczerząc zęby. Jance było obojętne co będzie oglądać, byle tylko  czymś się zająć.Panowie oglądając wiadomości, komentowali każdą informację po swojemu i w dodatku bardzo głośno, nie licząc się z jej obecnością.Jankę to drażniło, bo ich rubaszne komentarze zagłuszały prezenterów. W pewnym momencie jeden z nich krzyknął. - O! cicho, o naszym doktorze mówią. Wszyscy wlepili oczy w ekran. Janka też spojrzała z uwagą. Najpierw wypowiadał się rzecznik prasowy Komendy Stołecznej. Mówił o napadzie, o ujętych sprawcach, a potem były kadry z rozmowy z lekarzem z sali operacyjnej i nagle….szok.  Janka wstrzymała oddech. Na ekranie zobaczyła swojego męża przed szpitalem w towarzystwie kilku dziennikarzy. Krzysiek zasłaniał twarz rękami, nie chciał odpowiadać na pytania, odwracał głowę, opędzał się od dziennikarzy. Po chwili słowa komentatora ; nie udało nam się porozmawiać z ojcem zamordowanego lekarza…… - Jak to z ojcem, co on mówi?! – krzyknęła Janka nie bacząc, że obok siedzą obcy ludzie. – Jaki ojciec, to mój mąż. To mój mąż!!  To Krzysiek!Zobaczyła odwrócone w jej kierunku twarze i nagle zrobiło się jej gorąco, telewizor  zaczął odpływać, rozmazywać się  i powoli zapadała się w ciemność. Resztkami sił próbowała coś krzyczeć  ale głos nie chciał się wydobyć z gardła. Ostatnie co zapamiętała to czyjś donośny głos gdzieś z tyłu – Kto do cholery włączył telewizor!!   Powiązane notki: Dar od losu – 7 Dar od losu – 4 Dar od losu – 5 Dar od losu – 8 Dar od losu – 6 