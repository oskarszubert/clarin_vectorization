Trochę polityki czyli  -  CISZA PRZED BURZĄ   O paru tygodni jestem jakaś oklapnięta. Miała być wiosna, a tak naprawdę jej nie ma. Niby jest, bo w kalendarzu maj, bo  drzewa kwitną, trawy rosną zieleniutkie, ptaszki świergolą   ale to już wszystko, co się na wiosnę składa. Pochmurno i smętnie. Zimno i mokro. Zamiast radośnie podśpiewywać  to wciąż plączą mi się po głowie słowa wiersza Leopolda Staffa; ” o szyby deszcz dzwoni, deszcz dzwoni jesienny….”. No bo cóż innego ma się plątać jak słońce na lekarstwo, a deszczu w nadmiarze. No, mogę jeszcze zanucić; „Autobusy zapłakane deszczem…” ale to już byłby zbytek deszczu, bo i tak wciąż  pada i pada, leje i leje, wieje, grzmi, błyska…a od paru dni z tego nadmiaru wody wylewają rzeki, jeziora, pękają tamy, wały, mosty. Gdziekolwiek spojrzeć, to kałuże, błocko, bajorka. Stany alarmowe wód dawno przekroczone, dziesiątki a może setki domów, gospodarstw, pól uprawnych, sadów toną w wodzie, a ludzie w panice. Pamiętam podobny kataklizm w 1997 roku. Teraz chyba jest gorzej niż wtedy. W telewizji, w każdych wiadomościach, na wszystkich stacjach, pokazują mrożące krew w żyłach obrazki. Ludzka rozpacz, łzy, przekleństwa, błagania o pomoc. Nie sposób sobie wyobrazić jak czują się ludzie, którzy w przeciągu paru godzin tracą wszystko. Niektórzy zostają z tym co mają na sobie. Znowu będzie rozpacz, gdy okaże się, że nie wszyscy mają wykupione polisy ubezpieczeniowe. Odbudowa domu, kupno nowego wyposażenia, ubrań, sprzętów, to kosztuje masę pieniędzy. Ubezpieczyciel jakąś część zwróci, a ci co nie są ubezpieczeni? Rozpacz i czekanie na pomoc państwa, a także dobrych sąsiadów i obcych ludzi. Caritas objął już patronat nad zbiórką pieniędzy. W mediach podawane są numery konta i nr; sms – 70 052  na hasło „Pomagam”. Jedyna nadzieja w zbiórce pieniędzy. Dobrze, że taką akcję rozpoczęto. Każdemu z nas łatwiej jest przeznaczyć te 2,40 zł, za sms, a być może uzbiera się sporo pieniędzy dla ofiar powodzi. W życiu różnie bywa. Nie wiadomo kto i kiedy będzie potrzebował pomocy, więc nie należy jej skąpić teraz. Nie jest to jednak jedyny powód mojego otępienia i braku nastroju. To się zaczęło już dużo wcześniej. Od 10 kwietnia się zaczęło i trwa nadal. Po tej tragicznej katastrofie, tak jakoś oklapłam. Wszystko wydaje mi się jakby inne, mniej ważne, wyblakłe. Tragedia w swym wymiarze nieporównywalna z żadną inną w czasie pokoju, w Polsce. Żałoba, żal, współczucie  ale też nadmiar sztampy, sztuczności, przesady. Emocje opadły, łzy obeschły, a pozostało dziwne uczucie: niedowierzania,zawodu, niesmaku. Sama nie wiem jak to nazwać. Patrzę w ekran telewizora i widzę niby więcej łagodności, grzeczności niż przedtem, u polityków, u dziennikarzy, u wszystkich pokazujących się na ekranie.Politolodzy, psycholodzy, różnej maści eksperci, debatują, komentują, przypuszczają, roztrząsają, rokują….Ma być już inaczej, lepiej, milej, przyjaźniej…… Polska się odrodzi. Politycy staną się braćmi, spolegliwymi, przyjaznymi sobie i obywatelom. Bo tak trzeba. Bo o honor Polski chodzi, o jedność, bo żałoba, bo trauma, bo świat patrzy….bo… A gdzież tam. Marzenia ściętej głowy. Pobożne życzenia naiwnych ludzi albo zagranie taktyczne. Przecież już 10 kwietnia zaczęła się kampania prezydencka. Początkowo tak nieśmiało, delikatnie ale z każdym dniem, im dalej od  dnia katastrofy, nabiera tempa. Co parę godzin dziennikarze podają wyniki sondaży dla kandydatów do fotela prezydenckiego, dla ugrupowań politycznych. Jednym rośnie, drugim opada, to znów rośnie…Inni stoją w miejscu, na poziomie progu, to znów pod progiem, a niektórzy już za drzwiami….W ostatnim tygodniu coś się ruszyło. Im dalej od dnia tragedii tym ruch większy i głośniejszy. Wprawdzie dalej nobliwe miny i maniery ale walka przybiera nowe oblicze. Podjazdy, wypuszczanie dwuznacznych informacji. Ulotki, wyciąganie z lamusa  zdjęcia wskazującego na niechlubną przeszłość ojca Donalda Tuska. Parę lat temu wygrzebano mu dziadka z Wermachtu a teraz ojca, który podobno służył w SS. Dociekliwi dziennikarze sprawdzili i okazało się, że ojciec w tym czasie miał 9 lat. Niezły oficer SS. Śmiechu warte. Jednym słowem zaczęło się. Czołowi bodyguardzi PiS i PO, przycichli, pochowali się ale tonie  znaczy, że się wycofali. Czekają na odpowiedni moment. To jest cisza przed burzą. Wydaje mi się, że przypuszczą atak w ostatniej chwili, kiedy już nie będzie czasu i szansy na prostowanie czegokolwiek, na obronę przez kandydata swojego wizerunku. Najostrzej będzie przed drugą turą. To będzie bezwzględna walka o wszystko.Ostatnio trwa spór przed kamerami, o to, kto ma większą charyzmę. B.Komorowski czy J. Kaczyński, jakby charyzma była jedynym i najistotniejszym wyznacznikiem predyspozycji kandydata na prezydenta. Wielu wskazuje, że B. Komorowski, więc aby nie zostać dłużnym i odwrócić uwagę słuchaczy, wczoraj jeden z posłów PiS, stwierdził autorytatywnie, że charyzmę mają tylko psychopaci. Dobre sobie! Psycholog domorosły się znalazł. Ale to jest dobry chwyt taktyczny.Przeciętny widz i słuchacz zacznie główkować. A nuż to prawda? Skoro w telewizorze mówili, to musi być coś na rzeczy. Nie będziemy głosować na psychopatę! J, Kaczyński, pogrążony w żałobie i milczeniu zaciera ręce. Dobra nasza. Jak tak dalej pójdzie to fotel mój.Napieralski z SLD, chcąc bratać się z ludem robotniczym, rozdaje swoje wizytówki przed bramą Fiata w Tychach. Zachwytu u zaczepianych ludzi nie widać. On uśmiecha się jak panna na wydaniu, kokietuje ale niewiele mu to pomaga. Ośmiesza się?Na mój gust, tak. B. Komorowski nagle zapałał sympatią do studentów. J.Kaczyński, do internautów i internetu chociaż parę lat temu odsądzał internautów od czci i wiary. O Andrzeju Lepperze nie wspomnę, bo nie ma o kim. Jako polityk jest już dawno spalony. Przypomina groteskową marionetkę na tle stada wilków, baranków i domowego ptactwa, delikatnie mówiąc.Nawiasem mówiąc i pomijając umocowania polityczne kandydatów, to w zasadzie szansę na wygranie w pierwszej turze mają tylko dwaj panowie: B, Komorowski i J. Kaczyński.B. Komorowski, mężczyzna słusznej postawy, z obyciem, wiedzą, doświadczeniem politycznym, otwarty na świat, przyjazny i rozważny, nie zapalczywy,  byłby dobrym prezydentem, chociaż podobno nie ma tej osławionej charyzmy.  J. Kaczyński, wykształcony, doświadczony polityk, z obyciem gorzej, z otwarciem na świat i na sąsiadów jeszcze gorzej ale za to uparty, twardy, nieustępliwy, zapalczywy, butny ale jego maniery i postura nie rzucają na kolana. Problem?Ale czyż to ma znaczenie dla przywódcy czy prezydenta?Napoleon też był mały  a zawojował całą Europę    ale….no właśnie, o to ale chodzi. Ruscy go pogonili, na amen. Oj, z ruskimi nie warto zadzierać. Lepiej spokornieć i udawać przyjaźń. Czy to zadziała na wyborców?Ano zobaczymy. To dopiero przedpole walki. Będzie ostro. Już to czuję. Teraz nawet sama natura włączyła się do kampanii i pokrzyżowała trochę szyki, bo zamieszanie w kraju, nikt nie myśli o wyborach tylko o ratowaniu siebie i swojego dobytku. Rząd i politycy też musieli się ruszyć do akcji.Po takim kataklizmie nie wiem czy ktoś z tych terenów, będzie miał ochotę i siłę iść do urn. Poza tym, jest doskonała okazja aby utrącić notowania dla PO i B, Komorowskiego, bo przecież to „wina” rządu i marszałka sejmu, że  ulewy, że powodzie, że ludzie bez dachu nad głową. Jeszcze parę dni a usłyszymy ze strony oponentów PO i B. Komorowskiego, odpowiednie podsumowanie, ze wskazaniem winnych…Ludzie to mogą kupić, jak to mawiał Jacek Kurski; ” ciemny lud to kupi”. Jednym słowem, wielka woda, podmyje kampanię, oby tylko nie zatopiła B. Komorowskiego.Jednak los jest nieprzewidywalny. Jednym tragedie sprzyjają a drugich mogą pogrążyć.Ot, życie.I z czego się tu cieszyć. Nie dość, że pogoda iście jesienna, że powódź, że pył wulkaniczny, że bankructwa banków, redukcje etatów w planie, to  jeszcze te wybory przyśpieszone. Masakra, jak mówiono w „Testosteronie”Będzie jazda. Jeszcze tydzień, dwa i zacznie się…pójdą konie po betonie, z kopyta…Jakoś to trzeba przetrwać.Dobrze, że mam mnóstwo książek, internet i mogę sobie spokojnie poczytać, pobuszować w sieci w szukaniu ciekawostek i mądrości, a także trochę humoru łyknąć z netu.Teraz już kończę, bo czas coś przekąsić.  Chociaż tym się mogę pocieszyć. Nie ma to jak smaczne własne jedzonko, a nie kiełbasa wyborcza.Potem kawusia, papieros albo dwa i cisza.(Znowu zaczęłam palić, wstyd mi ale…)Telewizor już milczy i dobrze mu tak.  Mnie też. Oby do jutra. Przepraszam, do dzisiaj, bo już świta, jest godzina 4,40. Ps.  Po tej notce, będzie już  9 część ” Starej miłości…..” Powiązane notki: Nie chwal dnia przed zachodem słońca Parę dni z mamą czyli jest pięknie. Poranne rozważania, czyli raz pod wozem raz na wozie Wiosenny spacer i trochę codziennych spraw 