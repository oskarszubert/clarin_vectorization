Wszem i wobec donoszę, że nie będzie mnie na blogu do środy.Proszę zostawiać komentarze, ja odpowiem po powrocie.Uściski dla wszystkich.A dzisiejsze solenizantki : ANNY i  GRAŻYNY serdecznie ściskam i życzę samych radosnych dni.Emerytura to nie tylko fotel bujany    Od dawna czytam na wielu blogach rozpaczliwe notki osób, które zbliżają się do wieku emerytalnego. Boją się,  jak sobie poradzą z bezczynnością. Jak zagospodarują nadmiar wolnego czasu. Przyznam, że jest to problem, szczególnie dla tych, dla których praca jest pasją, a nie przykrą koniecznością. Jednak gdy miną te pierwsze trudne dni, pomału człowiek przyzwyczaja się do innej roli i z biegiem czasu docenia status emeryta. Opowiem jak to było ze mną.  O emeryturze nie myślałam. Wydawało mi się, że mnie to nie dotyczy. Jakaż byłam zdziwiona gdy pewnego kwietniowego dnia zaproszono mnie do Starostwa na rozmowę właśnie o moim przejściu na emeryturę.  - To  już? – zdążyłam wydukać.  Wprawdzie od dwóch lat byłam na tzw, wcześniejszej emeryturze ale pracowałam nadal i nie myślałam, że czas tak szybko zleciał.  - Haa..haa  – zaśmiała się pani kadrowa. – To już, pani Grażyno. Niestety, ja też za rok będę musiała pożegnać się z robotą.  Wymieniłyśmy spojrzenia, uśmiechnęłyśmy się do siebie i tyle dobrego.  Czas się zbierać, pomyślałam i przełknęłam gorzką ślinę.  Pożegnanie w pracy było uroczyste, przygotowane przez pracowników i kadry.  Wzruszenie, żal i łzy mieszały się z życzeniami wszystkiego najlepszego na „nowej drodze życia”. Kwiaty, upominki, nagroda z listem pochwalnym od Starosty. Potem bankiecik i koniec balu panno lalu.  Wróciłam do domu z naręczami kwiatów i upominków, takich, „na pamiątkę” i dopiero w czterech ścianach rozbeczałam się jak porzucone dziecko. Poczułam się jak okrągła sierota. - Co ja teraz mam robić? – rzuciłam pytanie w pustkę.  Stałam pośrodku pokoju z opuszczonymi rękami i nie bardzo wiedziałam co z sobą począć. Nagle zabrakło mi napędu i pomysłów na siebie, bo nigdy wcześniej nie robiłam nic dla siebie samej.  Powiesiłam nad łóżkiem artystycznie wykonaną laurkę z życzeniami. Czytałam i uśmiechałam się przez łzy. Życzenia były dowcipne.  Najlepsze życzenia to marzeń spełnienia Bo cóż piękniejszego, niż właśnie marzenia…? Wiek emerytalny po to jest nam dany,Aby realizować … nie spełnione plany.Więc nie ma co patrzeć na swą kartę zdrowia,Tylko łykać życie i się delektować.Brać wszystko co jeszcze do wzięcia zostałoPóki posłuszeństwa nie odmówi ciało”. Wieczorem przyjechały dzieci z wnukami. Musiałam zachować twarz. Uśmiechałam się, udając radość z emerytury.  -Tak się cieszymy mamuśka, że nareszcie sobie odpoczniesz. Aż ci zazdrościmy – radowały się dzieci. Od wnuków dostałam koszulkę z ambitnym napisem;    A to dowcipnisie, roześmiałam się. To prawda.  Już jestem wolna od wszelkich służbowych spraw, zależności, podległości, kontroli, terminów. Tylko po cholerę mi ta wolność?!  Moją wolnością była moja praca. Jeszcze przez wiele tygodni nastawiałam budzik na szóstą rano. Zrywałam się pośpiesznie, a potem godzinami siedziałam w łóżku, gapiąc się bezmyślnie w okno. Z bijącym sercem podrywałam się na dzwonek telefonu. Może dzwonią z pracy? Może potrzebują pomocy w czymś, myślałam z nadzieją.  Niestety, każdy następny dzień utwierdzał mnie w przeświadczeniu, że mój czas już minął, że znalazłam się na śmietniku zawodowym. Moja szeroka wiedza, doświadczenie, nikomu już nie były potrzebne. Młodość teraz liczyła się ponad wszystko. I tak minęło, podobno piękne lato, potem jesień. Unikałam kontaktów z ludźmi. Czułam się jakby gorsza od innych, w jakiś dziwny sposób winna temu, że nie chodzę do pracy. Może to zaczynała się depresja?  Przed dziećmi grałam rolę szczęśliwej emerytki. Najgorsze były długie zimowe wieczory. Z konieczności „zaprzyjaźniłam” się z pilotem od telewizora. Nie po to by coś  oglądać, ale żeby nie czuć pustki i dołującej ciszy. Na ekranie zawsze ktoś był, coś mówił. Złudna namiastka życia towarzyskiego. Bezpieczna, bo nie musiałam z nikim rozmawiać. Zasypiałam i budziłam się z pilotem w ręce.  Na imieniny dostałam od dzieci zestaw do odbioru telewizji satelitarnej. To mnie trochę zainteresowało. Do tej pory miałam tylko programy telewizji publicznej. Nie było co oglądać, a teraz fantastyczne programy przyrodnicze, podróżnicze, kulinarne, ciekawe filmy, muzyka i moja ulubiona polityka. Miałam w czym wybierać. Powoli wyłaziłam z „nory”. Po obejrzeniu kilku odcinków „Perfekcyjnej pani domu”, spostrzegłam, że mój dom to jest totalna porażka. Pochłonięta pracą, dom raz urządzony, traktowałam jak przechowalnię. Nareszcie mam dużo czasu, żeby go odświeżyć i urządzić tak jak kiedyś planowałam. Zajęło mi to kilka tygodni. Ale opłaciło się.  Wracała mi chęć do życia. Coraz rzadziej myślałam o dawnej pracy. Częściej zaczęłam wychodzić z domu, rozmawiać ze znajomymi. Następny prezent od dzieci to laptop i internet, na  urodziny.  Internet – to było moje prawdziwe okno na świat. Żałowałam, że tak późno się do tego zabrałam. Ale przez ten rok stopniały moje oszczędności, bo sporo kosztowało mnie odnowienie domu, naprawa samochodu. Moja emerytura nie była niska ale też nie taka znów imponująca, a jeszcze wisiał nade mną kredyt wzięty wcześniej na samochód. Zaczęłam oglądać się za jakąś dodatkową pracą. Boże! Ile ja się nachodziłam,  wydzwaniałam do różnych firm. Bez skutku. Wszystko przez mój wiek. Na oko wyglądam na dużo młodszą niż naprawdę jestem. W czasie wstępnej rozmowy już wydawało się, że mam pracę ale w momencie podania mojego wieku było żachnięcie rozmówcy i brutalna prawda.  - Przykro mi ale nie zatrudniamy osób w tym wieku. Pani rozumie…   Odchodziłam jak zbity pies, ale nie rozumiałam. Nawet w telemarketingu mój wiek okazał się przeszkodą mimo iż szef zachwycił się moją dykcją, barwą głosu i komunikatywnością.  Natomiast bez problemów przyjęto mnie do zbioru pieczarek, na umowę zlecenie. Spróbuję, pomyślałam, coś zarobię i szybciej czas zleci. Byłam nawet ciekawa jak to zbiera się moje ulubione  pieczarki. W ogromnej hali na wielopoziomowych regałach, na paletach, pyszniły się bielutkie główki pieczarek. Każdą pieczarkę należało wyjąć z podłoża,obciąć nasadę korzenia, pieczarkę włożyć do koszyczka a odcięty korzonek do pojemnika. Niby proste, ale zważywszy, że to praca akordowa, cały czas albo w pochyleniu alb ona wysięgniku (przy paletach na wyższych poziomach) i przy dużej wilgotności powietrza, wysokiej temperaturze, to już nie było takie proste. Godziny pracy nienormowane. Początek, rano od siódmej, a koniec z chwilą zebrania całego rzutu, czasem do wieczora. Nawet w soboty i niedziele. Bo pieczarki wciąż rosną a odbiorcy czekają. Wytrzymałam dziesięć dni. Nie dałam jednak rady. Nadwyrężyłam kręgosłup i stawy. To była istna mordęga. Dobiła mnie też wypłata. Początkowo właścicielka mówiła o siedmiu złotych, a w końcu okazało się, że to tylko cztery złote na godzinę. Nie było żadnej umowy na papierze. Po odliczeniu kosztów paliwa do samochodu, zarobiłam niecałe sto złotych. Podziękowałam. To była mordercza, niewolnicza praca. Od kobiet tam pracującymi dowiedziałam się, że rzadko która wytrzymuje dłużej niż trzy miesiące. A wciąż przed biurem właścicielki gromadziły się czekające na pracę kobiety. Od tej pory pieczarki przestały być moim przysmakiem.  Po tej pieczarkowej przygodzie musiałam udać się do lekarza i na rehabilitację. Na leki wydałam znacznie więcej niż zarobiłam. A dolegliwości  stawów odczuwam do dzisiaj.  Któregoś dnia w internecie znalazłam ogłoszenie; „praca chałupnicza przy sklejaniu torebek prezentowych”. To musi być łatwe, pomyślałam. Zadzwoniłam, umówiłam się na spotkanie. Właścicielka pokazała co i jak trzeba robić. Praca prosta, siedząca i do tego w domu. Dostałam pakiet;tysiąc arkuszy kolorowego papieru, klej, dziurkacz, kolorowe sznureczki, metki i szablon. Wróciłam do domu cała w skowronkach.Zabrałam się ochoczo do roboty. Od rana do nocy przykładałam szablony,zaginałam, składałam, sklejałam, dziurkowałam, przewlekałam sznureczki,kleiłam metki i tak w kółko. Mimo, że jestem dość sprawna manualnie  imam uzdolnienia plastyczne, wykonanie tysiąca torebek zajęło mi kilkanaście dni. Praca została odebrana bez zastrzeżeń. Chociaż pani w czasie rozmowy wstępnej mówiła o dwudziestu pięciu groszach od sztuki,zapłaciła tylko po siedem groszy, bo to były małe formaty, wielkościA4, jakby tego wcześniej nie wiedziała. Zarobiłam siedemdziesiąt złotych. Koszty paliwa  na dojazd po materiały i oddanie gotowców,przewyższyły mój zarobek. Ale nauczyłam się robić torebki.  Doceniłam wreszcie swój status emerytki ( bardzo mnie razi ten zwrot, od razu czuję się stara). Poznałam trochę inną stronę życia, z niższej półki. Nie szukam już pracy. Finansowo jest skromnie, ale da się wyżyć. Nagle dostrzegłam, że mam tyle do zrobienia w swoim domu, w ogrodzie, tyle książek do przeczytania, tyle płyt do słuchania gromadzonych latami, tyle tkanin chomikowanych ,więc czas się zabrać za szycie, tyle odkładanych na później pomysłów i zainteresowań. Już nie liczę na żadną pracę. Młodzi, sprawni, zdolni nie mogą nic znaleźć, a co mówić o kobietach w moim wieku. Trzy lata jestem już na luziku, jak ja  to nazywam i powiem szczerze, że już nie wróciłabym do pracy. Swoboda, samostanowienie o sobie i wolność są więcej warte niż pieniądze. Odkąd zaczęłam pisać blogi, moje życie nabrało znów innych barw. Cieszę się z nowych kontaktów, z tego, że mam grono wirtualnych miłych znajomych i jest mi z tym dobrze.  Emerytura to jest to.      Brak powiązanych notek. 