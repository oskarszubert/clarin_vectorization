Czy można dorosłego człowieka, wykształconego, zajmującego w pracy odpowiedzialne stanowisko, cieszącego się szacunkiem, autorytetem wśród współpracowników, w krótkim czasie pozbawić wiary w siebie, zaszufladkować do roli nic nieznaczącej miernoty? Każdy odpowie, że jest to niemożliwe. Ja też tak sądziłam do wczoraj. Przed południem wybrałam się do miasta do dentysty na kolejne borowanie. Kolejka była spora, więc zeszłam piętro niżej, na poczekalnię pooglądać czasopisma. i tam spotkałam Lidkę, dawną współpracownicę. Lidka była kiedyś u nas księgową, potem przeszła do banku spółdzielczego i nasze drogi rozeszły się. Nie na dobre, tylko zawodowo. Spotykałam ją często w banku, na zakupach i zawsze miałyśmy o czym pogadać. Na emeryturę przeszła rok po mnie. Po jakimś czasie znowu się spotkałyśmy i opowiadała mi, że zmieniła mieszkanie. To znaczy sprzedała swoje dwupokojowe i kupiła czteropokojowe, bo córka wyszła po raz drugi za mąż, spodziewa się dziecka, więc będzie im łatwiej razem gospodarzyć i babcia przyda się do pomocy przy wnuku. Nie była z tego powodu zadowolona, ale nie chciała robić przykrości córce i zięciowi, toteż się zgodziła na taki manewr. Wtedy była elegancką kobietą, dbającą o siebie i mimo lat, tryskała humorem i energią, jak młoda dziewczyna.Kobieta, którą dzisiaj spotkałam nie przypominała dawnej Lidki. Myślałam, że jest poważnie chora, bo wygląd na to wskazywał. Bardzo zeszczuplała, poszarzała na twarzy, a z jej oczu wiało smutkiem. Zaczęłam delikatnie wypytywać, co się stało, na co choruje. - Na starość – odparła krótko. – Czas się brać na druga stronę. - Bzdury pleciesz – zganiłam ją. – Jaka starość, jesteś młodsza ode mnie, masz wysoką emeryturę, córkę przy sobie, wnuka, więc w czym rzecz? - Dobre pytanie – mruknęła. – Rzecz w tym, że córka w domu rządzi, a mnie traktuje, jak piąte koło u wozu. - To znaczy? -  spytałam zdziwiona. – Znałam twoją córkę i pamiętam, że to była bardzo mądra i grzeczna kobieta, szanująca cię, pogodna, pracowita. Czyżby się zmieniła? - Dużo by mówić – westchnęła z goryczą. – Zmieniła się i to bardzo. Ja dla niej nie liczę się, jako matka, jako człowiek, kobieta, tylko jako niańka do dziecka i kuchta. Żyć mi się nie chce. Miałam takie plany na emeryturę, myślałam  o ułożeniu sobie życia z moim dawnym znajomym i przez córkę nic mi z tego nie wyszło. Wyśmiali mnie z zięciem, że mi się na starość amorów zachciewa, co rusz mi wytykają, że się na czymś nie znam, że mam problem z obsługiwaniem zmywarki do naczyń, że źle ustawiłam program w pralce, że komputer to dla mnie tylko maszyna do pisania i liczenia, ech… szkoda mówić. - I, co, ty przez to wycofałaś się z aktywnego życia, bo od dawna cię nigdzie nie widuję, myślałam, że wyjechałaś gdzieś w świat. - Taaa… wyjechałam. Siedzę w domu, sprzątam, gotuję, bawię wnusia i tylko patrzę co mi znów wytkną. Niedługo, to będę się bała lodówkę otworzyć, żeby coś nie popsuć. - Lidka, ty tak na poważnie czy żartujesz, bo ja nie rozumiem, jak mogłaś pozwolić tak się zdołować i dlaczego? To mi do ciebie niepodobne. - Podobne czy nie, ale tak jest. Jakby ci ktoś codziennie, przez kilka lat  wbijał do głowy, ze jesteś ciamajda, głupia, niekumata, to w końcu w to uwierzysz i zaczynasz taka być. Ja tak się czuję. - Tupnijże nogą raz a dobrze i powiedz im co o tym myślisz, w końcu to oni są u ciebie, a nie ty u nich. Może powinni nareszcie wyprowadzić, nie uważasz? Lidka spuściła głowę i zobaczyłam kapiące łzy. Próbowałam ją pocieszyć, doradzić coś, ale ona po chwili powiedziała coś, co mi wszystko wyjaśniło: - Grażka, ja to mieszkanie od razu zapisałam na córkę. Teraz już rozumiesz, że nie ma dla mnie wyjścia? Muszę być potulna i niewidzialna w domu. Po tym co mi powiedziała nie miałam już nic do dodania. Mogłam tylko współczuć. Umówiłyśmy się za parę dni na kawę, bo córka z zięciem i wnukiem wyjeżdżają na dwa tygodnie do jego rodziców. Wróciłam do domu i tak mi jakoś nieswojo. Parę lat wystarczyło, żeby z rzutkiej kobiety zrobiła się sterana staruszka.  Brak powiązanych notek. 