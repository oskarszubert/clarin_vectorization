Od poniedziałku mam w domu zamęt. Złośliwość rzeczy martwych mnie dopadła. Nie wiem czy się umówiły różne domowe ustrojstwa, żeby się psuć jedno po drugim? Niedawno rozwaliłam maszynę do szycia. Jeszcze nie przebolałam jednej straty, a  już kolejne rosną jak grzyby po deszczu.  Wczoraj rano zdechło żelazko. Bez ostrzeżenia, bez pozwolenia wzięło i padło. Naszykowałam stertę rzeczy do prasowania, uprasowałam dwie ściereczki i koniec balu. Po południu dęba stanął mini piekarnik. Zamarzyło mi się zapiekanek, przygotowałam, włożyłam na płytkę, włączyłam grzałki i czekam spokojnie w pokoju kiedy usłyszę brzęczyk.  A tu cisza. Grzałki się nie włączyły.  Wieczorem odkurzacz się zbuntował. Nie wiem dlaczego, bo niedawno kupiony, używany zgodnie z instrukcją, ale widocznie  znudziło mu się  codzienne  czołganie się u moich stóp i zbieranie pyłków, więc  dał sobie na luz. Paskudny buntownik. A, niech go… Drewno nadal leży i czeka na rżnięcie, a nikt nie ma ochoty  brać się za niego. Węgla mi nie dowiozą, bo od wczoraj moja uliczka jest rozkopana. Gmina dostała zastrzyk gotówki i kończą wykopaliska pod kanalizację ściekową (rozpoczęte dwa lata temu).  Żadne auto nie przejdzie, nawet listonosz musi zostawiać swojego fiacika  u wlotu ulicy i zasuwać pod górę per pedes. Nasza gmina wielka, handel kwitnie, sklep na sklepie, a ze świeczką trzeba szukać  punktu usługowego naprawy sprzętu agd. Obdzwoniłam, rozpytywałam i nie znalazłam. Nie ma. Jestem umęczona tym wszystkim.   Od rana biegam jak kot z pęcherzem. Kotu trochę łatwiej, bo ma cztery nogi, a ja tylko dwie. Chcąc naprawić to, co się popsuło, muszę jechać do wielkiego miasta albo zamówić fachowca do domu. Nic prostszego, przyjedzie, naprawi, a rachunek wystawi taki, że mi się odechce wszystkiego.  Poprawka, nie przyjedzie, bo nie dojedzie.  Nie wiem co jutro się popsuje. Z czułością i drżeniem serca patrzę na kuchenkę, lodówkę, pralkę, laptopa i w myślach błagam: tylko nie zróbcie mi świństwa, błagam. Jestem naprawdę padnięta. Nie wiem co dzieje się na świecie, co w Polsce, coś tam słyszałam, ale nie mam siły zastanawiać się. Byłam dzisiaj w paru urzędach w powiecie, nałaziłam się, nagadałam, trochę spraw załatwiłam, ale żebym była zadowolona, to nie, bo nie wszystko poszło tak jak chciałam. Wróciłam późnym wieczorem i padłam jak betka. Nawet kawy dzisiaj nie piłam, co mi się nigdy nie zdarzyło. Nie zdążyłam, bo cały czas w biegu. Jutro  się nigdzie z domu nie ruszam. Niech się dzieje co chce, a ja będę udawać, że  jest cudnie. I tak ma być.  Pozdrawiam.   Brak powiązanych notek. 