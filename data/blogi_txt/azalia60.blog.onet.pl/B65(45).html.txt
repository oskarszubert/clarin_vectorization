http://www.youtube.com/watch?v=y6nuizuffHI     Janka leżała i próbowała liczyć pikanie monitora. Wodziła oczami po szpitalnej salce i nie mogła sobie przypomnieć co ją tak zaniepokoiło. Wyławiała z pamięci jakieś obrazy, słowa ale nic nie kleiło się w całość. Dlaczego tu nie ma nikogo, zastanawiała się. Jak długo tu jestem, co dalej, czemu nie mogę się poruszyć? Tyle pytań, a żadnej odpowiedzi. Widziała przecież Maćka, słyszała głos męża…zaraz, zaraz ale widziała dwóch Maćków…Nie, to musiał być sen, „odpowiadała” sobie w myślach, bo w dalszym ciągu nie mogła wydobyć z siebie głosu. Nie czuła swoich ust, języka, rąk. Poruszyła palcami prawej stopy. Udało się. Potem próbowała zrobić to samo z lewą ale niestety, nic z tego. Jestem sparaliżowana. Tak, to paraliż. Wraz z tą myślą ogarnął ją strach. Czuła jak zalewa ją od środka, jak rozpełza się pod skórą, w żołądku, w jelitach. Ten cholerny strach czuła, on był teraz najważniejszy ale nie czuła swojego ciała, poza prawą stopą. Próbowała spokojnie oddychać, raz dwa, raz, dwa liczyła, starając się uspokoić. Przypomniała sobie, że w kuchni zostawiła rozpoczęte kiszenie ogórków. W piekarniku wyparzały się słoiki, na półmisku leżały obrane ząbki czosnku, na tacy baldachy kopru, a ona usiłowała podnieść z ziemi na stolik przy zlewie, dwudziesto kilowy worek ogórków. Udało jej się. Worek postawiła i wyprostowała się, żeby rozciągnąć mięśnie i wtedy poczuła ostry ból w głowie, jak ukłucie szpikulcem. Chciała oszczędzić Krzyśka, bo miał od dawna wysokie ciśnienie i lekarz zabronił mu dźwigać. Ona była zdrowa, czasem tylko jakieś bóle głowy, zawroty ale to pewnie każdy w tym wieku już tak ma, pocieszała się.Dlatego nie przewidziała skutków takiego wysiłku. I teraz musi tu leżeć, a ogórki pewnie się zmarnują, martwiła się. Krzyś będzie samotny i smutny i Maciuś, a przecież jego zaręczyny w sobotę. I co teraz,  myślała intensywnie. Zmęczyło ją to rozmyślanie. Znowu zapadła w sen.      Spała chyba długo, bo kiedy otworzyła oczy było już szarawo w salce, a obok na krześle siedział jej Krzysiu.Trzymał ją za rękę, a ona tego nie czuła. Chciałaby go teraz uścisnąć, przytulić, powiedzieć coś wesołego. Jego twarz była smutna. Szara, postarzała i jakby bruzd na niej przybyło. Uśmiechnął się gdy lekko uniosła powieki. - Janinko, kochana – wymruczał ochrypłym głosem, pochylając się nad nią . – Chwała Bogu, już najgorsze za tobą. Ale mi napędziłaś strachu. - Iii..le.. tu jjeestttemm…- udało jej się wybełkotać.- Janka, wraca ci mowa – Krzysztof poderwał się żwawo. – Kochanie, ty mówisz – powtórzył ponownie. – - Iiillllleee.? – upierała się. - Tydzień, tylko tydzień – usłyszała, jakby to była jakaś radosna nowina. – Jutro przewozimy cię do innego szpitala, tam mają doskonałą rehabilitację – opowiadał mąż, a jego twarz przybrała weselszy wyraz.- A Mmaaciuuu…zarreeeczyynyy… – szło jej coraz lepiej, bo mogła trochę poruszać językiem. – Cooo?- Maciek poczeka na ciebie, jak wrócisz do domu – mąż pogładził jej policzek i zmienił temat. Opowiadał co w domu, co w pracy, o tym, że Maciek dokończył kiszenie ogórków i  że siedział przy niej po nocach, dokąd nie otworzyła oczu, że on nie dzwonił do dzieci, bo nie chce ich martwić skoro już jej lepiej. Przekazał pozdrowienia od sąsiadów i po jakimś czasie poszedł.Jego wizyta ucieszyła Janinę ale to co jej powiedział zmartwiło ją. Tydzień tu leżała, a Maciek przełożył zaręczyny. Z jednej strony uradowała się, że poczeka na nią, a z drugiej zasmuciła, bo wiedziała ja mu zależy na tych zaręczynach. Żeby tylko wyjść z tego bez szwanku, myślała, żeby rehabilitacja powiodła się. Nie chciałaby jeszcze chodzić o kulach albo jeździć na wózku inwalidzkim. Mieli przecież z Krzysiem w planie tę zaległą podróż do Indii. Za  rok on już chce zrezygnować z dodatkowej pracy, więc mogą pojechać nie tylko do  Indii, byleby tylko pieniędzy starczyło. Ale chyba starczy, bo Krzyś dbał o finanse. Od lat gromadził oszczędności w banku i w  papierach wartościowych. Ona nie miała do tego głowy,  więc trzymanie finansów należało do niego. Dokąd pracowała, jej pensja przeznaczana była na życie, a wszystkie dochody ponad to, oddawała mężowi, do wspólnej puli. Utrzymanie tak dużego domu sporo kosztuje więc z tym sobie radził mąż. Jeszcze przed emeryturą, całe lata pracował na dwóch posadach. Na jednej, w firmie, a na drugiej w domu, na zlecenia. I na emeryturze też dalej pracuje w niepełnym wymiarze, chociaż nie musi, bo emeryturę ma wysoką ale uparł się i już. Janina wolałaby, żeby był w domu, bo zawsze mają o czym rozmawiać i co robić . Odkąd zostali sami, jej emerytura w zupełności wystarcza na dobre życie, a nawet coś sobie przyoszczędzi, a potem daje Krzyśkowi, okrągłą sumkę. Cieszą się oboje z tego jak z wygranej w totka. Do sali weszła pielęgniarka. - Pni Janinko – zawołała wesolutko. – Kolacja. Dzisiaj mamy owsianeczkę z bananem. Mąż mówił, że pani już porusza ustami, to może spróbujemy łyżeczką, a nie przez sondę, co?- Tttaakk.. – zgodziła się i poczuła, że jej usta poruszyły się, a językiem wyczuła zęby. - Ostrożnie pani Janino – pouczała pielęgniarka, wsuwając łyżeczkę głęboko w jej rozchylone usta. -  O, tak, dobrze, a teraz połykamy, połykamy. No, pięknie! Janina połykała posłusznie, a po jej policzkach spływały do ust razem z owsianką łzy. Dawno nie płakała. Nie przypuszczała, że będzie kiedyś płakać ze szczęścia i to z tak prozaicznego powodu. Kiedy była zdrowa, nie zastanawiała się nad tak prostymi sprawami jak zdolność połykania, mówienia, poruszania językiem. To od zawsze robiła więc nie doceniała tego. A teraz, czuje się jakby zdobyła Mount Everest. Nawet potrafi już wykrzywić twarz w grymas uśmiechu. Żeby jeszcze ręce chciały się ożywić, to z resztą sobie poradzi. Pielęgniarka pochwaliła ją za kolację, umyła twarz wilgotnym ręcznikiem, uczesała włosy, poprawiła poduszkę i wychodząc życzyła dobrej nocy. Po chwili wróciła z zastrzykiem na spanie. - Jeszcze dzisiaj, a jutro już może nie będzie potrzeba – mówiła wbijając igłę. – Zaraz pani zaśnie, a ja będę co jakiś czas tu zaglądać. Wychodząc z tacą, zostawiła otwarte drzwi i Janina znów zobaczyła swojego Maćka, w białym lekarskim ubraniu. Przechodził oświetlonym korytarzemi na chwilę zatrzymał się przy wychodzącej pielęgniarce.- Maaciiuuuuuss – zrobiła wysiłek, żeby krzyknąć ale drzwi zamknęły się i Janina znów poczuła ten dziwny niepokój. To jednak nie był sen, upewniła się. Drugi raz widzę Maćka w lekarskim ubraniu. Ale czemu tu nie zajrzał? Czemu Krzysiek mi nic nie powiedział. Co to wszystko znaczy? Pytania powracały jak bumerang. Po chwili obraz, który widziała przez uchylone drzwi, zaczął rozpływać się, coraz bardziej i bardziej. c…d…   Powiązane notki: Dar od losu 1 