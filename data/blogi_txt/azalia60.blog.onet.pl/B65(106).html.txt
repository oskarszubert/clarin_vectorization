„Wiedzą sąsiedzi jak kto siedzi”. Stare i bardzo znane przysłowie nie straciło nic na znaczeniu. Mogłoby się wydawać, że dzisiaj ludzie są bardziej zajęcie swoimi sprawami, skupieni na rodzinie, na problemach finansowych, nie chodzą jak dawniej na sąsiedzkie pogaduchy, nie wystają przy furtce, zerkając z zaciekawieniem na podwórko sąsiada, nie plotkują przy płocie, bo mają od tego telewizory, internet z tysiącami newsów, plotek, telefony wszelkiej maści dzięki którym mogą z łatwością „dotrzeć” do rodziny, do znajomych. Nic bardziej mylnego. Ludziska się wcale nie zmienili, mimo że zmieniły się czasy, obyczaje, że tyle nowości dokoła. Ludzie są tacy sami od środka, chociaż na zewnątrz widać zmiany w ubiorze, we fryzurach, w wyglądzie domów, w wyposażeniu mieszkań, w markach i klasie samochodach, itp.  Nie zmienia się ciekawość ludzka.  I to jest chyba w porządku.  Ale są różne rodzaje ciekawości. Jedna, to ta, która jest napędem do wiedzy użytecznej, do poznawania, do zgłębiania świata, do rozwoju, a druga, to chora żądza podglądania, dopytywania, prześwietlania, domyślania się, aż do absurdalnych skojarzeń, które są zarzewiem plotki. Tak, chora ciekawość zżera ludzi. Oczywiście nie chcę tu generalizować, bo ludzie są różni, mądrzy, głupi, rozważni, lekkomyślni, uczciwi, prawi i można by wymieniać do końca świata jacy bywają, ale tych ciekawskich jest znacznie więcej, bo nawet ci mądrzy i poważni, uczciwi, dobrzy nie uciekną przed chorą ciekawością. I dodam jeszcze, że z tej chorej ciekawości najczęściej rodzą się plotki. A jeśli taki ciekawski osobnik jest na dodatek złośliwcem, to ratuj się kto może.  Przykłady? Proszę bardzo. Ja często, no, prawie zawsze długo siedzę w nocy i oczywiście palę światło, bo po ciemku nie da się nic zrobić, nawet patrzeć w telewizor czy w monitor, a już na pewno pisać czy szydełkować. - Sąsiadko, a czemuż to pani tak świeci po nocach – pyta starszy pan, mieszkający nieopodal. – Nie szkoda pani prądu i zdrowia? Dobre pytanie, prawda, ale co to go obchodzi. Moje zdrowie, moje pieniądze za prąd, mój dom i wara od tego co ja w nim robię. Drugi przykład. Parę dni temu nawiedziła mnie pani sołtys. Szczerze mówiąc pierwszy raz miałam okazję rozmawiać z tą panią i zdziwiłam się co ją do mnie sprowadza. -  Bo wie pani, ja tu w sprawie ochrony środowiska -  zaczyna od progu z wysokiego „c”. - To znaczy? – pytam. - No jak by tu powiedzieć – chwilę się zastanawia – a, powiem prosto z mostu i zaczyna: - Dostałam informację, że pani wysypuje popiół z pieca centralnego do pobliskiego potoku, a to jest karalne… No, kurcze, zagotowało się we mnie. Wszystkiego się mogłam spodziewać, ale nie takiego pomówienia. - Kto tak powiedział?! – rzuciłam się oburzona. – Proszę o konfrontację. - Nie, tak nie będziemy rozmawiać, to nie była oficjalna skarga, tylko takie przypuszczenie, bo popiołu tam pełno, a wszyscy wkoło oddają popiół do worków, a tylko pani nie podpisała umowy z firmą – pani sołtys próbuje się wycofać rakiem. - Pani pójdzie ze mną – biorę babę pod rękę i prowadzę w głąb podwórka, gdzie tuż za domem wznosi się spora górka z popiołu. - Tutaj wysypuję, bo nie mam zamiaru płacić za odebranie  przez firmę śmieciową 4, 5 zł od  worka. Robię tak od lat i nie mam zamiaru tego zmieniać – dodaję z wyraźnym oburzeniem. - A, a, a, a gdzie popiół z poprzednich lat? – duka pani sołtys. - Jurek K( podaję nazwisko znajomego)  zabiera co roku na wiosnę, bo mu potrzebny do czegoś, może pani pojechać do niego i zapytać, ale tego to już złośliwi sąsiedzi nie widzą!  - To przepraszam – wycofuje się skonfundowana. – Popatrz pani, jacy to ludzie potrafią być niesprawiedliwi – dodaje na osłodę. - Czy pani myśli, że mnie chciałoby się codziennie dźwigać wiadro popiołu ponad 100 metrów, przedzierać się przez chaszcze do potoku? Już nie mówię o ochronie środowiska, o karalności, ale o zwykłej wygodzie. Ja wiem, że z potoku zrobiono śmietnik, bo tam nie tylko jest popiół, ale i stare garnki, rożne skorupy i wszelkie badziewie i nikt tego nie tylko nie sprząta, ale i nie pilnuje żeby złapać tych co szkodzą – wygarnęłam i mi ulżyło.  Pani sołtys odeszła, a ja mam dziwne uczucia, patrząc na ludzi przechodzących kolo mojego domu. A wydawało mi się, że mam takich miłych sąsiadów. Nigdy nie miałam z żadnym zatargów, poza tym, że ponad rok temu dwaj panowie z sąsiedzkiej nadgorliwości wycięli mi w granicy działki krzewy i klika dzikich drzewek. To już poszło w zapomnienie, a krzewy rosną na nowo. Tak ogólnie, to żyjemy w zgodzie, ale od wizyty pani sołtys wciąż się zastanawiam, kto z nich jest takim wrednym plotkarzem. I zżera mnie ciekawość, ale czy to już ta chora? Brak powiązanych notek. 