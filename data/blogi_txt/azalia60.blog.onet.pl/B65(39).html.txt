W ubiegłym tygodniu napisałam opowiadanie; „Zagadka Olka” i prosiłam o podanie propozycji zakończenia tej historii. Tylko parę osób pokusiło się o odpowiedź. Najbliżej prawdy była Maria Dora. Moje uznanie Mario.Zatem już tylko w formie opisowej podam jak zakończyła się sprawa ze ślubem Olka, brata Marty. Otóż Marcie, od samego początku opowieści o szybkim wzbogaceniu się brata w Irlandii i tak samo zapowiedź szybkiego ślubu wydały się podejrzane. Początkowo miała zamiar porozmawiać o tym z rodzicami ale po przemyśleniu, postanowiła najpierw porozmawiać z bratem. Rodzice i tak mieli z nim sto pociech, po co ich jeszcze stresować.Uznała, że najpierw sama musi wszystko dokładnie rozeznać. Kiedy po wizycie u rodziców, zostali na chwilę sami, bez zbędnych wstępów powiedziała mu o swoich wątpliwościach. Początkowo nie chciał za wiele mówić ale gdy go mocno przycisnęła wyznał prawdę.Jego Joanna, to kobieta z przeszłością. Rozwiedziona i z dwójką dzieci. Córka skończyła 17 lat, a syn 12. Marta szybko przeliczyła i wyszło jej, że przyszła bratowa jest dużo starsza od Olka, co najmniej 15 lat. Olek nie zaprzeczył. Marta trafiła w dziesiątkę.Na domiar złego spodziewają się dziecka. To już trzeci miesiąc. Siedziała i nie mogła wydusić z siebie słowa. Jedyne co zaprzątało jej myśli to reakcja rodziców. Nie wyobrażała sobie jak oni przyjmą tę niespodziankę. Matka była wniebowzięta, że Olek się ustatkował, że dojrzał i że się żeni i nawet jej do głowy pewnie nie przyszło jaką ma dla nich niespodziankę.Po tym co brat jej powiedział, już wiedziała skąd tak szybki ślub. A kiedy jej oświadczył, że kocha Joannę i nie zamierza z niej rezygnować już nie miała nic do dodania. W jego słowach i spojrzeniu była taka pewność, wręcz determinacja, która oznaczała, że żadne argumenty nie mają racji bytu. Jedyne co wymogła na bracie, to szybkie przyznanie się rodzicom o tym co zamierza i z kim chce się związać.Wracając do siebie nie mogła wyjść z podziwu, jak Joanna wyobraża sobie ich wspólne życie. Olek ma dwadzieścia cztery lata, jej córkasiedemnaście…Wszystko może się zdarzyć w takiej sytuacji. To było chore. Przecież ta kobieta za dziesięć, piętnaście lat straci swoją urodę, a Olek będzie wciąż młodym i przystojnym facetem.  Czy on o tym nie myśli, a ona, głupia, napalona baba i tyle. Z tego co  Olek opowiadał, to powodzi jej się dobrze, bo ma pod Szczecinem duży dom po rodzicach, zajazd i w mieście dwie kawiarnie. Do tego w Irlandii jakąś spółkę w handlu nieruchomościami. Jeśli to wszystko jest prawda, to trzeba przyznać, że ma kobieta łeb do interesów ale Olek jest dla niej tylko zabawką, chłopcem do łóżka, ewentualnie na posyłki. Jego zarobione „krocie” to tylko  jej forsa, za którą go „kupiła”, a teraz złapała na dziecko.Boże, jaki on jest naiwny i głupi, myślała poirytowana i zmartwiona.Rodzice chyba zawału dostaną kiedy się dowiedzą całej  prawdy. Nie pomyliła się. Na drugi dzień telefon od ojca potwierdził jej czarny scenariusz.Matka wylądowała w szpitalu, na kardiologii. Pojechała do drugiego szpitala do matki. Nie było tak źle, na szczęście to nie zawał ale serduszko nie wytrzymało hiobowej wieści i trochę się zbuntowało.  Olek siedział z opuszczoną głową i nic się nie odzywał. Po paru dniach, matka wróciła do domu, a Olek zebrał swoje rzeczy i bez słowa wyjechał. Marta wybiegła za nim do bramki. -Jednak się nie rozmyśliłeś – dopadła go przy samochodzie. - Opamiętaj się, póki nie jest za późno. Robisz wielki życiowy błąd. Ona cię zniszczy, a ty stracisz rodzinę. Spojrzał na nią niemal z wrogością i wycedził przez zęby.-Nie znasz Joanny więc nie osądzaj nas. Jestem szczęśliwy i nie zrezygnuję z tego. Popatrz lepiej na siebie, bo to ty sobie niszczysz życie, siostrzyczko. Od tego dnia minęło pół roku. Olek się więcej nie pojawił. Parę dni temu zadzwonił do Marty z informacją, że ma syna.Marta jeszcze nie powiedziała rodzicom o tym wydarzeniu, bo uważa, że Olek sam powinien to zrobić. Powiązane notki: Zagadka z Olkiem w roli głównej 