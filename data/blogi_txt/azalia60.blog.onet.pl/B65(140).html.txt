Wczoraj był piękny słoneczny dzień. Nareszcie czuć wiosnę. Na podwórku resztki brudnego śniegu, jeszcze kilka dni i zniknie, ale za to jak okiem sięgnąć pełno badziewi. Przed zimą wygrabiłam liście, a mimo to teren wygląda jakby nie tknięty grabiami. Mnóstwo połamanych drobnych gałęzi, worków foliowych, igliwia z sosny i świerka, karłowatych szyszek… Wcale mi się to nie podoba. bo wiem co mnie czeka. To dzieło wiatru. Nawiać mu się udało świństwa, ale posprzątać nie ma komu. Najbardziej się cieszę z tego, że już niedługo uwolnię się od palenia w piecu. Palenie to małe piwo, gorsze jest czyszczenie przewodów, opróżnianie popiołu. Na domiar złego zerwała się wajha od rusztu i nie można opróżnić paleniska z popiołu. Co rano muszę wywalać z pieca na beton niedopaloną zawartość i rozpalać na nowo. Masakra! Z konieczności muszę codziennie myć głowę, bo jak się zabawiam w tumanach pyłu i dymu, to wyglądam jak górnik po szychcie. Takie są uroki posiadania własnego domku z tradycyjnym ogrzewaniem.  Jakby tego było mało, to wieczorem padła mi bateria od komórki.  Już od dawna telefon dość często się wyłączał, ale nie sądziłam, że to wina baterii, brałam to nam karb mojej sklerozy, że zapomniałam doładować, a dzisiaj zaniemógł na amen i ładowanie go nie ożywiło. To znaczy, że nie mam sklerozy. Na szczęście znalazłam w internecie odpowiedni model baterii i to za niewielkie pieniądze. Zamówiłam, zapłaciłam i jak dobrze pójdzie, to pojutrze będę ją miała. A jutro czeka mnie taniec z grabiami i taczką, bo naprawdę aż wstyd patrzeć na podwórko. Sąsiedzi już w poniedziałek sprzątali podwórka, a mnie się tak bardzo nie chce, oj, jak bardzo.  „Nie kcem, ale muszem”. Oby tylko śnieg nie zaczął padać, bo na krzaku bzu już spore pączki i bazie się pokazały. Szkoda by było, aby zmarzły. Pomarudziłam i lżej mi na sercu. Pozdrawiam i życzę szybkiej wiosny.   Powiązane notki: Marudzenie przy porannej kawie 