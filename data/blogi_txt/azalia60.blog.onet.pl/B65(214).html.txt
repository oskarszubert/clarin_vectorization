Małżeństwo, konkubinat,  nieważne jak to nazwiemy. Mam na względzie związek dwojga ludzi, kobiety i mężczyzny. Stały związek. Znają się lata, mieszkają ze sobą, mają dzieci, wspólny dorobek i mimo na pozór udanego życia przychodzi dzień, że coś jest nie tak. Dzieci odchowane, warunki bytowe znakomite, zbliża się czas emerytury, więc powinni się cieszyć, że nareszcie ich życie będzie bez budzika, bez doglądania latorośli, bez pośpiechu. Na pozór się cieszą, ale każde z nich oczekuje czegoś innego.  Żona, że mąż nareszcie będzie w domu z nią, że będzie jej towarzyszył od świtu do świtu, że będzie miała się komu wyżalić, wynarzekać na wszelkie zło tego świata, że mąż przytaknie, przytuli, pogłaszcze, powie coś miłego, zrozumie, współczuje, rozwieje wszelkie wątpliwości, pomoże w kuchni, razem obejrzą jej ulubiony serial, podyskutują, pojadą wspólnie na zakupy, pójdą na spacer,  do wrednej cioci na imieniny, itp Mąż, że nareszcie będzie mógł spać do woli, że  spokojnie obejrzy w tv mecze, że  zajmie się swoimi pasjami, czasem wyskoczy do kolegów,  że może wreszcie zbuduje wymarzoną altanę, do której przymierzał się od kilku lat,  albo inny wytwór swojej wyobraźni, że ktoregoś dnia wsiądzie w  swój ukochany samochód i pomknie w siną dal, poodwiedzać kolegów z lat szkolnych, z którymi od dawna utrzymuje kontakt jedynie wirtualny, że wreszcie zaśpiewają „obozowe tango”, że popiją jak za dawnych lat bez grożącego palca żony, że  poszaleją dopóki starczy sił. Przychodzi dzień wymarzonej emerytury i żadne z nich nie jest szczęśliwe. Początkowo tak, bo każde może się nareszcie wyspać, nikt nie pogania, nic nie muszą, głowy bez problemów zawodowych, ale po kilku tygodniach  każde z nich odczuwa pustkę, psychiczny dyskomfort. Nic nie mówią, lecz czują się dziwnie i nie wiedzą co będzie dalej. Żona, która była znaczącą osobą w swojej pracy i decydowała o wielu sprawach, znała odpowiedź na każde pytanie, doradzała, wspierała, była wyrocznią, nagle czuje swoją nieprzydatność. W domu mąż o nic nie pyta, mało tego, nie słucha jej racji, neguje wiele spraw, bo sam wie wiele więcej. Na jej narzekania, utyskiwania macha ręką, a nawet rzuci kilka cierpkich słów. Mąż dzisiątki lat zarządzał dużą grupą ludzi i dla niego liczą się ważne sprawy, a nie kuchenne duperele. Tu sprawdza się maksyma:  ”Przyzwyczajenie  jest drugą naturą człowieka”. Długoletnie stanowiska kierownicze źle rokują w domowych pieleszach.  Dzieci, aczkolwiek kochane, kochające, dobre, odsuwają się od matki, unikają rozmów, nie pozwalają wtrącać się  w  osobiste życie, co matkę bardzo boli i stresuje. Kobieta rozkleja się, szuka winnych tej sytuacji, nie potrafi pogodzić się z nową rolą życiową.    Mąż, widzi swoją żonę w innym wydaniu. Męczy go jej małostkowość, nadgorliwość, kłótliwość i wiedźmowatość, (nazwa nie od wiedżmy – wróżki, tylko od osoby przemądrzałej – od ” wszystko wiedzącej”). Jak tylko może  unika konfliktów, ale nie zawsze się to udaje. Stara się być dobrym mężem, gospodarzem, ale wewnętrznie czuje się przygaszony, wypalony. Boi się. Nie wie czy da radę. Kocha żonę, tak mówi, ale bywa, że są chwile, kiedy chętnie uciekłby od niej, żeby mieć  to, co lubi; ład we wszystkim wokół siebie, spokój w myślach, ciszę i twardy grunt pod stopami. Przeżyli z sobą dziesiątki lat, a tak naprawdę dopiero czas na emeryturze odsłonił ich prawdziwe oblicza. Jakie będzie ich dalsze życie, czy się dostosują do siebie, zaakceptuję swoje odmienności, których do tej pory nie widzieli, bo pochłaniała ich najpierw szalona miłość, dzieci, praca zawodowa, budowanie domu, godnego życia, dbanie o pozory? Byli małżeństwem, a tak naprawdę żyli obok siebie, mijali się w życiu, wymieniali się informacjami, spisem potrzeb, zysków i strat związnych z domem, rodziną, ale o swoich osobistych potrzebach zapomnieli. Nie mówili wprost, nie uzgadniali swoich oczekiwań. Mieli być małżeństwem, a stali się dobrze prosperującą  firmą, bez sentymentów, bez przyjaźni. Dlaczego? Ja nie umiem na to pytanie dać rzetelnej odpowiedzi, bo nie dane mi było dotrwać do emerytury w stałym związku. Mam jedynie solidne przykłady moich nieżyjących już rodziców, którzy do ostatnich dni byli jak dwa gołąbki, tak samo żyje mój brat ze swoją żoną, a inne emeryckie małżeństwa znam tylko z zewnątrz, więc żadna to wiedza. Może Wy macie jakieś doświadczenia, spostrzeżenia?    Brak powiązanych notek. 