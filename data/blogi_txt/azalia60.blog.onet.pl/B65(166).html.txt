Baśka długo nie mogła dojść do siebie. Leżała, zanosząc się płaczem. Kiedy wstała, wzięła kąpiel, pozbierała stargane kartki, maszynę, spakowała niezbędne rzeczy do walizki i wyszła z domu. Nie miała żadnego planu. Nie wiedziała gdzie się podziać, ale wiedziała jedno, nie chce już z nim mieszkać. Zrozumiała, że to co zrobił, definitywnie przekreśliło ich małżeństwo. Nie mogłaby już położyć się z mężem na jednym posłaniu, patrzeć na niego, rozmawiać z nim, bo wciąż miałaby w pamięci jego bestialski postępek. Była kobietą wyrozumiałą, ugodową, ale teraz coś się w niej załamało. Poczuła po raz pierwszy odrazę do męża, strach i nienawiść. Wsiadła w autobus i pojechała do centrum miasta. Zamierzała poszukać jakiegoś taniego hotelu i zatrzymać się na parę dni, żeby wszystko sobie dokładnie przemyśleć, zaplanować. Wiedziała, że odejście od męża nie będzie łatwe, ale była zdecydowana. Znalazła mały hotel, wynajęła pokój i kiedy rozpakowywała walizkę, doznała gwałtownego bólu w podbrzuszu. Położyła się na chwilę, mając nadzieję, że ból przejdzie, lecz gdy zobaczyła na nogach ślady krwi, przestraszyła się i zadzwoniła na recepcję. Wezwany lekarz postanowił zabrać ją do szpitala, bo ból się nasilił, a krwawienie nie ustępowało. Pytana w szpitalu przez lekarza, kto ją tak zmasakrował, powiedziała prawdę, że pijany mąż. Lekarz zamierzał zgłosić to na milicji, ale gdy dowiedział się od Baśki, że jej mąż jest milicjantem, pokiwał tylko głową, mówiąc – kruk, krukowi oka nie wykole – i zrezygnował z doniesienia. Po dwóch dniach wróciła do hotelu i do pracy. Po namyśle postanowiła pojechać do rodziców. Nie chciała już zostać w tym mieście, nie chciała spotkać się z mężem, więc jedynym wyjściem był powrót do rodziców. Pod domem obleciał ją strach. Była pewna, że znowu ją odtrącą, ale jakże się myliła. Ojciec nie stanął w drzwiach, tak jak poprzednio, tylko od razu zawołał matkę. Przyjęli ją grzecznie i kazali wejść do domu. Baśka była tak bardzo wzruszona, że rozryczała się i w tym zapłakaniu opowiedziała rodzicom wszystko, co jej się ostatnio przytrafiło. Rodzice płakali razem z nią. - Córko, zostajesz z nami – zdecydował ojciec. – Było, minęło, to już za nami, a teraz jesteś w domu, tu nic złego cię nie może spotkać. Matka zaprowadziła ją do dawnego panieńskiego pokoju i Baśka po raz pierwszy od wielu miesięcy zasnęła, spokojna o swój los. Zmieniła pracę na mniej płatną, ale na miejscu. We wsi nikt nie pytał co robiła, gdzie była, aż dziwiła się, że ludzie przestali się nią interesować. Rodzice jakby na nowo odżyli. Matka podśpiewywała przy obrządku, tak jak dawniej, ojciec też był pogodny i żwawszy, a Baśka była zadowolona, że znowu  żyją w zgodzie. Wszystko układało się dobrze, ale Baśka miewała chwile niepokoju. Dziwła się, że mąż jej nie szuka, przecież na pewno domyślił się, że wróciła do rodziców. Po dwóch latach zdecydowała się podać sprawę o rozwód. Nie dlatego, że miała ochotę na zamążpójście, nie, bo z małżeństwa wyleczyła na długo, a może i na zawsze, ale chciała mieć czyste konto, wrócić do swojego rodowego nazwiska. Od koleżanki z poprzedniej pracy dowiedziała się, że jej mąż mieszka z jakąś kobietą, więc sądziła, że uzyskanie rozwodu nie będzie problemem. Myliła się. Mąż nie zgodził się na rozwód. Chciał się zgodzić, ale pod warunkiem, że ona weźmie winę na siebie. Baśka nie mogła tego zaakceptować i sprawa została oddalona. Postanowiła nie przejmować się nieudanym rozwodem i zacząć myśleć o sobie. Wróciła do przerwanej nauki. Po roku zdobyła maturę, a potem zapisała się na studia, na ekonomię systemem wieczorowym. Egzaminy wstępne zdała bez problemu i od tej pory jej życie upływało między pracą, a uczelnią. Było jej ciężko, bo uczelnia mieściła się w mieście odległym siedemdziesiąt kilometrów od jej wsi i dojazdy pochłaniały sporo czasu. Życie towarzyskie ograniczyła do minimum. Nie bywała na żadnych potańcówkach, nie chodziła do kina, do kawiarni, bo nie miała czasu ani siły. Jedyną jej rozrywką był w domu czarno – biały telewizor, radio i książki, które najczęściej czytywała w autobusie. Baśka podobała się mężczyznom z roku i nieraz dawali jej to odczuć, próbowali zapraszać na kawę, na randki, ale ona kategorycznie odmawiała. Bała się sparzyć, nie chciała przeżywać rozterek, zawodów, więc kłamała, że jest zajęta, że ma narzeczonego. I tak mijały lata. Skończyła studia, dostała propozycję pracy w urzędzie w pobliskim miasteczku, ale nie skorzystała. Podjęła pracę na poczcie w swojej wsi, na stanowisku naczelnika poczty. To był znaczący awans dla wiejskiej dziewczyny, a dla jej rodziców szczególnie. W nagrodę za studia kupili jej wymarzonego Malucha. - Pani naczelnik musi mieć samochód – mówił ojciec. – Na takim stanowisku nie będziesz dochodzić do pracy piechotą. Baśce to pasowało, o od dawna po cichu marzyła o samochodzie, ale nie miała na to pieniędzy. Od razu zapisała się na prawo jazdy i po dwóch miesiącach po raz pierwszy zawiozła rodziców w niedzielę do kościoła. Ludziom we wsi aż oczy wychodziły z orbit, bo w tamtych czasach samochód to był rarytas. Nie mogli się nadziwić, że rodzice kupili jej samochód i to nowiutki, jak spod igły. Ale jeszcze bardziej dziwili się co to za jegomość przyjeżdża co parę dni na pocztę. Nikt go wcześniej nie widywał, nie był miejscowy, więc coś się za tym musiało kryć, zastanawiali się znajomi. Baśka nie miała odwagi powiedzieć rodzicom, że przyjeżdża do niej instruktor ze szkółki prawa jazdy, że go lubi i chce się z nim spotykać. Nie miała odwagi powiedzieć, bo wiedziała, że znowu będzie awantura, bo ten instruktor był rozwodnikiem z dwójką dzieci, na które płacił alimenty. Poznali się na kursie i on prowadził z nią praktyczne jazdy. Przypadli sobie do gustu, byli kilka razy na kawie i tak się zaczęło. Kamil miał swoje mieszkanie w miasteczku, bo żona po rozwodzie wyjechała z dziećmi do nowego męża, więc nic nie stało na przeszkodzie, żeby się spotykali i poznali bliżej, tak myślała Baśka, ale co powiedzą na to rodzicie, bała się myśleć. Kamil spodobał się jej, bo był spokojny, miły, nad wyraz taktowny, oczytany, elokwentny, bardzo cierpliwy i działał na nią jak balsam. Czuła się przy nim kobietą traktowaną z należytym szacunkiem i to jej się bardzo spodobało. Był zaprzeczeniem jej byłego męża. Opowiedziała mu wszystko o swoim małżeństwie, o tym, że nie ma rozwodu, natomiast on niewiele mówił o swojej żonie. Nie obmawiał jej, nie obwiniał, tylko oznajmił, że im nie wyszło i żona ułożyła sobie życie z kimś innym. Baśka przyjęła to za plus dla Kamila i jeszcze bardziej go polubiła… Powiązane notki: Tulipanom szlaban – 3 Tulipanom szlaban Tulipanom szlaban – 2 Tulipanom szlaban – 4 