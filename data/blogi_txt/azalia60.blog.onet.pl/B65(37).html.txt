Kobieta jakich wiele. Jeszcze nie stara, ale już nie młoda.Tak po środku, chociaż nie wiadomo co jest tym środkiem. Może to być czterdzieści lat, a może też pięćdziesiąt, więc niech będzie, że po drugiej stronie lata, tak w środku jesieni życia.Jesień życia. Hmm,  jak to ładnie brzmi. Tak ciepło, dostojnie i spokojnie. Marzyła jej się taka jesień. Kiedy miała 30 lat i dni wypełnione pracą, dziecięcym śmiechem, czasem płaczem, zapachami pieczonego ciasta, wonią kwiatów przynoszonych przez męża, tak bez okazji, tylko dla niej, nie myślała jeszcze o jesieni. Dla niej wciąż była wiosna i lato. Dopiero kiedy dzieci wyfrunęły z gniazda, zabrakło ich śmiechu, szczebiotów, przekomarzań, poczuła dziwny niepokój. Coś się skończyło, coś odeszło na zawsze,i zawładnęła nią myśl, że już nigdy nie będzie tak samo. Że to chyba początek jesieni. Ale wtedy był jeszcze mąż, dobry, czuły, zawsze obok na wyciągnięcie ręki, na odległość spojrzenia. Był spokój, cisza przerywana co jakiś czas telefonami od dzieci, z daleka, zza oceanu. Było czekanie na ich powrót. Bo przecież tak miało być. Mijały lata, dzieci nie wracały i wtedy nauczyła się pokornego czekania. Dźwięk telefonu i głos w słuchawce był nagrodą za to czekanie. Już wiedziała, że dzieci nie wrócą. Wybrały inne życie, lepsze.Na komodzie przybywało coraz więcej fotografii. Z kolorowych kartoników pieczołowicie oprawianych w ramki, zza szkła uśmiechały się jej dzieci, jej wnuki, jacyś nieznani ludzie obok nich i z każdym rokiem było ich coraz więcej. W szufladzie komody, w pudełku po butach leżały listy i kartki świąteczne od dzieci. To były jej jedyne skarby, cenniejsze niż najdroższe kamienie. Czasem siadała obok męża, z pudełkiem na kolanach i połykając łzy, przeglądała po raz któryś te swoje skarby. Mąż obejmował ją ramieniem i gładząc ręką  delikatnie po głowie, szeptał cicho – no już, już, schowaj to, na dziś wystarczy.  To ją uspokajało, dodawało sił.  Czuła, że on też tęskni, że cierpi ale inaczej niż ona. Jego tęsknota za dziećmi była niema. Nie skarżył się, nie osądzał, tylko niekiedy głos mu dziwnie zadrżał i ręce się trzęsły gdy otwierał kopertę zza oceanu. Któregoś ranka nie obudził się tak jak zwykle. Spał jakby mu się nigdzie nie spieszyło. Kiedy dotknęła jego ręki, nie zareagował, nie drgnął. Lekarz pogotowia popatrzył na nią z wahaniem, jakby chciał sprawdzić czy chce usłyszeć prawdę i wydał wyrok – Zawał. Patrzyła w  spokojną twarz męża, niemal uśmiechniętą i nie chciała uwierzyć, że on już nigdy nie otworzy oczu, nie uśmiechnie się do niej, nie zawoła w sobotę rano; „pobudka, kawa czeka”. Spojrzała na stojące w wazonie róże,  wczorajsze, jakby na pożegnanie.I w tym momencie jej świat runął. Zapadł się ostatni bastion.  Na cmentarzu zrozumiała, musiała w końcu uwierzyć, że mąż odszedł na zawsze. Odszedł od niej we śnie, bez słowa, bez pożegnania, bez pozwolenia. Jak mógł jej to zrobić. Wtedy pojawił się ten ból, taki dziwny, niepokojący, chociaż nie mogła go zlokalizować w żadnej części ciała. On był wszędzie; w głowie, w oczach, w żołądku, w rękach, pod naskórkiem, jakby szukał wygodnego miejsca, żeby osiedlić się na stałe. Kiedy zasypiała on zasypiał z nią. Kiedy się budziła on już był i czekał przyczajony, złowieszczy. Widziała go w lustrze, w swoim spojrzeniu, na twarzy, w bladym uśmiechu. Próbowała uciszyć, zagłuszyć pracą, rozmowami z przyjaciółmi, dźwiękami muzyki ale kiedy zostawała sama on wracał z ukrycia i wypełniał całą jej przestrzeń. Nie miała już nic oprócz niego i pracy, którą musiała zapełnić pustkę po dzieciach, po mężu. Z konieczności zżyła się z nim, oswoiła i już jej tak nie przeraża, nie dręczy. Po prostu jest. Tak sobie nieraz myśli, że może mąż widząc jej ogromną tęsknotę za dziećmi  odszedł, żeby dać im okazję na spotkanie  z matką na jego pogrzebie. Przeliczył się. Dzieci nie przyjechały. Dzwoniły, współczuły, płakały i tyle. Teraz jedyną jej troską i pociechą jest grób męża. Odwiedza go często. Dba, żeby zawsze miał świeże kwiaty, tak jak on to robił dla niej. Siada na ławeczce i rozmawia z nim. Cichutko  opowiada mu o wszystkim, czyta listy od dzieci, pokazuje fotografie i czasem czuje jego ramiona, jego dłoń na głowie i wtedy znowu ma trzydzieści lat, tylko nie słyszy już gwaru dzieci. Wraca do domu, spogląda w lustro i wzdycha  ze smutkiem, dotykając twarzy pokrytej drobniutkimi zmarszczkami.Próbuje się uśmiechnąć ale ten grymas, który widzi w lustrze, nie przypomina uśmiechu. Nie ma już w niej nadziei, radości więc i nie ma uśmiechu.  Nie o takiej jesieni marzyła.  Brak powiązanych notek. 