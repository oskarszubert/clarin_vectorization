Zrobiło się chłodno, więc można spokojniej pomyśleć i zastanowić się nad sprawami nie związanymi z upałem i z duchotą.  Znalazłam ciekawe cytaty z książki Wandy Krzemińskiej pt; „O kobiecie dwanaście rozdziałów”. Książka wydana została przez PZWL w 1983 roku. Myślę, że warto się zapoznać z nimi i popijając poranną kawę, zastanowić, czy są zgodne z naszymi odczuciami, doświadczeniami i wiedzą.     Oto kilka z nich.  Dla kobiety seks ma na ogół tylko wtedy prawdziwą wartość, jeśli akt płciowy nie odbywa się w pustce uczuciowej; miłość jest  najlepszą nauczycielką. Najwymyślniejsze nawet pozycje przy stosunku nie powodują u kobiety pełnej satysfakcji seksualnej, jeśli nie istnieje aura porozumienia z mężczyzną.   Dziewczyna zaś nie zdaje sobie sprawy, że pierwszy stosunek może obudzić w niej głód seksualny. O tym dziewczętom na ogół się nie mówi, prawdą jednak jest, że nowo powstała potrzeba seksualna jest trudna do opanowania, szczególnie dla kogoś, kto nie umie sobą kierować. Stąd może się zrodzić późniejsza tendencja przechodzenia z rąk do rąk, szukania coraz nowych doznań. Dlatego chłopiec, który jest tym pierwszym bierze na siebie wielką odpowiedzialność. Dziewczęta chciałby żądać wszystkiego, co im się podoba, jak najmniej dając.   Jedynactwo zaś sprawia, że młoda dziewczyna uważająca siebie za centrum świata, z trudem tylko może zrozumieć wymagania stawiane jej już jako kobiecie. Wyraża się to niemal z reguły w nieprawidłowym stosunku do mężczyzny, z którym się związała. Kobieta pragnie dziecka i ustabilizowanego współżycia seksualnego; domu ale zarazem czułości i zrozumienia. Mężczyzna pragnie dziecka, domu i żony – kochanki oraz w równej co kobieta mierze czułości i zrozumienia.    Freud powiedział, że mąż jest prawie zawsze tylko namiastką ukochanego mężczyzny, nie tym właśnie mężczyzną.   Wiele agresywnych postaw kilkunastoletnich dziewcząt wynika z ich nieśmiałości. Kobieta w książce poszukuje przede wszystkim miłości, często po prostu rekompensaty za niedostatki uczuciowe w swoim własnym życiu. ==========================================  Jeśli ktoś ma ochotę podzielić się swoim zdaniem na powyższe stwierdzenia, będzie mi miło. Jeśli nie, nie pogniewam się.   Powiązane notki: Marudzenie przy porannej kawie 