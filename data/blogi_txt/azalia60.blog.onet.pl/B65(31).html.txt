Na blogu Tami45.blogspot.com – jest  26 odcinek ” Starej miłości….”  Ubóstwo za kredyt    Od dość dawna rzadko włączam telewizor.  Jeśli włączę, to oglądam  od czasu do czasu wiadomości, lub jakiś film w porze nocnej. Ostatnio w kilku programach informacyjnych prezentowano losy przypadkowych osób, doprowadzonych do ubóstwa przez banki, a właściwie przez własne chciejstwo i naiwność z pomocą banków. Byli to emeryci oraz ludzie, którzy stracili pracę, a także tacy, którzy pracują, zarabiają ale raty ich kredytów i debetów przewyższają miesięczne dochody. Jesteśmy społeczeństwem żyjącym na kredyt. Nawet ci bardzo dobrze zarabiający i mający duże konta też biorą kredyty. Ale oni sobie poradzą, bo stać ich na to. Najgorsza sytuacja jest u tych mało zarabiających i emerytów. Inaczej mówiąc, Polacy żyją z kredytów na miarę i ponad miarę.Pamiętam czasy kiedy można było systematycznie oszczędzać i za jakiś czas stać się posiadaczem wymarzonego samochodu, mebli, telewizora, czy mieszkania. Pracę mieli niemal wszyscy, ceny artykułów utrzymywały się na mniej więcej stałym poziomie, a koszty utrzymania nie były duże w porównaniu do dochodów. Kto pracował i oszczędzał mógł bezpiecznie żyć na przyzwoitym poziomie.Czasy się zmieniły i zmieniło się wszystko. Z roku na rok coraz trudniej o pracę, coraz więcej ludzi traci pracę. Ci co pracują, owszem zarabiają ale z racji rosnących wciąż kosztów utrzymania, poziom życia obniża się. Po prostu, nie starcza na wszystko. Z drugiej strony, tego wszystkiego jest coraz więcej. Najbardziej rozwijającą się dziedziną jest handel. Jak grzyby po deszczu powstają sklepy, sklepiki, domy handlowe, potężne molochy wielobranżowe, kuszące różnorodnością asortymentów, nowoczesnością i standardem, promocjami, kartami kredytowymi itp. Człowiek jest jak sroka, chciałby mieć to co ładne, błyszczące, nowoczesne. Chciałby wyjechać na wczasy, poruszać się własnym samochodem, mieć w domu dobry i funkcjonalny sprzęt AGD i AV, a także lepiej zjeść, lepiej się ubrać.  I tu  zaczyna się swoisty kontredans banków z potencjalnymi klientami. Nie zaznaczyłam, że równolegle z siecią handlową nastąpił wysyp banków, prześcigających się w coraz to nowych i zachęcających ofertach, promocjach dla zdobycia klientów.  Kiedy dwadzieścia lat temu chciałam wziąć kredyt w banku, musiałam dostarczyć mnóstwo papierków potwierdzających nie tylko moją tożsamość ale dochody, stan majątkowy, liczebność rodziny oraz dwóch albo i trzech żyrantów, w zależności od wysokości kredytu o jaki się starałam, z takim samym kompletem papierów. Na decyzję czekałam dwa albo i trzy tygodnie.  Zdarzało się, że bank odmawiał kredytu albo obniżał kwotę docelową.Obecnie można wziąć kredyt prze telefon, przez internet, albo z marszu, wstąpić do biura kredytowego i po paru minutach  wyjść z pieniędzmi na koncie albo w garści. Wystarczy dowód osobisty i wypełnione oświadczenie i to wszystko.  W skrzynce na listy niemal co parę dni znajduję oferty kredytowe. Odbieram telefon i słyszę; mamy dla pani rewelacyjną propozycję….itd…….Najczęściej są to oferty promujące przeróżne urządzenia począwszy od „wiecznych”garnków czy naczyń kuchennych, zdrowotnej pościeli, odkurzaczy z nawilżaczami powietrza, po sprzęt sportowo – rehabilitacyjny. Oczywiście wszystko na raty, bez prowizji i na 0%. Przedstawicielstwa firm dystrybuujących w/w artykuły organizują spotkania dla potencjalnych klientów z pokazem sprzętów, poczęstunkiem i nagrodami dla zaproszonych osób.Hulaj dusza piekła nie ma. Stosując odpowiednie metody marketingowe, przystojni panowie czy też panie potrafią tak zakręcić słuchającym w głowach, że każdy z nich jest szczęśliwy, jakby wygrał w totka, wychodząc z garnkami pod pachą lub z podpisaną umową.  Dopiero  w domu, po przyjściu z banku, czy z takiej akcji promocyjnej, po dokładnym przeczytaniu  umowy, przeliczeniu rzeczywistych kosztów przedsięwzięcia, łapiemy się za głowę. A potem płacimy. Miesiąc w miesiąc, rok w rok i tak niekiedy przez wiele lat.Pół biedy jeśli pracujemy, a dochody są na takim poziomie, że wystarczy na ratę i na życie. Tragedia zaczyna się gdy ktoś traci pracę, a nowej nie może znaleźć, albo przechodzi na emeryturę, a kredyt jeszcze spory do spłacenia. Emerytura zamiast być radością i odpoczynkiem dla starszego człowieka, staje się udręką. Zaczynają się zaległości w rachunkach, w ratach, a banki, ani instytucje  nie znają litości. A jak jeszcze dołączą się niedyspozycje zdrowotne i koszty leków, to pozostaje tylko czarna rozpacz .  Opieka Społeczna nie pomoże, bo nie ma podstaw prawnych do zapomóg i świadczeń.Do drzwi puka komornik i nie patrząc na łzy, zaklęcia, prośby, wykonuje swoją powinność. Komornicy nie mają litości, oni wykonują swoją pracę, bo do tego są zobowiązani. I właściwie to już koniec moich rozważań. Kredyt, który tak często na początku uskrzydla, otwiera furtkę do realizacji naszych marzeń, pragnień, staje się z biegiem czasu, przysłowiowym „gwoździem do trumny”. Za naszą polską maksymą; „zastaw się, a postaw się”, w konsekwencji,  kryje się ubóstwo. Może już najwyższy czas aby bankom powiedzieć stop!Nie można wykorzystywać nieświadomości ludzi, zachęcać, wręcz namawiać człowieka do działania na swoją niekorzyść. Naiwnych nie sieją, sami podobno rosną, a jeszcze jak są odpowiednio bałamuceni to urodzaj jest wielki.   Na zakończenie kilka sentencji, na temat ubóstwa i pieniędzy. „Człowiek wydaje pieniądze, których nie ma, na rzeczy, których nie potrzebuje, by imponować ludziom, których nie lubi.”- autor nieznany         „Ubogi jest nie ten, kto mało posiada, ale kto więcej pragnie.” – Seneka Starszy     „Pieniądz przekształca wierność w niewierność, miłość w nienawiść, cnotę w występek, występek w cnotę, sługę w pana, głupotę w rozsądek, rozsądek w głupotę.” – Karol Marks  Brak powiązanych notek. 