Do napisania tego postu zainspirowała mnie Paczucha swoim ostatnim tekstem. Tak, tak, Ewo, o Tobie mowa. Paczuszka jest w linkach „Zaglądam codziennie”, podaję jakby ktoś chciał zerknąć. Kilka miesięcy temu zadzwoniła moja psiapsiółka z pytanie czy zaglądam na Naszą Klasę. - Nie zaglądam – odrzekłam zgodnie z prawdą.  – Nie mam takiej potrzeby.  Nie bawi mnie to. - To zajrzyj, oczy ci wyjdą z orbit  – poradziła. – A potem zadzwoń do mnie, to pogadamy. „O, kurcze blade”, z lekka się żachnęłam, „to ja mam zaglądać po to, żeby mi oczy wyszły, nie, nic z tego. Zaledwie trzy lata minęły, jak byłam na zjeździe mojego rocznika ze studiów,  to przecież przez ten czas dziewczyny się tak bardzo nie zmieniły, żadna nie została ministrem  ani gwiazdą, nie bryluje na salonach, bo byłoby głośno w internecie czy telewizorze. Szkoda mi czasu”.   Pamiętam jak wyglądały, mam nawet kilka wspólnych fotek, wiem co robią, bo opowiadałyśmy o swoich sukcesach, a nawet porażkach, ale to już było w części nieoficjalnej i po spożyciu pewnych delicji, nawet w nadmiarze, bo wtedy mówi się prawdę i tylko prawdę, więc czym mogą mnie zaskoczyć na N.k?     Ale że jestem kobietą, to mimo wewnętrznych oporów zajrzałam. O, matko jedyna! Psiapsiółka miała rację. Na wszelki wypadek założyłam okulary, nie tylko żeby lepiej widzieć, ale by mi te moje błękitne oczęta nie wypadły z orbit. A mogły wypaść. Moje koleżanki, jak nie moje. Laski, jedna w drugą. Kreacje z najwyższych półek, samochody, wille z basenami, fotki z wojaży zagranicznych, z rodzinnych biesiad. Gdybym ich wcześniej nie znała, gdybym nie wiedziała pewnych spraw z ich życia z obecnych czasów, to mogłabym westchnąć z żalem, poczuć igiełki zazdrości w okolicy serca, zadumać się nad niesprawiedliwością losu, zakląć na swoją dolę, itp. A tak, to tylko mnie zniesmaczyło, to co zobaczyłam. A jeszcze bardziej, gdy po następnej rozmowie z psiapsiółką, dowiedziałam się, że ta „XXXX” z figurą podstarzałej modelki na fotkach, oparta o super brykę, miesiąc temu prosiła moją koleżankę o podżyrowanie  kredytu na remont mieszkania w bloku, a jej wygląd i waga są ponadnormatywne. Mieszkają w tym samym mieście. Myślę, że niektóre relacje są prawdziwe, szczera, ale większość, to pic na wodę fotomontaż. Tylko, cholera po co? Komu to potrzebne?  Trzeba być  albo bardzo nieszczęśliwym i  w ten sposób rekompensować swoje niedostatki, albo  próżnym, krótkowzrocznym, wręcz  głupim, żeby bawić się w takie gierki na Nk.  Jedno jest pewne, już drugi raz tam nie zajrzę. Wolę sobie otworzyć stronę z małpkami albo z jakimiś jadowitymi stworzonkami. Przynajmniej wizerunki są niepozowane i bez udziału fotoshopu.  Brak powiązanych notek. 