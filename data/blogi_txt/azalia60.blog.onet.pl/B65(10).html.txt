Wstałam dzisiaj wyjątkowo wcześnie mimo problemów ze snem i nie tylko ze snem. Nie narzekam bo sama sobie zafundowałam prawie bezsenną noc. Wczoraj po siedemnastej zajrzałam w internecie na moje konto i aż pisnęłam z radości gdy zobaczyłam, że już nie świeci pustkami. Cudowne uczucie ulgi i spokoju. Na kilka dni świat znów będzie piękny a ja zadowolona. Na kilka dni bo kiedy popłacę wszystkie rachunki, ratę w banku, dokupię węgla to niewiele zostanie. Pomyślałam, że warto pojechać do sklepu bo już jest wieczór więc nie będzie dużo ludzi w markecie a potrzeba pieczywa i paru innych artykułów. Wsiadłam  do samochodu i pojechałam do bankomatu. Chciałam wybrać 200.00 zł, żeby dotankować paliwo do baku i kupić coś do jedzenia; pieczywo, mleko, ser, miód i owoce. Miałam też ochotę na pyszny pasztet z dzika, który ostatnio kupiłam w delikatesach i bardzo nam zasmakował. Moja córka, wyjątkowa grymaśnica w jedzeniu, pochwaliła ten pasztet i poprosiła żeby kiedyś kupić więcej. Przy bankomacie było pusto i migała czerwona lampka sygnalizacyjna. To znaczy, że nieczynny, warknęłam. Trudno, zapłacę w sklepie kartą. Poszłam do delikatesów i zaczęłam myszkować za czymś do jedzenia. Sklep zaopatrzony wyjątkowo dobrze we wszystkie możliwe artykuły od pieczywa po chemię gospodarczą, poprzez artykuły gospodarstwa domowego, czasopisma, kosmetyki, warzywa itp. Taki miszmasz w skali makro. Niby wiejskie delikatesy ale nie ustępują sieciowym marketom w miastach.                Po godzinie miałam wypełniony cały wózek. Uśmiechnęłam się na widok pełnego wózka, bo zawsze jest tak samo. Jadę po dwie rzeczy a wracam z dwudziestoma. Ma to o tyle dobre strony, że nie muszę wyjeżdżać co parę dni a także oszczędzam na prowizji z tytułu płacenia kartą. Każde użycie karty pomniejsza moje zasoby gotówki o 6.00 zł. Według mnie to zdzierstwo ale czasem trzeba skorzystać z karty,  gdy bankomat bywa nieczynny. Już przed kasą pomyślałam, że z chęcią napiłabym się piwa. Lubię piwo a bardzo dawno nie piłam nie tylko piwa ale żadnego alkoholu. W Święta była okazja ale nie miałam ochoty. Zapomniałam o Sylwestrze ale to był tylko szampan. Wzięłam 4 butelki Dębowego Mocnego. Takie lubię. Za wszystko zapłaciłam 230,00 zł. Niby dużo ale kupiłam sporo żywności na zapas: mąka, cukier, sól, żółty ser, kapusta kiszona w woreczkach, ogórki konserwowe, majonez, miód, dżemy, serki fromage z terminem ważności dwutygodniowym, ziemniaki, jabłka, gruszki,banany, pory, papryka, pieczarki, marchew, cebula, czosnek, kawa, herbata,wody mineralne, sok malinowy, sok aroniowy, margaryna, olej, makaron, ryż, kasza gryczana. Do szybkiego zużycia – mleko, maślanka, śmietana, parówki sokołowskie( bardzo dobre), salceson ozorkowy(przepyszny), twaróg półtłusty, ryby wędzone, bułeczki kajzerki, chleb orkiszowy i drugi z dynią, no i piwo. Cztery potężne reklamówki. Sklep nie ma podjazdu na wózki więc wszystko to musiałam znieść z półpiętra po schodach do samochodu a potem  z samochodu do domu. Czułam jak ręce robią  mi się jak u małpy. Na szczęście do domu są tylko trzy stopnie. Znoszenie zakupów to jest czynność, której od zawsze nie lubiłam i nie polubię nigdy a którą muszę wykonywać  jak Syzyf, za karę. Tylko z tej kary ja mam pożytek w przeciwieństwie do Syzyfa. Za każdym razem kiedy taskam ciężkie torby z zakupami wściekam się i mruczę pod nosem; „cholera, całe życie jak baba jaga ciągle z tymi torbami, mam już tego dość”. A tak po prawdzie to nigdy nie słyszałam, żeby bajkowa Baba Jaga nosiła jakieś torby. Nie ważne. Może nosiła tylko ja o tym nie wiem, mruczę trochę poirytowana swoją zaszczytną rolą tragarza. Mus to mus, przecież zakupy same się nie kupią, nie przyjadą, nie wejdą same do domu. Gdyby moja córcia miała prawo jazdy to ona byłaby donosicielem a nie ja. Na piechotę nie da rady bo to ponad 4 km w jedną stronę. Od przystanku PKS do domu jakieś 500 m. Z ciężkimi torbami trudno się idzie i to w zimie. Koło domu jest sklepik ale słabo zaopatrzony i wszystko sporo droższe niż w centrum. W mojej wsi nie wymyślono jeszcze zakupów na telefon. A szkoda, bo na pewno bym czasem skorzystała. Chociaż idzie ku dobremu, bo już jest poczta kwiatowa i lokalna poczta kurierska. Tylko patrzeć jak pojawią się zakupy na telefon. Marzenie…      Tym razem moja córa lekko mnie zaskoczyła bo sama bez proszenia zaczęła rozpakowywać torby i zaoferowała się powkładać wszystko na swoje miejsce, ba, nawet zrobiła mi wymówkę; ” przecież mogłaś przyjść po mnie to wniosłabym to wszystko”. Głupia jestem, pomyślałam, siadając z ulgą w fotelu, mogłam ją zawołać. Ale widząc niekiedy jej kwaśną minę gdy odrywam ją od komputera wolałam sama się z tym uporać. Ostatecznie i tak sporo mi pomaga bo nie pamiętam kiedy ostatnio sprzątałam łazienkę, kuchnię czy werandę. To jej domena. Palenie w piecu c.o. wieczorami też jej działka. Ja tylko przed południem, bo tak mniej więcej wstajemy, czyszczę piec, rozpalam i dokładam aż do wieczora a potem już piec mnie nie obchodzi chyba, że córa jest niedysponowana. Odśnieżaniem też się dzielimy pół na pół. Wczoraj dodatkowo zaskoczyła mnie chęcią zrobienia pizzy i to o tak późnej porze. Czemu nie, pomyślałam. Lubię jej gotowanie i pieczenie chociaż nie wiem gdzie i kiedy się nauczyła, bo ja jej na pewno nie uczyłam. Nie miałam czasu a jak miałam to wolałam czytać córci bajki, śpiewać piosenki albo szyć coś dla niej dla siebie, dla jej lalek. Czasem bawiłyśmy się w teatr kukiełkowy. Najpierw obmyślałyśmy treść przedstawienia. Potem pisałyśmy teksty do ról, szyły dekoracje, stroje, robiły kukiełki i teatr był jak ta lala. Dzieciaki od sąsiadów przychodziły i oczu nie mogły oderwać. Podobno do pichcenia trzeba mieć talent i jeszcze tak zwany szwung, żeby nie tylko gotować dobrze ale żeby ugotowana potrawa miała w sobie poezję. To prawda. Kiedyś założyłam się z koleżankami, że zupa ugotowana przez dwie osoby z tych samych składników będzie u każdej z nich smakować inaczej. Wygrałam zakład. Zupa jednej koleżanki miała w sobie to coś a zupa drugiej była tylko zwykłą zupiną. No właśnie, moja córka potrafi gotować, że aż mi czasem dech zapiera z wrażenia. Ja też nieźle gotuję ale mnie się już nie chce eksperymentować z przyprawami. Ja robię wiele rzeczy na skróty, między innymi gotuję w ten sposób. Córka gotowanie traktuje jak przygodę, działa z pietyzmem i emocjonalnie.          Pizza była rewelacyjna, ze smakowitym nadzieniem z pieczarek, papryki, pomidorów, cebuli, sera i pasty pomidorowej. Niebo w gębie. W nagrodę wyciągnęłam z torby piwo. Boże jak ona się ucieszyła gdy zobaczyła co postawiłam na stole. Uśmiech od ucha do ucha okrasił jej buźkę i słowa pełne zaskoczenia; „Mamo, skąd wiedziałaś, że miałam ochotę na piwo?” – dopełniły reszty. – No to jest nas dwie z taką ochotą – odpowiedziałam i zasiadłyśmy do pałaszowania pizzy. Była pyszna a zimniuteńkie piwo dodało smaku. Pizzę robi świetną bo akurat tego nauczyła się we Włoszech gdy parę lat temu pracowała w Reggio, w pensjonacie. Pizza była pyszna ale nie na noc kobieto, nie na noc, mitygowałam się w myślach, a do tego jeszcze piwo a potem drugie.         Było miło, sympatycznie, tak jakoś lekko na duszy i kolorowo w myślach ale w nocy skończyły się kolory i lekkości a zaczęła się proza życia. Po dwóch piwach wypitych w przeciągu dwóch godzin czułam się jak po potężnej libacji. W głowie miałam tupot białych mew a każda próba zmiany pozycji z pionowej na horyzontalną kończyła się niebezpiecznym podskakiwaniem żołądka i jękiem; „cholera, mogłam nie pić, tak mi się chciało piwa a teraz cierpię”.No cóż? Mówi się cierp ciało kiedyś chciało. Święta prawda. Jakoś przecierpiałam do rana.        Od siódmej jestem już na nogach to znaczy przy laptopie i czuję się już wyśmienicie. Wypiłam swojego szatana z ekspresu, zjadłam małe co nie co, zdążyłam już przez internet popłacić wszystkie rachunki, wyszło tego wszystkiego 1350,00 zł. i jeszcze sporo zostało. Żyć i nie umierać jak to mawiają niektórzy szczęśliwi. Ja też tak mówię, bo czuję się bezwarunkowo szczęśliwa. A może warunkowo? Oj chyba warunkowo. Bo tylko malutkie dzieci żyją w bezwarunkowej szczęśliwości. Później poczucie szczęścia jest zawsze czymś uwarunkowane. Tak, tak. Ja mam powód do szczęścia. I to nie jeden. Mnóstwo powodów. Chociażby te wszystkie zakupy. Tyle powodów do szczęścia ile sztuk produktów było w wózku. Bo kupiłam to co chciałam, co lubię i co daje mi zadowolenie. Czyli jest powód by czuć się szczęśliwą. Po drugie, obudziłam się radosna i żwawa mimo nocnych sensacji , nic mnie nie boli a wręcz przeciwnie czuję się jakby mi lat ubyło a zdrowia przybyło. Za oknem, w ogrodzie, słoneczko wyczynia radosne harce na połaciach śniegu między drzewami. Ptaszki świergolą na wierzbie bo mają pełno jedzonka w karmiku. Koty hasają po śniegu za nie wiem czym ale widać, że są zadowolone i rozbawione. Telewizor gra, lodówka zapchana po brzegi, a zdarza się czasem, że jest w niej tylko światło i zimno na deser,  szafki kuchenne nie domykają się od zapasów, śnieg na dachu sam się usunął, no może trochę słoneczko go pogoniło, w domku ciepełko, rachunki popłacone, konto nie całkiem gołe a za tydzień będzie znów zasilone i to dość pokaźnie.              W rodzinie, na dzień dzisiejszy wszyscy zdrowi i nie zamierzają chorować. Tak sądzę. No i jak się nie cieszyć??             Cieszę się. Cieszę się jak cholera!  Uśmiecham się do świata pełnym swoim własnym uzębieniem( to też powód do szczęścia) i jest mi bosko. Nie będą już więcej narzekać, smęcić, marudzić nawet jakby coś było nie po mojej myśli, bo szkoda marnować życia. Każdy dzień życia jest darem więc należy go szanować jak najcenniejszy skarb i nie pogrążać się w rozpaczy, w smutku bo coś mi się nie udało albo ktoś coś przykrego mi zrobił czy powiedział. To wszystko minie, trzeba tylko się dobrze zastanowić, zaprzeć i przemyśleć problem a potem próbować działać. Samo się nic nie zrobi.  A dnia zmarnowanego przez złość, gniew, smutek nikt już zawróci. On mija zepchnięty przez nasz brak wyobraźni i miłości do siebie w czarną dziurę. Nie chcę już więcej czarnych dziur. Jeśli dni życia muszą nieubłaganie mijać to niech będą one piękne i moje, takie jakie lubię i jakie chcę żeby były.           Brak powiązanych notek. 