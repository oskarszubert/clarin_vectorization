Nie będzie dzisiaj następnego odcinka o losach Baśki, bo czekam na maila z dalszym ciągiem jej przeżyć. Zdarzenia, o których pisałam miały miejsce pod koniec lat siedemdziesiątych ubiegłego stulecia. Barbara obecnie mieszka w Domu Rencisty dość daleko ode mnie, dlatego kontakt utrzymujemy tylko drogą telefoniczną lub mailową. Gdy tylko napisze do mnie, to będzie kolejny odcinek. Poprzedni odcinek został umieszczony na głównej stronie. Kilka osób z sieci umieściło sensowne komentarze, a bardzo dużo obraźliwe i wulgarne pod adresem bohaterki, więc musiałam je usunąć i na czas „wiszenia” postu na głównej stronie wprowadziłam obowiązek podawania adresu mailowego. Już mi się nie chce pisać co myślę o takich popaprańcach, bo znacie moje zdanie i wiem, że Wy macie takie samo. ******************************************* Niedawno pisałam o mniszku lekarskim i miodziku. Chciałam zrobić miodzik z tego ziela. Chciałam i nie zrobiłam, bo „przespałam” kwitnienie mniszka. W niedzielę przygotowałam sprzęt, wodę i cukier i wyszłam z koszykiem na działkę. Jakież było moje zdziwienie, gdy nie zobaczyłam kwiatków. Jak okiem sięgnąć sama zieleń, tylko gdzieniegdzie żółciły się samotne mlecze. Ale, pech! Miodzik robię każdego roku, a teraz nie zrobię. Jestem zła na siebie, ale mówi się trudno. Muszę czekać do przyszłego roku.  Kwiatków mlecza już nie ma, ale nad wyraz obrodziły pokrzywy. Zdjęcie pokrzyw z dzikiej części mojej działki. Dorodne, prawda? Pokrzywa, to też pożyteczne zielsko. Chwast, bo chwast, ale jaki skuteczny dla zdrowotności. Zawiera dużo azotu, potasu, wapnia, magnezu, i żelaza. Jednym słowem bomba mineralna. Codzienne picie soku z pokrzywy już po dwóch tygodniach daje pozytywne efekty w ogólnym samopoczuciu, wyglądzie cery i włosów. Nie sprawdzałam, ale może sprawdzę. Czemu nie spróbować, jak może mi być lepiej na ciele, to i na duszy też się poprawi. Nie można zmarnować leków z bożej apteki. Dzisiaj nacięłam wielki kosz pokrzyw. Zrywać należy tylko młode, jeszcze niekwitnące. Najpierw podratuję moje roślinki w ogródku, a potem pomyślę o sobie. Z pokrzyw robi się bardzo wartościową gnojówkę. Nazwa niepachnąca, ale właściwości nieocenione. Wystarczy pokrzywy posiekać, włożyć do wiadra albo beczki, byle nie z metalu, zalać wodą do pełna, postawić w ogrodzie, na wszelki wypadek lekko nakryć, co by woda deszczowa nie wypłukała roztworu. Po dziesięciu dniach fermentacji powstała mikstura nadaje się do podlewania roślin: kwiatów, warzyw, po rozcieńczeniu z wodą w stosunku 1:10. Nie można tej mikstury stosować do grochu, fasoli, cebuli i czosnku. Dlaczego? Nie wiem. Tak podają w mądrych pismach i ja w to wierzę. Rozcieńczona gnojóweczka nadaje się też do opryskiwania roślin w obawie przed mszycami i przędziorkami. Nie tylko pokrzywa jest przydatna w ogrodzie. Kawa prawdziwa też. Wyrzucamy fusy z kawy, a to następca skarbnica minerałów dla naszych roślin tych w ogródku i tych na parapecie. Ja ostatnio piję tylko rozpuszczalną, więc pozostają mi pokrzywy do zagospodarowania. Jeśli ktoś jest zainteresowany powyższymi tematami i nie tylko tymi, podaję linki do ciekawej i pożytecznej strony, tak pożytecznej, jak pokrzywy. Kompendium podręcznej wiedzy w niemal w każej kategorii. http://www.tipy.pl/artykul_9151,jak-zrobic- gnojowke-z-pokrzyw.html  http://www.tipy.pl/artykul_9246,jak- wykorzystac-kawe-w-ogrodzie.html    Nazbierałam  kwiatków, bo mi się spodobały.  Rosną na obrzeżach działki. Ładne są, ale jak się nazywają, nie znaju. Może Wy znacie ich nazwę?    Brak powiązanych notek. 