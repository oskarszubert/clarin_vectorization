Lato w pełni. Ogródki przy okolicznych domach toną w kwiatach. Zza ogrodzeń uśmiechają się do przechodniów złote słoneczniki, różowe floksy, malwy, śnieżnobiałe lilie i wielokolorowe dalie, po naszemu nazywane georginiami, albo też smukłe „kłosy” dorodnych gladioli czyli mieczyków. Aż serce rośnie z radości i zachwytu gdy się patrzy na te zadbane, wypielęgnowane ogródki, odnowione domy, bijące po oczach paletą kolorów ścian i dachów. Wieś pięknieje z roku na rok. Od wiosny rozpoczęto wymianę nawierzchni głównej drogi, buduje się nowe odcinki bocznych dróg dojazdowych, a nawet co mnie bardzo ucieszyło, zaawansowana jest budowa chodników po obu stronach drogi głównej. Nareszcie będzie można bezpiecznie wybrać się do centrum na zakupy czy na przechadzkę, bez strachu i odskakiwania na boki przed śmigającymi w tę i we  w tę samochodami. Jednak żeby nie było aż tak pięknie zawsze znajdzie się jakiś nieprzyjemny akcent. Gdybyśmy odbierali uroki otaczającego nas świata tylko zmysłem wzroku i słuchu, byłoby wszystko dalej piękne ale mamy też zmysł powonienia, czyli węch.  I tu już nie jest pięknie. Przechodząc krętą uliczką między urokliwymi ogródkami poczułam odrażający fetor. Po prostu smród.  Po wczorajszej ulewie i nocnej burzy, ziemia rozgrzana dzisiejszym słońcem paruje i to co unosi się w powietrzu trudno nazwać upajającym zapachem ziemi po deszczu. Takie opisy to już czysta literatura i wspomnienia. Skąd ten smród? A z przydomowych szamb. Nasza wieś nie jest skanalizowana. To znaczy, kanalizacja wodna jest już od 12 lat ale nie ma kanalizacji ściekowej. Odkąd tu mieszkam, wciąż słyszę o budowie oczyszczalni ścieków ale poza pomiarami, projektem sprzed kilku lat, nic dalej w tej materii się nie robi. Sąsiednie gminy już od dawna mają swoje oczyszczalnie, a u nas nadal królują szamba. Doszło teraz następne utrudnienie, bo oczyszczalnie z gmin ościennych nie przyjmują już naszych ścieków więc ci gospodarze, którzy mają własne pola, czy nieużytki zamawiają „szambonurka” i ścieki wywożą na swoje pola. Kiedyś można było wywozić koło lasu, czy na tereny tzw. państwowe. Przepisy unijne zabraniają tego. I bardzo dobrze, bo nasze ścieki to nic innego jak bomby z chemikaliami. Tylko co mają robić ci, którzy nie mają swoich nieużytków i pól. Wiadomo, że przy budowie nowych domów, buduje się obecnie przydomowe oczyszczalnie lub szczelne szamba, zgodnie z przepisami. Ale 80% zabudowań we wsi to domy sprzed 60, 40 lat, a nawet i wcześniejsze. Szamba przy tych domach są, tylko ich szczelność jest pozorna. Są to zazwyczaj betonowe komory, zakryte pokrywą, bez wywietrzników. Niektóre na pewno są już dawno rozszczelnione i stąd ten fetor, który odbiera chęć do spaceru i obrzydza to co podziwiają oczy. Z ciekawości zerknęłam do internetu i wyszukałam na portalu www.gazeta.pl artykuł poświęcony przydomowym oczyszczalniom. Jeden, krótki fragment wklejam jako ostrzeżenie.     „Uwaga! Niedopuszczalne jest budowanie i eksploatowanie zbiorników nieszczelnych, z których ścieki wypływają do gruntu. Każdy, kto to robi, przyczynia się do skażenia gleby i wód gruntowych, a więc stwarza w ten sposób zagrożenie dla siebie i swoich sąsiadów, w tym przede wszystkim dla małych dzieci i niemowląt (u nich picie skażonej wody może nawet spowodować śmierć).” Taa…można więc powiedzieć, że trujemy się wszyscy z pełną świadomością. Czyżby władze samorządowe nie wiedziały o tym?Myślę, że ten problem dotyczy setek polskich wsi. Jesteśmy wprawdzie już sześć lat w Unii ale czy tak naprawdę, czy tylko formalnie?  Brak powiązanych notek. 