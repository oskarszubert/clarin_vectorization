Raniutko wybrałam się do sklepiku po mleko i pieczywo. Zazwyczaj o tej porze w sklepie jest mało ludzi, bo każdy kto przychodzi, robi  szybko zakupy i znika. Trzeba przecież dzieci albo wnuki wyprawić  do szkoły, męża do pracy, zadać coś do kortyka trzódce w obórce,  itp. Normalka. Dzisiaj było inaczej. Przed sklepem stała dość spora  gromadka ludzi, rozprawiając o czymś bardzo żywo. Podeszłam i ja z  ciekawości, bo ostatnio dość często głównym tematem sklepowym i  sąsiedzkim jest niechybnie zbliżający się koniec świata i można  dowiedzieć się wielu nie tyle ciekawych, co kuriozalnych historyjek,  a nawet i pośmiać się. Ale tym razem nikt się nie śmiał.  - Popatrz, pani – odpowiedziała na moje „dzień dobry” jedna ze  stojących – takie nieszczęście, takie nieszczęście. – Mówiąc,  wskazywała ręką w kierunku ulicy.  - Co się stało? – spytałam, kierując wzrok we wskazaną stronę i w  tym samym momencie zrozumiałam co się stało. Nieopodal stał wóz  policyjny i dwaj funkcjonariusze uwijali się, robiąc pomiary, a przy  ogrodzeniu jednej z posesji, zobaczyłam rozbity zielony samochód.  - Wypadek, prawda? – spytałam, mimowolnie. – Ale chyba nie  śmiertelny? - Niestety, śmiertelny – odparła inna kobieta. – Już ją zabrali. To stało  się na moich oczach – dodała płaczliwym głosem. – Szkoda Maryśki, jeszcze nie stara i taki marny koniec ją spotkał.  Jeden z mężczyzn zaczął mi opowiadać jak doszło do wypadku.  Słuchałam jednym uchem, co mówił mężczyzna, a drugim łowiłam  komentarze stojących obok kobiet.  Wypadek, jak wypadek. Jezdnia śliska, kobieta przechodząc prze  ulicę nie zachowała ostrożności, tym bardziej, że  w tym miejscu nie ma przejścia  dla pieszych, a nadjeżdżający samochód próbując gwałtownie  hamować wpadł w poślizg i uderzył w kobietę, dobijając z nią do  betonowego ogrodzenia.  Może gdyby nie to ogrodzenie, to kobieta  uszłaby z życiem.  - A ja mówię, że to kara boska – usłyszałam lokalną wyrocznię. – Nie  raz jej mówiłam: rzuć to świństwo, a ona nic, tylko dalej kurzyła, chociaż ojcu na łożu śmierci przyrzekła, że nie będzie palić papierosów.  - A co do tego mają papierosy? – zdziwiłam się. - A, mają i to dużo – zaczęła przedstawiać swoją wersję, wyrocznia. -  Maryśka była o szóstej w sklepie razem ze mną. Zrobiła zakupy i  poszła, a ja jeszcze zostałam, bo czekałam na świeżą wędlinę. Za  chwilę znowu przyszła, po papierosy, bo zapomniała wcześniej  kupić. Kupiła i razem wyszłyśmy, bo ja zrezygnowałam z czekania  na kiełbasę. Uszłyśmy kawałek, ja skręciłam do swojej bramki, a ona  musiała przejść przez drogę, na drugą stronę i… I tylko usłyszałam jej  krzyk i huk, o matko jedyna, to przez te papierosy… – rozbeczała się  na dobre.  – To zemsta ojca, ja to wiem – mędrkowała, pochlipując. - Co tam zemsta ojca – wtrącił się starszy pan. – To wina synalka. Zdrowy byczek, zamiast zrobić matce zakupy, to gnije pod pierzyną, a matka gania jak ta mrówka, żeby tylko lodówka była pełna. A ta synowa to też nie lepsza, a wnuki tylko babce do kieszeni zaglądają i taki koniec ją spotkał…  - Ja wam mówię, że to wola Boga. Taką śmierć dla niej obmyślił i nie ma co gadać – oznajmiła jedna z kobiet.  – Każdy ma zapisane co go czeka, i nic nie pomoże. – Ale strzeżonego Pan Bóg strzeże – wtrącił ktoś z gromady. – Ja tam zawsze przed wyjściem z domu zawsze się pomodlę i jak do tej pory nic złego mnie spotkało – dodała siwiutka pani, robiąc przy tym znak krzyża na czole.    Dyskusja rozgorzała  na całego. Każdy z obecnych coś dodawał, wnioskował, oskarżał.  Nagle pojawił się lekko wczorajszy, znany wszystkim Janek. Przyszedł z miejsca wypadku. Chwilę stał, nasłuchiwał, coś mamrotał, w końcu rzekł: - A ja wiem jak było!  Wszyscy zwrócili się do niego.  - No, to gadaj – ponaglała jedna  z kobiet. - Postawcie piwo, to powiem – zaryzykował, chwytając się szantażu.  - Masz na piwo – jeden z mężczyzn wygrzebał z portmonetki 3 złote. – A teraz mów.  Pijaczek oblizał się, schował 3 złocisze do kieszeni, mówiąc: - Ludzie, aleście porąbani. Kobita się pośliznęła i wpadła pod koła i to wszystko. Kierowca trzeźwy, jechał dobrze, a wy idźcie do domu i nie pieprzcie głupot o zemście, o ojcu… tfu, wstyd i hańba. Łazicie jak krowy, jakby droga była tylko wasza, a potem gadacie głupoty. Szkoda słów… Zawinął się i wszedł do sklepu. Taki zwykły pijaczek, przez wszystkich lekceważony, a chyba on miał najbardziej trzeźwe podejście do sprawy. Lubimy doszukiwać się w prostych sprawach działania sił nadprzyrodzonych, a nikt nie patrzy pod nogi.   Brak powiązanych notek. 