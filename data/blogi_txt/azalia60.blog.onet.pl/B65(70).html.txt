Wczoraj około południa dostałam telefon, że we wtorek rano kolejna dostawa węgla. Ucieszyłam się, bo przez te ostatnie mrozy coś za bardzo zmniejszył się zapas w piwnicy. Wygrzebałam się z wyrka i szczelnie przyodziana wyszłam na podwórko sprawdzić czy auto z węglem będzie mogło bez przeszkód dojechać do piwnicznego okienka. Wprawdzie niedawno odśnieżałam ale śniegu już przybyło. Dobrze, że nie było mrozu tylko odwilż, więc łopata do ręki i do roboty. Odrzuciłam tyle ile uznałam za stosowne, potem rozpaliłam w centralnym, bo już zdążyło wygasnąć i zadowolona wracam do domu. Przy bramce zobaczyłam stojącą kobietę. Pytam w jakiej sprawie. Kobieta zaczęła coś nieśmiało bąkać. Ponowiłam pytanie, otwierając bramkę. – Bo ja…bo ja… ja chciałabym trochę grosza. – Wydukała w końcu, nerwowo pochrząkując.  – Nie rozumiem, a na co pani potrzebuje? – pytam bo nie wyglądała na biedną. Miała na sobie bardzo porządną kurtkę, kozaki na koturnie, na głowie ładną czapkę. Nie była też jakąś smarkulą tylko tak na oko około czterdziestki. – Bo widzi pani – zaczęła już śmielej. – Mąż jest po ciężkiej operacji, ja nie pracuję, a w domu trójka dzieci w wieku szkolnym i teściowa emerytka, a idą święta i nie mam za co urządzić chociaż skromnych świąt. – Nie wiem czemu ale nie wzruszyła mnie ta opowiastka, więc zaczęłam ją podpytywać. – No dobrze, mąż po operacji ale chyba pracował gdzieś to, ma zasiłek chorobowy i rodzinne na dzieci, a teściowa emerytka też ma jakąś kasę, prawda?- No tak, mąż ma chorobowe, teściowej emerytura to ledwo dla niej wystarcza na lekarstwa i trochę dokłada do życia ale to wszystko dla nas mało.  – A w Gminnym Ośrodku Pomocy była pani – pytam. – Na pewno jakiś zasiłek się należy jak jest ciężka sytuacja. – Nie będę chodzić po Ośrodkach, bo i tak mi nic nie dadzą. Nie wie to pani jak teraz jest, oni mają gdzieś biednych, żeby tylko im dobrze było.  Mówiła to z takim przekonaniem i agresją w głosie jakby już nieraz jej odmówiono albo co najmniej zamknięto  drzwi przed nosem.- Ja jednak radzę pójść do Gopsu, na pewno wam pomogą.  Próbowałam nakłonić ją ale ona tylko kręciła przecząco głową. Kiedy skończyłam, uderzyła w żałosny ton. – Tak bardzo panią proszę, niech pani da parę złotych, nie jest pani biedna, bo auto na podwórku i dom taki ładny…nie to co my biedaki. – Przy ostatnich słowach rozpłakała się. Trochę mnie to ruszyło, więc mówię. – Proszę pani, ja pieniędzy przy sobie nie mam, bo wydałam w sobotę w sklepie. Musiałabym jechać do bankomatu żeby pobrać, a jestem trochę przeziębiona, więc nigdzie nie pojadę ale mogę dać pani coś do jedzenia, konserwę mięsną, rybną, paczkę makaronu, mąki, zawsze to coś. Mogę też dać coś z ubrania, bo robiłam porządki i odłożyłam parę dobrych rzeczy ale na mnie już za dużych. Mam kilka swetrów, spodnie, prawie nowe buty zimowe na mnie za ciasne. To jak, chce pani? Kobieta zwiesiła głowę i mruknęła. – Jak nie ma pieniędzy to niech będzie i to. Pobiegłam do domu, spakowałam rzeczy do dużej reklamówki, do drugiej włożyłam trochę żywności, dorzuciłam kilka jabłek, parę garści orzechów i wyniosłam do bramki. Kobieta wzięła, mruknęła dziękuję i poszła. Ja wróciłam do domu zadowolona, że mogłam komuś pomóc. Zrobiłam dobry uczynek przed świętami, pomyślałam. Za parę godzin musiałam wyjść do sklepu, niedaleko domu. Wychodząc z bramki spotkałam sąsiadkę, która szła w tym samym kierunku. Uszłyśmy kawałek i nagle przystanęłam. Pod ogrodzeniem zobaczyłam reklamówkę, którą dałam tej kobiecie. – O kurcze! – wydałam okrzyk. – Niech pani patrzy, to reklamówka z odzieżą, dałam ją w południe takiej kobiecie co chodziła po prośbie.Sąsiadka roześmiała się. Popatrzyłam na nią zdziwiona, co ją tak ubawiło. – Pani sąsiadko, u mnie też była ale ją pogoniłam. – Widząc moją zgorszoną minę szybko wyjaśniła. – Ona mieszka na sąsiedniej wsi. Miesiąc temu zadała się z takim młodym byczkiem, pijusem tu od nas, powinna go pani znać, on czasem u nas trawę kosił. – Kiwnęłam głową, że znam, bo u mnie też kosił. – Ta małpa zostawiła męża inwalidę na wózku, starą matkę i trójkę swoich  dzieci i przeprowadziła się do niego. On ma dom po matce, umarła niedawno, a drugi syn mieszka w Krakowie i nawet do tego pijaczyny nie zagląda. A ten nigdzie nie pracuje, czasem komuś zrobi coś koło domu i ma trochę grosza. Ona też bez pracy i dlatego zaczęła chodzić po domach za pieniędzmi na życie i na wódką dla swojego kochasia i pewnie na opał. – A jak oni żyją, z czego, o jej rodzinie mówię – zadałam pytanie. – Im niczego nie brakuje tylko matki. Mają duży dom, on ma górniczą rentę wypadkową, matka emeryturę, więc sobie radzą. Teraz ja zaczęłam się śmiać. – A ja jej dałam ubranie zamiast pieniędzy. Reklamówkę z jedzeniem zabrała, a ciuchy zostawiła pod płotem, a to podła bestia. Popatrz pani jak to można  dać się nabrać  ale przyznam, że mnie od początku coś się w niej nie podobało. A tak się cieszyłam, że komuś pomogłam w potrzebie. W sumie to pomogłam tylko że pijaczkowi. Będą mieć orzechy na przekąskę do piwa.    Powiązane notki: Dobry zwyczaj, nie pożyczaj 