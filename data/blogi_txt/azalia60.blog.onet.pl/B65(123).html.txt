Piątek był naszpikowany przykrymi zdarzeniami, a sobota jest jak balsam. Wczoraj się zeźliłam, bo był powód, a dzisiaj już mi przeszło. Ja mam dobrą naturę. Nigdy nie chowam zbyt długo uraz czy złości, a zmartwienia są mi obce. z samego rana zadzwoniłam na policję i opowiedziałam co mi się przytrafiło. Zaproszono mnie na poniedziałek   do złożenia zeznań. Pojadę, ale tylko dla dopełnienia formalności, bo nie wierzę, że kogoś w kartotece rozpoznam. Widziałam opryszka tylko z tyłu, w szarej kurtce z kapturem. Może kamerka przy bankomacie coś zarejestrowała. To się dopiero okaże. Dla mnie duża strata, ale już przebolałam. Pomyślałam, że nieraz miałam gorzej finansowo i poradziłam sobie, to i tym razem dam radę. Gdybym miała emeryturę niższą o te pięćset złotych, to i tak musiałabym jakoś żyć. Toteż nie ma sensu rozdzierać szat.  Dzisiaj, idąc rano do sklepu spotkałam sąsiadkę. Od słowa do słowa, opowiedziałam jej wczorajszą historię. Kiedy doszłam do butów i powiedziałam, że kupiłam z konieczności, a wcale nie są mi potrzebne, bo mam jeszcze a domu dwie  pary kozaczków, to sąsiadka aż się zatrzymała.  - Pokaż mi te buty, bo ja jestem zainteresowana, a u nas w sklepie nic nie ma na mnie. Chyba mamy taki sam numer nogi.  - Ja mam 39 – odparłam. - Ja też! – wykrzyknęła. – Kolor mi obojętny, byle tylko cholewka pasowała, to biorę od ręki. Zawróciłyśmy do domu. Mila przymierzyła kozaczki i nie mogła się nacieszyć, bo buty są w sam raz na nią, kolor też w jej guście i tym sposobem mam znowu pieniądze w kieszeni, a sąsiadka ładne kozaki. Chciałam jej opuścić  parę złotych, bo były już używane, to mnie wyśmiała, a  po obiedzie przyszła z ciastem i kawą.  - Wiesz, gdyby mój się pytał ile kosztowały, bo wie, że odkupiłam od ciebie, to powiedz, że 400 złotych. Przyda mi się zaskórniak. Może nie zapyta, ale gdyby, to pamiętaj… - Jasne, co m i szkodzi – zgodziłam się.  Jednym słowem sobota zaczęła się fajnie. A przed godziną zadzwonił brat i gdy mu opowiedziałam co mnie spotkało, to mnie trochę zrugał, że jestem nieostrożna, a potem wypalił: - Numer konta! - Jaki numer? – pytam zaskoczona. - Twojego, tylko szybko, póki mam ochotę na dobry uczynek. Podałam i brat się za chwilę rozłączył. Kochane chłopisko. Młodszy ode mnie, a czasem zachowuje się jak dobry ojciec. Szczerze mówiąc nie liczyłam na niczyją pomoc. Nawet w pierwszej chwili miałam nic mu nie mówić, ale jakoś tak mi się wymsknęło. Reasumując, jest dobrze. Teraz sobie siedzę i klikam, żeby Was już nie zamartwiać moimi stratami. Jeśli ktoś ma ochotę, to zapraszam na blog Azalia2010 – jest w linkach, tam napisałam swoje przemyślenia na temat PECHA.  Życzę Wam radosnej niedzieli i  pomyślnego następnego tygodnia. Pozdrawiam z uśmiechem. Powiązane notki: Było mi dobrze Będzie dobrze. Miłość jest wtedy….. Jest lepiej Nie nasza jest noc 