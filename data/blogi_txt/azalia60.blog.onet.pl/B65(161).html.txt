- Pogadamy w domu – warknął, szarpiąc ją za rękę. – Zbieraj się, jedziemy… - Zostaw mnie, czekam na wypis – szepnęła cicho. – Nie rób przedstawienia, bo ludzie patrzą – dodała głośniej, podnosząc na niego wzrok. – Jak możesz mnie posądzać, że chciałam się pozbyć dziecka, jak możesz? – wymówiła z goryczą. – Nie wiedziałam, że jestem w ciąży, musisz mi uwierzyć. Nawet nie wiesz jak ja się z tym czuję, nie zapytałeś, tylko od razu osądzasz… Widziała, że się zmieszał, zdjął rękę z jej ramienia i jakby lekko się uśmiechnął. Podszedł do okna, stał chwilę patrząc na ulicę, a kiedy wrócił do niej jego twarz była już taka jak dawniej. Siadając obok, przytulił ją do siebie, mówiąc: - Basiu, wybacz, poniosło mnie. Ostatnio mam młyn w pracy, a i ty wciąż jesteś zabiegana, nie mamy czasu dla siebie… No, co, zgoda? – pytając, uszczypnął ją w policzek, tak jak to robił w pierwszych miesiącach ich znajomości.  Ten gest rozczulił Baśkę. Wtuliła się w mężowskie ramiona i rozpłakała się. - Wiem, że chcesz dziecka – szeptała, łkając. – Wiem i obiecuję ci, że jak wydobrzeję, to…  - Nie wiedziała jak nazwać to, co chciała powiedzieć i tylko uścisnęła dłoń męża. Do domu wrócili w pozornej zgodzie. Baśka miała nadzieję, że porozmawiają, że wytłumaczy mężowi co się stało, jak trafiła do szpitala, jak bardzo jej żal, że poroniła, ale mąż kazał jej się położyć do łóżka, a sam zamknął się w drugim pokoju. Mimo że mąż ja przeprosił, że starała się zrozumieć jego porywczość, czuła głęboki żal i ból, który rozlewał się po jej ciele. Był wszędzie, w głowie, w żołądku, w sercu, każdy centymetr ciała był obolały. Przez następne dni mało ze sobą rozmawiali. Mąż pracował do późna i kiedy wracał z pracy, podawała mu kolację, zjadali w milczeniu i szli spać. Czekała na przytulenie, na czułość, a tu nic. Zasypiał niemal natychmiast, a Baśka po cichu wypłakiwała w poduszkę swoje żale. Nie miała odwagi rano zapytać dlaczego stał się obojętny na jej ciało, którym do tej pory tak się cieszył. Wstydziła się, nie chciała prosić o czułość, jak o jałmużnę. Było jej ciężko, ale postanowiła przeczekać.    Nie miała nikogo bliskiego poza mężem, komu mogłaby wyżalić się, opowiedzieć swoje upokorzenie, poradzić się co ma robić, żeby wszystko w ich małżeństwie było tak jak dawniej, bo bardzo tego potrzebowała. Z mężem ani raz nie rozmawiali o tym, co się wydarzyło, tak jakby nie było sprawy, ale on od tego dnia stał się jakiś inny;milczący, zamyślony, ponury. Baśka czuła, że coś między nimi pękło. Nie bardzo wiedziała jak się z tym uporać. Kochała męża, ale z każdym dniem rósł miedzy nimi niewidzialny mur. Zdawała sobie sprawę, że powinni oboje usiąść i szczerze porozmawiać, bo jak tak dalej będzie, to ich małżeństwo się rozpadnie, ale wiedziała też, że on nigdy nie umiał rozmawiać o swoich uczuciach, więc nie było sensu proponować rozmowy. Coraz bardziej czuła się winna, bo gdyby nie to poronienie, to nic by się między nimi nie zmieniło. Tak to sobie tłumaczyła. Straciła swoją dawną werwę, zapomniała o śmiechu, o radości. Patrzyła w lustro i widziała zgorzkniałą kobietę, wprawdzie młodą, ale to już nie była ta dawna wesoła dziewczyna, o roześmianych oczach. Mijały dni, tygodnie i nic się nie zmieniało na lepsze. Baśka zaczynała się bać. Bać o ich małżeństwo, o siebie, bo zdawała sobie sprawę, że w razie rozwodu ona nie ma gdzie się podziać. Mieszkanie jest męża, do tego służbowe, więc ona musiałaby się wynieść, chyba pod most, bo do rodziców na pewno nie wróci, a na wynajem jej nie stać.Zachodziła w głowę, jak mąż może wytrzymać bez seksu. Przedtem kochali się każdej nocy, a czasem i w dzień, a teraz przez osiem tygodni nawet jej nie dotknął. Któregoś dnia wrócił z pracy wcześniej niż zwykle, do tego pijany. Nie bardzo, ale na tyle, że się zataczał. Podała mu kolację w kuchni, a sama usiadła w drugim pokoju przy maszynie do pisania. Musiała na jutro napisać wypracowanie do szkoły na zaliczenie. Temat był trudny i siedziała nad nim całe popołudnie. Była zmęczona, a do końca jeszcze daleko. Nagle do pokoju wparował mąż i rzucił się na nią, jak rozjuszony zwierz. Przewrócił ją na wersalkę i zgwałcił. Broniła się, prosiła, ale on był głuchy i ślepy. Nie krzyczała, nie wzywała pomocy, bo się bała i wstydziła. Za ścianą mieszkało starsze małżeństwo, na przeciwko wielodzietna rodzina, więc jak mogła wystawić się na ich pośmiewisko. Kto uwierzy w gwałt w małżeństwie?  A on znęcał się nad nią ile tylko miał siły. Brutalnie, gwałtownie, nie zważając na jej łzy i rozpaczliwe bronienie się. Kiedy skończył i zapiął spodnie, jednym ruchem zrzucił ze stołu maszynę do pisania, a leżące na stole kartki potargał w drobny mak, po czym spokojnie wyszedł z domu, zostawiając ją sponiewieraną, upokorzoną i obolałą. Nawet na nią nie spojrzał.    Powiązane notki: Tulipanom szlaban – 2 Tulipanom szlaban – 3 Tulipanom szlaban 