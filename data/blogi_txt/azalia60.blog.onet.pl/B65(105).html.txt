Wczoraj, kładąc się spać nie miałam dobrego nastroju. Nie był najgorszy, ale daleko mu było do dobrego. Czasem tam mam. Nic złego ani przykrego się nie przydarzy, a tak jakoś markotno na sercu. Gdy pracowałam, to nie miałam czasu na rozmyślania przed snem czy mi dobrze czy źle, bo padałam na twarz ledwo mój błędny wzrok spoczął na  poduszce, a teraz mam duuuużo wolnego czasu na to, żeby się móc dokładnie, dogłębnie pozastanawiać, podroczyć z sobą, porozdzielać włos na czworo, poprostować, to co się poskręcało, poskręcać, co się wyprościło, wiecie co mam na myśli. Jednym słowem mam łatwość zasypiania, ale tuż przed zaśnięciem robię lekki „rachunek sumienia”. Ameryki tu nie odkrywam, bo każdy tak robi, chyba że ktoś zasypia w stanie nieważkości, to nie robi nic, ale to przypadki marginalne, więc na bok z nimi. Ten mój rachunek sumienia, to taka umowna nazwa, bo nie o grzechach rozmyślam, skądże?! Jakie ja mogę mieć grzechy? Niech ktoś wymieni chociaż jeden.  Cisza.  Nie widzę, nie słyszę, to znaczy, że nie mam. Bo nie mam. To fakt. Widzę zdziwienie czytających i ironiczne uśmiechy poniektórych. Przecież każdy grzeszy, bo jak nam zapodano, grzeszymy nie tylko czynem, mową, ale i myślą. A więc po kolei: Czynem nie grzeszę, bo się nie przemieszczam w przestrzeni, nie mam okazji do czynienia źle innym, (a dobrze też nie),  nikt ani nic mnie nie kusi do złego ( ani do dobrego0), nikogo nie pożądam, śpię we własnym łóżku, więc nie cudzołożę, to znaczy jestem bezgrzeszna w tej materii. Mową – to już zupełnie odpada. Kontakt z ludźmi prawie zerowy, jedynie co pogadam do do siebie, a to przecież nie grzech. Myślą – no, tutaj można się rozwodzić, domyślać, przypuszczać, osądzać, ale czy warto i tak nikt moich myśli nie słyszy, a to o czym ja myślę, już dawno przestało być grzechem, bo robią to wszyscy, nawet publicznie, ale co to jest nie powiem. No, tak. Miało być o czym innym, a wyszło o grzechu, a właściwie o moim „bezgrzechu”.  Miało być o tym, że wczoraj kładąc się spać nie sądziłam, że dzisiejsza niedziela będzie dla mnie radosna. Dlaczego? A dlatego, że „odwiedziła” mnie Artesania, koleżanka z blogu szydełkowego i oznajmiła, że zostałam wylosowana w  Candy na jej blogu. A nagrodą jest piękny olejny obraz, „Brzozowa aleja”, 50cmx60cm, namalowany przez Autorkę blogu, Artesanię. I jak mam się nie cieszyć? Jak w piosence -”Taki dzień się zdarza raz…”. Wiecie jaki mam afekt do brzóz. Kocham brzozy i będę je mieć także na ścianie, nie tylko na podwórku. Czyż to nie piękny dzień? A oto przyszłe „moje” brzozy.   Można zamknąć oczy i iść prosto przed siebie w nieznane. Lubicie tak spacerować? Ja bardzo. Miłego tygodnia, życzę.  Powiązane notki: Jeden taki dzień Taki wstyd 