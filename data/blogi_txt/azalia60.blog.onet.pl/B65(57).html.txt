Poczuła delikatnie szarpnięcie za rękę. –  Pani Janino, pobudka, mierzymy temperaturę –  usłyszała głos pielęgniarki . Otworzyła oczy. Przed nią stała młodziutka pielęgniarka, jakaś nowa, bo Janka nie widziała jej jeszcze tutaj.  – Dzień dobry siostro – powitała ją. – To już rano? – spojrzała w kierunku okna. – Ależ się rozespałam. Wyciągnęła rękę po termometr.  Pielęgniarka patrząc na nią roześmiała się. – O matko –  zwołała. – Pani spała z komórką  przy twarzy – mówiąc to dotknęła jej policzka. – O, cały policzek jest odgnieciony.  – Ach…no tak. Zapomniałam schować -tłumaczyła Janka, pospiesznie wsuwając komórkę do szufladki. – Rozmawiałam w nocy  i chyba zaraz zasnęłam. Ale gapa jestem. Musiałam twardo spać, bo nawet nie czułam. Pielęgniarka wyszła, a Janka znów wcisnęła guziczek w komórce. I znowu cisza. Ani telefon domowy, ani komórka Krzyśka nie odpowiadały. Tego już było jej za wiele. Nie namyślając się długo, wybrała numer Maćka. – O Boże, synku – zawołała do słuchawki, gdy usłyszała jego głos. – Co się dzieje, gdzie ojciec, czemu go nie ma w domu, co wy wyrabiacie? – zadawała chaotycznie pytania. –   Mamo, uspokój się –  mówił Maciek. – Zaraz do ciebie przyjadę, wszystko ci powiem, tylko nie panikuj. Nic się nie stało. Ojciec musiał wyjechać. - Jak to wyjechać, gdzie, tak nagle, nie zadzwonił do mnie, czemu ty nie zadzwoniłeś? – nie ustawała pytać. – Co takiego się stało, może coś z babcią? Nie okłamuj mnie synku. – Mamuś, odwiozę Beatkę do pracy i będę u ciebie – odparł syn i rozłączył się. Jance wirowało w oczach. Czuła się wyczerpana jak po ogromnym wysiłku. W głowie miała zamęt. Tyle pytań i jedna zdawkowa odpowiedź „ojciec musiał wyjechać”. Musiało się stać coś tragicznego, bo inaczej to mąż powiedziałby jej, snuła przypuszczenia. Zawsze mówili sobie o wszystkim, o najdrobniejszych sprawach zawodowych czy rodzinnych. Pewnie coś z jego matką, ma już swoje lata i mieszka sama. Rok temu też tak było. Pojechał nagle, bo zadzwonił jego brat, że matka jest w szpitalu. Wprawdzie od razu jej o tym nie powiedział ale wrócił przed wieczorem, a Janka nawet nie domyśliła się, że był gdziekolwiek. On zawsze starał się ją chronić przed przykrościami. Wiedział, że jest panikarą i że wszystko bierze bardzo poważnie. Może tym razem też tak jest. Ale czemu w takim razie Maciek z nim nie pojechał, przecież matka Krzyśka, to ukochana jego babcia, jedyna zresztą.  Pewnie Maciek został w mieście ze względu na nią. No oczywiście, klepnęła się w czoło. Ależ jestem niedomyślna.  Krzysiek spodziewał się, że zabawi długo i nie zabrał Maćka, żeby ten był przy mnie, tłumaczyła sobie  Janka.Trochę uspokojona zajęła się śniadaniem. Przyszedł zaraz po śniadaniu, kiedy Janka czekała na swojego rehabilitanta. – No jesteś wreszcie –  zrugała go na dzień dobry. – Miałeś być zaraz, a tu już dwie godziny minęły. Mów szybko co z ojcem, bo zaraz przyjdą po mnie na ćwiczenia. Maciek usiadł, za moment wstał i zaczął nerwowo chodzić po pokoju. – Jezus Maria – uniosła się Janka. – Mówże, bo mnie zadręczysz. Co takiego się stało? Maciek?  Patrzyła na syna i czuła, że zaraz zacznie krzyczeć. Nie wytrzymywała jego milczenia. To było ponad jej siły. – Maciek, do cholery, odezwij się wreszcie. –  Po raz pierwszy zwróciła się tak do syna. – Coś z ojcem, prawda? Po tych słowach Maciek odchrząknął i zaczął opowiadać jakieś niestworzone historie. – Mamo, ojciec wczoraj w południe dostał telefon, bo syn jego kolegi miał poważny wypadek, a ten kolega jest teraz w Stanach i prosił ojca, żeby się zajął synem bo tu nie ma nikogo bliskiego. Ten kolega ma przylecieć dzisiaj i ojciec dopiero wróci do domu. Tato myślał, że do wieczora obróci i przyjdzie do ciebie tak jak obiecał ale dzwonił do mnie w nocy, że nie dał rady i jeszcze zostaje, bo stan zdrowia tego chłopaka jest bardzo poważny. Miałem do ciebie zadzwonić ale było już po północy i nie chciałem cię budzić. – Janka słuchała i patrzyła na syna, który klepał jak wyuczoną lekcję. Jakby czytał z kartki, pomyślała. – Maciek – przerwała mu, siadając. – Nic z tego nie rozumiem. Nie wiem o żadnym koledze ojca, który jest w Stanach i ma syna, poza tym ten syn ma chyba jakąś matkę, Kupy się to nie trzyma. Ty to wymyśliłeś czy ojciec tak kazał powiedzieć? – zadała pytanie i wlepiła oczy w twarz syna. Za dobrze go znała, żeby dać się zwieść. Gdyby mówił prawdę, patrzyłby jej prosto w oczy, a nie latał czami po ścianach, po podłodze. Opowiastka naiwna, na poziomie dziecka, a nie dorosłego faceta. Oni obaj coś ukrywają, przemknęło jej w myślach. albo coś z Krzyśkiem, albo z jego matką i nie chcą mi powiedzieć prawdy. – Mamo, nie patrz tak na mnie –  Maciek odezwał się prawie z błaganiem w głosie. – Ja sam dobrze nie wiem. Mówię ci to co ojciec mi powiedział. – Janka pokręciła głową na znak niedowierzania. – Co powiedział, synu, czy kazał powiedzieć? – zaskoczyła go pytaniem. – Słucham ale chcę znać prawdę. Jej głos był twardy i zimny. Brzydziła się kłamstwem. Wolała najgorszą prawdę niż najmilsze kłamstwo. Maciek gwałtownie poderwał się i pochylając się na d nią, syknął ze złością. Nie mówił, nie krzyknął, tylko wysyczał –  Mamo, chcesz znać prawdę, to ją poznasz ale nie ode mnie. Teraz ci tylko powiem, że kazał powiedzieć. Nic więcej ode mnie nie usłyszysz. Dajcie mi wszyscy święty spokój  – zakręcił się na pięcie i wybiegł z pokoju, zderzając się w drzwiach z Konstantym, pchającym przed sobą wózek. Janka chciała zawołać Maćka ale tylko zdołała otworzyć usta, zamachała rękami i osunęła się na poduszkę.  – Już dobrze, pani Janeczko, już dobrze – usłyszała ciepły głos Konstantego. Otworzyła oczy i zobaczyła pochylonego nad sobą rehabilitanta. – Ale mnie pani wystraszyła, pani Janeczko, co to się stało? – mówił cicho, spokojnie, gładząc ją po policzku. – Za dużo wzruszeń prawda? – uśmiechał się jakby wiedział co się stało. Jego ciepły dotyk uspokoił Jankę. – Zdenerwowałam się drobną sprzeczką z synem ale już mi przeszło – tłumaczyła Janka, uśmiechając  się przepraszająco.  –  Już w porządku. To co jedziemy ćwiczyć? – usiadła dziarsko na łóżku. – Jestem gotowa.  – To pani syn? – zapytał Konstanty i przysiadł na krześle. – Tak, mój, przystojny co? –  spytała i dumnie podniosła głowę. – Taakk…-  odparł Konstanty. – Szkoda takich młodych ludzi. – Nie rozumiem, o czym pan mówi, kogo szkoda? – zaciekawiła się. – O kim pan mówi panie Kostku? Kostek podszedł do okna, wyjrzał na ulicę i odwracając się do Janki,   po chwili namysłu powiedział –  Ano szkoda. Nasz młody lekarz, Krzysiek taki przystojny jak pani syn, musiała go pani widzieć, bo to jego sala, pojechał do Warszawy na kurs,  a teraz walczy o życie. A tak chłopak nie chciał jechać teraz, to ordynator go na siłę wypchnął, chociaż parę miesięcy temu nie zgodził się. Teraz ma wyrzuty sumienia. – Jaki wypadek panie Kostku? – Janka zadając pytanie,  poczuła, jak serce podchodzi jej do gardła. To ten lekarz, taki podobny do Maćka, pomyślała, taki miły i przystojny, taki drugi Maciuś, uśmiechnęła się z czułością.  Jej myśli przerwał głos Kostka. -  Został napadnięty przez jakichś zbirów. Taki młody i zdolny…do tego sierota. Ech..życie, życie, pani Janeczko. – Podniósł na nią oczy i Janka zobaczyła w nich cierpienie. Te wesołe śmiejące się oczy były teraz szare i smutne. Jakby patrzył na nią inny człowiek. Stary, zgaszony i cierpiący.  Nie miała ochoty na ćwiczenia. Wolałaby, żeby Kostek zabrał ją na spacer po szpitalnym parku. Potrzebowała powietrza i widoku drzew. Chciała wydostać się z tej sali, ze szpitala. Powiązane notki: Dar od losu – 6 Dar od losu – 3 Dar od losu – 4 Dar od losu – 2 Dar od losu 1 