Od paru dni w telewizorze Jarosław Kret straszył śniegiem i mrozem, a tu nie ma śniegu ani mrozu. Ja się cieszę, bo nie mam roboty z odśnieżaniem, a i węgla mniej wychodzi. Oby tak dalej. Jak dla mnie, to wystarczyłoby trochę śniegu od Wigilii do Nowego Roku i basta.  Z ciekawości zerknęłam do wpisów zeszłorocznych i oto co wyczytałam pod dzisiejszą datą:”Pogoda nadal ciepło jesienna, zimy nie widać i oby tak było nadal. Jeszcze można wyjść na podwórko bez ciepłego odzienia, a i palić w centralnym nie trzeba przez cały dzień. Sama radość i oszczędność…”. No proszę, drugi rok zima z opóźnieniem. Oby tak dalej. Starzy górale podobno zapowiadają lekką i krótką zimę. Może się sprawdzą ich przepowiednie. Ja wiem, że zima powinna być taka prawdziwa, bo to potrzebne glebie, roślinom i innym stworzeniom do prawidłowego funkcjonowania, ale ja tak nie lubię zimy. Może nie lubię, to za mocno powiedziane, raczej na miejscu będzie – nie tęsknię do zimy, tak jak tęsknię do wiosny czy lata. Sądzę, że to z wiekiem mijają nam  niektóre tęsknoty do tego, co kiedyś cieszyło. Czasem jestem zdumiona, że tak się dzieje. Bez wyraźnego powodu coś się w nas zmienia. O, tak – pstryk i już się  odechciewa. Jeszcze do niedawna nosiłam rozpuszczone włosy. Czasem, na jakieś uroczyste okazje upinałam w kok, bo tak wypadało. A teraz drażni mnie każdy fruwający luźno kosmyk. Lubiłam obszerne golfy, kolorowe apaszki zamotane wokół szyi, sznury korali, bransoletki na rękach, pierścionki, buty na wysokich obcasach, nawet kapcie w domu na koturnie, długie spódnice, koronki… I z dnia na dzień przestałam to lubić. Nikt mi nie nakazuje, nie zabrania, a mimo to zmieniłam swój image. To samo jest z tańcem. Kochałam tańczyć i nie przepuściłam żadnej okazji do tanecznych szaleństw. Każdego roku zaliczałam bale sylwestrowe, śledziówki i inne okazje do tańca. Od paru lat mi się po prostu nie chce. Normalnie nie chce i już. Odmawiam zaproszeń, unikam tłoku, szumu, nie dlatego, że coś boli, skrzypi  czy w obawie, że w czasie tańca  proteza się odkręci (żart). Odechciało mi się. I trochę żal. Wczoraj przeglądałam swoją balową garderobę. Powzdychałam, powspominałam gdzie i z kim bawiłam się i odwiesiłam na miejsce. Suknie śliczne, takie ponadczasowe, ale prawdopodobnie już nie będą w użyciu. No, może jedną założę na planowane w karnawale wesele mojego bratanka. A reszta będzie wisieć. Tak samo i buty na szpilkach. Będą czekać, tylko na co? Rozrzewniłam się, a nie o to mi chodziło. Miało być o zimie, a jest o nielubieniu wszystkiego co lubiłam. A przecież to normalne, że wyrastamy ze swoich lubień, przyzwyczajeń, tak jak wyrastamy z przykrótkich sukieneczek i tornistra na plecach. Zmieniamy się z każdym rokiem, niekiedy z dnia na dzień, sami o tym nie wiedząc. Dopiero kiedy na chwilę się  zatrzymamy, zastanowimy, dostrzegamy te zmiany w sobie. I wtedy jest zdziwienie i pytanie – dlaczego? Odpowiedź prosta: dojrzewamy, a brutalniej nazywając, starzejemy się. To przecież nic złego, prawda? Prawda, tylko tak w środku coś ściska, czegoś żal. Ech… ale  mi się zebrało na kwilenie. To wszystko przez brak śniegu. Dość na dzisiaj. Miłego czego tylko chcecie.  Brak powiązanych notek. 