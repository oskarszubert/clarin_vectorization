Śnieg spadł, mrozik trzyma, jednym słowem zima. Mikołaj o mnie zapomniał, widocznie nie zasłużyłam na suwenir, a co mi tam. Ja też w tym roku nie bawiłam się w Mikołaja. Po raz pierwszy nie zachowałam tradycji. A, co mi tam.  Siedzę w domu, sama, sączę poranną kawę(?), gapię się w telewizor, ząb leczony na wiosnę boli jak cholera już czwarty dzień i całkiem mi dobrze. A, co mi tam. Poboli i w końcu mu się znudzi, to przestanie. Ten mój ząb, to nie jest taki głupi. Wiedział kiedy zaboleć. Bo jakby nie zabolał, to inne sprawy by mnie dręczyły i mogłoby być jeszcze gorzej. A tak, to mam ból zęba i tylko o nim myślę. Wszystko inne poszło na bok. Jaśnie pan ząb zawładnął mną bez reszty. To prawda, że bolesna dolegliwość dominuje wszystkie inne. Tak jak mówi chińskie porzekadło:” Człowiek cierpiący na biegunkę nie boi się ciemności”. Wiem o tym, bo w dzieciństwie sama się przekonałam o prawdziwości tego powiedzenia.  Dzisiaj weszłam na wagę. Wchodziłam dwa razy, bo nie mogłam uwierzyć, że ważę o całe dwa i pół kilograma mniej, niż przed tygodniem. I jaki stąd wniosek? Prosty. Bolący ząb, lepszy niż dieta cud. Jeść mi się odechciało, tak zupełnie to nie, ale stałam się bardzo wybredna. Musi być delikatnie, mięciutko, nie za gorące, nie za zimno, a w ogóle, to tylko tyle, żeby nie ssało w żołądku. Jeden kęs, jeden łyk i dość. Muszę to opatentować. Zastanawiam się, co to będzie, jak przestanie boleć, bo kiedyś przecież  przestanie. Ostatecznie można go już jutro wyrwać, a może lepiej poczekać i wyleczyć? Chyba go zostawię. Szkoda zęba. Poczekam, aż waga w łazience pokaże następny ubytek tak z cztery kilogramy, a może i pięć, to wtedy podziękuję zębowi za przysługę. Oj, jak bardzo mu podziękuję, to się aż zdziwi. A tak na serio, to mam zamówioną wizytę na leczenie kanałowe dopiero na 21 grudnia. A póki co,  zapas prochów przeciw bólowych. Jak mnie do tej pory nie trafi szlag, to będzie cud. A, co mi tam. Zamiast  narzekać, powinnam się cieszyć, że jeszcze mnie ma co boleć, bo sztuczne chyba nie bolą?  Macham rozpaczliwie obydwoma rękami. To znaczy, pozdrawiam Was, wyjąc z bólu.  Brak powiązanych notek. 