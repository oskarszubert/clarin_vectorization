Witam wszystkich bukietem bzu z mojego ogródka.  Uwielbiam bzy, konwalie, słoneczniki i nasturcje. Wszystko będzie po kolei. Na razie jest bez. Dzisiaj trochę  kulinarnie. Bardzo rzadko piszę o kulinariach, chociaż znam wiele ciekawych przepisów na smaczne potrawy, niektóre sama wymyślam, dlatego chcę urozmaicić swoje teksty odrobiną różnych smaczków. Jeśli ktoś się tym zainteresuje i skorzysta z przepisu, to życzę samcznego. Od dziecka jestem smakoszką ryb. Moja mama była mistrzynią w ich przyrządzaniu. W dawnych czasach ryby były tanie i często gościły na naszym stole, jako dania obiadowe albo do kanapek. Najczęściej mintaj, kargulena, dorsz, morszczuk, amur, szprotki i ościsty pikling,(jest bardzo smaczny, tylko te ości doprowadzają mnie do szału).   Zdarzało się, że ktoś wracając z nadmorskich wczasów przywiózł wędzonego węgorza, ale to była rzadkość. Wtedy jeszcze  nie było alarmujących doniesień o rybach „nafaszerowanych” toksynami, metalami ciężkimi i innymi substancjami szkodliwymi dla zdrowia. Wszystkie ryby były zdrowe i do spożycia. Obecnie strach sięgać po ryby, bo co jakiś czas media alarmują o nowych badaniach, o szkodliwości, o zatruciach, itp. Pamiętam, że parę lat temu był szał na pangę, tilapię, łososia, a teraz już nie, bo jak podawały media te ryby okazały się bombami chemicznymi.  Ile w tym prawdy, nie wiem, ale lepiej nie ryzkować. Kupuję ryby, bo lubię. Nie tak dużo jak dawniej, bo są drogie, ale średnio raz w tygodniu jem rybkę. Najczęściej kupuję dorsza i wędzoną makrelę. Dorsza do smażenia, a z makreli robię pastę do pieczywa.  Makrela to bardzo smaczna ryba, pod warunkiem, że jest świeża i dobrze uwędzona. Makrela ma wszystko to, co powinno być najlepsze w rybie. Na przykład bardzo dużo kwasów tłuszczowych omega- 3 i omega-6, wspomagających pracę mózgu, obniżających cholesterol.  Największą wartością makreli jest selen. Pierwiastek ten ma ogromny wpływ na naszą odporność. Dodatkowo chroni on czerwone krwinki i błony komórkowe przed szkodliwym działaniem wolnych rodników. Wpływa również na pracę serca oraz reguluje poziom hormonów wytwarzanych przez tarczycę. Mimo wartości zdrowotnych makrela może być szkodliwa dla ludzi cierpiących na alergie pokarmowe, ponieważ zawiera histaminę, a histamina docierająca do naszego organizmu z żywności nie ulega rozkładowi i wywołuje uczulenia, takie jak: duszności, obrzęk jamy ustnej, migreny czy mdłości Na szczęście w makreli jest jej najmniej w porównaniu z innymi uczulającymi gatunkami ryb. Dzięki temu reakcja alergiczna nie jest aż tak silna. Ja na szczęście nie mam skłonności alergicznych, poza jadem osy, dlatego mogę objadać się rybami do woli. Wczoraj kupiłam wspaniałą, tłuściutką makrelą i zrobiłam swoją ulubioną pastę do pieczywa. Wszelakie pasty, a szczególnie z ryb, to moja specjalność. Najczęściej robię pastę z makreli z cebulką albo z makreli, twarogu i cebulki. Nie miałam twarogu, więc została tylko cebula.   Oto moja makrela:  A tutaj już samo mięsko: Drobno posiekana duża cebula:   Żeby łatwiej rozdrobnić i wymieszać makrelę z cebulą dodałam łyżkę miękkiego masła. czasem dodaję łyżkę oleju, ale jak dodam masło, to już nie smaruję masłem pieczywa. Można makrelę potraktować blenderem, tak samo jak cebulę, ale ja wolę ręcznie. W blendrze robi się paćka.   Do połowy uktartej masy dodaję dwie łyżki koncentratu pomidorowego. Nie jest to konieczne, ale ja lubię kolorki na talerzu.    Po dokładnym wymieszaniu można jeszcze doprawić solą, pieprzem, lub czym kto lubi. Ja nie doprawiam, bo makrela ma swój smak i odpowiednią słoność.  Można od razu posmarować kromki pieczywa albo porobić porcje na liściach sałaty, przyozdobić warzywami. Ja udekorowałam plasterkami rzodkiewki i ogórka, posypałam zielonym koperkiem, który miałam w lodówce, bo nie chciało mi się iść do ogródka po pietruszkę. Powinnam dać na każdą porcję kleksik z majonezu i ketchupu, ale zapomniałam. Muszę jeść więcej makreli(hiii…hiiii) albo kupić sobie Bilobil.   Nie jest to danie wykwintne, pokazowe, ale proste w przygotowaniu, smaczne i bardzo sycące.   Śniadanie dla trojga gotowe. Smacznego.  Powiązane notki: Zagadka z Olkiem w roli głównej Zagadka z Olkiem w roli głównej – rozwiązanie 