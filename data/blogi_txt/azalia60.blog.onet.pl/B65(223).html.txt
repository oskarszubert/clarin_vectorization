Natalia od pewnego czasu straciła ochotę do wszystkiego. Przestały ją interesować spotkania z koleżankami, wieczorki herbaciane, nawet przestała odbierać telefony od znajomych i rodziny.  Najczęściej siada przy oknie i patrzy uporczywie, jakby tam miało pojawić się coś, co ją przywróci do życia. Widzi spieszących się ludzi, rozwrzeszczane dzieciaki wracające ze szkoły, pędzące samochody, ale to dla niej nic nowego, wszystko już zna na pamięć. Sama nie wie na co w końcu czeka. Mogłaby przecież wyjść z domu, pojechać do siostry albo do wieloletniej przyjaciółki, która czeka na nią od miesięcy. Mogłaby, ale nie robi tego, bo jej się nie chce. Nie dlatego, że jest leniwa, albo nie ma pieniędzy na bilet, nie. Natalia boi się pytań, bo kiedykolwiek pojawiła się u rodziny lub przyjaciółki, to zaraz po przywitaniu, padało sakramentalne pytanie: – A co tam u twoich dzieci? Zawsze mówiła, że w porządku, mają się dobrze, są dobre, dbają o nią, chociaż mówiąc, nie mogła spojrzeć siostrze w oczy. Nie mogła, bo kłamała. Łgała jak z nut, bo cóż miała odpowiadać, słysząc peany pochwalne o dzieciach siostry. Jej dzieci, odkąd Natalia przeszła na emeryturę zmieniły się nie do poznania. Przedtem były naprawdę dobre, uczuciowe, pomagały we wszystkim, a od pewnego czasu zachowują się, jakby matki już nie było. Syn niekiedy wpadnie jak po ogień, posiedzi chwilkę, wypije kawę i pędzi do swojej rodziny. Nawet nie zapyta jak ona się czuje, czy jej czegoś nie potrzeba, czy starcza pieniędzy na opłaty, na leki. Natalia wie, że on też nie ma za dużo, bo wnuki się kształcą, synowa bez pracy, ale jej nie chodzi o pieniądze od syna, jeszcze nie musi wyciągać ręki, chodzi jej o troskę syna. A tego nie doświadcza. Córka czasem przyjeżdża, ale najczęściej wtedy, gdy jej coś potrzeba. Ostatnio była po serwis obiadowy.  Mamo, tobie już się nie przyda, a ja nie mam, więc po co mam kupować, jak u ciebie leży bezczynnie.  Nie czekała na odpowiedź, tylko wyjęła z szafki i spakowała do pudełka. Natalia nie miała odwagi zaprotestować, aczkolwiek żal jej było tego serwisu, bo to pamiątka po rodzicach. Piękna porcelana. Po wyjściu córki rozpłakała się. To nie była pierwsza rzecz, którą zawłaszczyła córka bez pozwolenia matki.  To znaczy, że oni mnie mają już za nic? – łkała w samotności. A może to moja wina? – zaczęła się zastanawiać. – Zawsze byłam tylko dla nich. Robiłam wszystko, żeby dzieciom niczego nie brakowało. Córka miała najmodniejsze ciuchy, syn tak samo, kupowałam wszytko o co prosili, chociaż nie zawsze były to niezbędne do życia rzeczy. Cieszyłam, się ich radością. Byłam dumna, iż mimo że sama wychowuję dzieci, mają to co im potrzeba, a nawet więcej. Nigdy nie myślałam o sobie, żyłam dla dzieci. Cieszyłam się, gdy pokończyli studia, gdy założyli rodziny. Nie sądziłam, że po latach będzie to koniec naszej rodzinnej więzi.  Takie rozważania, rozliczanie siebie Natalia robi prawie codziennie. I z każdym dniem widzi coraz więcej swoich błędów w wychowywaniu dzieci. Widzi błędy, ale wie, że już nie można niczego naprawić, odwrócić. Nie wie jak potoczy się jej dalsze życie, ale każdego niemal dnia coraz bardziej zamyka się w swoim żalu, bólu. Nic jej nie cieszy. Gorzko smakuje jej wymarzona emerytura. Mija trzeci rok, a ona nie została zaproszona ani do syna ani do córki, chociaż na parę dni. Córka wynajęła za duże pieniądze niańkę do swojej najmłodszej córeczki, a przecież Natalia mogłaby opiekować się maleństwem bez zapłaty, przecież była nauczycielką, więc nadaje się do opieki nad dzieckiem. Telefon znowu dzwoni. Natalia nie odbiera. Nalewa sobie lampkę wina, siada przy oknie i tępo patrzy w kwadrat szyby. – Ech, życie ty moje… – wzdycha, sącząc ożywczy nektar. Po godzinie butelka pusta, a Natalia odpływa. Tak dzieje się już od paru tygodni. A co będzie dalej?  Powiązane notki: Za dużo pytań Dużo nas do kawałka chleba 