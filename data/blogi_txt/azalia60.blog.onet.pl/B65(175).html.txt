Kto zawinił? Ileż to razy zadajemy takie pytanie, gdy nie możemy czegoś załatwić w urzędzie, gdy coś nas zaskoczy, gdy ktoś nam odmówi, odeśle z kwitkiem. Od pewnego czasu panuje moda na zwalanie wszystkiego co złe na rząd, na polityków, na tych co są na tak zwanej górze. Mało kto zadaje sobie trud, żeby przeanalizować nieprawidłową sytuację, wyciągnąć wnioski, upomnieć się o swoje prawa od ręki i wskazać winnego palcem. Wiem, że to niegrzecznie pokazywać palcem, ale w pewnych sytuacjach jest to wręcz wskazane. Ten kto zawinił powinien być świadom swojego czynu, swoich niekompetencji, czy zaniedbań i ponieść karę, a przynajmniej z marszu naprawić swój błąd. Powinien, ale nie ponosi, bo większość ludzi odchodzi z kwitkiem, psiocząc pod nosem, bo jedni nie wiedzą co z tym „fantem” zrobić, drudzy nie chcą się narazić lokalnej władzy, a jeszcze inni szukają „bocznego” wejścia, a sprawca ich niepowodzenia żyje sobie w poczuciu bezkarności i dalej robi swoje. Być może nawet nie zdaje sobie sprawy ze swego indolenctwa i kółko się zamyka. Zdegustowani, zawiedzeni, rozczarowani ludzie sypią gromy, wylewają całą swoją gorycz nie szczędząc inwektyw. Na kogo psioczą? Oczywiście, że na rząd. Bo tak jest najprościej, bo tak jest raźniej. Głos do głosu i robi się wrzawa. Media dokładają swoje. Po kilka razy w ciągu dnia pokazują zaistniałe drastyczne zdarzenia, ale nie analizują przyczyny, Nie starają się o szczegóły, o przebieg zdarzenia, tylko pokazują skutek, często dramatyczny. Wzburzona opinia publiczna wrze, bo jakże ma być inaczej. I w ten sposób dorabia się gębę komu trzeba. Czasem mam wrażenie, że dzieje się tak na czyjeś zamówienie. Lekarz źle potraktował pacjenta, od razu winę przypisuje się ministrowi. Lekarka spóźniła się do pracy – winien minister. Pogotowie odmówiło przyjazdu na wezwanie – winien minister. Zepsuł się tomograf w szpitalu i na badanie trzeba jechać do innego miasta – winien minister. To nie tak, moi drodzy. Winien jest konkretny człowiek: gburowaty lekarz, nieodpowiedzialna lekarka, nieoperatywny dyrektor szpitala, itp. Winnych można mnożyć. Ale żeby cokolwiek się zmieniło, należy ich wskazać, nazwać po imieniu, bo minister nie jest jasnowidzem ani duchem, żeby wszystko widział i wiedział. To samo dotyczy innych gałęzi naszej gospodarki. Zdaję sobie sprawę, że jest wiele niedopracowanych ustaw, ale to, z czym się stykamy na codzień zależy od konkretnych ludzi, którzy dla nas wykonują określone zadania. Za PRL znane było hasło – „Nasz klient, nasz pan”. Dzisiaj już nikt o tym nie pamięta? Pamiętamy o tym, ale gdy zamawiamy prywatnie jakąś usługę. Wtedy potrafimy dochodzić swoich praw, pilnować, żeby nas dobrze i fachowo obsłużono. Dlaczego zatem nie dbamy o nasze sprawy, gdy chodzi o korzystanie z usług sektora publicznego? Nie dochodzimy swoich praw, nie żądamy rzetelnych usług, świadczeń, szacunku? Przecież lekarze, nauczyciele, urzędnicy, policjanci są opłacani z budżetu państwa, to znaczy z naszych podatków, naszych pieniędzy. Czyżbyśmy szanowali tylko te pieniądze, które wyjmujemy z portfela na opłacenie usługi? Uważam, że trzeba nam więcej odwagi, determinacji w egzekwowaniu należnych nam świadczeń i praw. Rozliczajmy konkretnego człowieka, a nie gremium. ************************************** Zaznaczam, że nie jest to post sponsorowany, nie znam osobiście żadnego ministra, nie jestem uzależniona politycznie od żadnej partii. To są moje przemyślenia. Jeśli ktoś nie zgadza się z moimi poglądami, to proszę o rzetelną, wyważoną polemikę. Różnić się możemy, a nawet powinniśmy, lecz nie  ma tu miejsca dla obelg i trollowania.  Powiązane notki: Kto zawinił 