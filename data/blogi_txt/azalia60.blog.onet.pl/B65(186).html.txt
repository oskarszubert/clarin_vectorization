Jesiennie wczoraj było. Oj, bardzo jesiennie. Słońce wysilało się jak mogło, ale mimo puszczania długich, świetlistych promieni nie grzało. Świeciło. Od samego rana wiatr niweczył jego trud. Wiatr? Nie, to raczej rozszalałe wichrzysko, wiatrzysko i hultaj nieokiełznany. Szarpał, potrząsał drzewami jak słomkami, a konary wykręcał na wszystkie strony. Biedna drzewa nie stawiały oporu. Poddawały się bezwolnie, pozwalając strząsać z koron kaskady liści. Leciał złoty deszcz na wszystkie strony. W górę, na boki, w dół. Ledwo przycupnął na pożółkłym trawniku, a już wiatr złośliwiec wywijał z nim hołubce. Słońce też miało uciechę. Raz po raz mrugało złotym okiem, pozłacając rdzawe listowie, żeby za chwilę ukryć się w chmurach i podglądać swawolne hulanki wiatru.  Siedziałam na parapecie w niemym zachwycie, patrząc na igraszki natury. Ileż piękna w jednej chwili.  I  nagle zrobiło mi się smutno i żal. Takie piękne sceny w polu widzenia, że tylko zagarniać, chłonąć  w siebie i przenosić na płótno, a ja nie potrafię malować. Po raz pierwszy w życiu poczułam ukłucie zazdrości. Bardzo bolesne. Malować nie umiem, śpiewać nie umiem, muzyki tworzyć też nie umiem, a w takiej chwili przydałby mi się chociaż jeden z tych talentów. Pozazdrościłam wszystkim utalentowanym twórcom. Oczyma wyobraźni widziałam siebie, stojącą przy rozstawionych sztalugach z paletę farb i pędzlem w dłoni, ujarzmiającą wiatr na płótnie. Moje włosy pozłocone liśćmi tańczyły z wiatrem, a ja śmiałam się i całą sobą czułam szczęście. A może śpiew? Wyobraźnia podpowiada wizje. Stoję na tarasie wpatrzona w szaleńczy taniec, słuchając zawodzenia i świstu wiatru. Mimowolnie zaczynam wtórować śpiewem. Delikatnie, cichutko, potem coraz głośniej i mocniej… Wiatr jakby przycichł, zaskoczony. Co za śmiałek go przedrzeźnia. Zatrzymał się, zamilkł. A ja śpiewam i śpiewam. Nagle drgnął, zmiótłszy ostanie liście z drzew. Coś zamruczał, zaświstał i za moment wstydliwie  zaczął  dostrajać  się do mojego głosu. Liście opadły zdumione, zasłuchane w  śpiew, niosący się pośród ogrodów. Ktoś  słuchając, nie odgadłby czy to ja czy  tylko wiatr śpiewał. Ja tego nie wiem. Nie ma obrazu, nie ma piosenki, są marzenia i kilka słów o mojej jesieni. To dla Was  za tyle ciepła i dobrych słów w komentarzach. Ponieważ dzisiaj są imieniny Jadwig i Teresek, więc wszystkim moim blogowym Koleżankom Jadziom i Tereniom składam życzenia zdrowia, pomyślności na co dzień i od święta, radości w sercu i na twarzach. Ściskam Was Kochane Dziewczyny imieninowo. To znaczy mocno.   Niech się Wam dobrze dzieje. Bukiecikiem nie pogardzicie?   Powiązane notki: Moja ekologia Moja sowa Moja normalność 