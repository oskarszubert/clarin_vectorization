Za parę dni koniec roku. Mróz nadal  trzyma ale w  domu ciepło i można powiedzieć, że wszystko jest w porządku. Byłoby, gdyby nie ząb mojej córki.  Uparł się żeby boleć i mimo ” czegoś na ząb”, to znaczy tabletki a nie zapiekanki, boli nadal. Około południa zadzwoniłam do przychodni, do stomatologa, a tam puchy. Pani dentystka na tzw. chorobowym. Następny gabinet od zębów dopiero 17 kilometrów. Zadzwoniłam i też wielkie g…. Termin wizyty za dwa tygodnie, bo na ten rok wyczerpano limit z NFOZ.   Teraz można ale tylko prywatnie ale już nie dzisiaj, bo za godzinę pani doktor kończy pracę, a jeszcze ma kilku pacjentów. Nie pomogło tłumaczenie, że ból, że obrzęk itp. Zadzwoniłam  do koleżanki emerytowanej dentystki do Katowic. Opowiedziałam co i jak, a ona doradziła, żebym kupiła w aptece Biseptol 480, płyn antyseptyczny do płukania i na razie to powinno pomóc.   Też tak myślałam ale wolałam zasięgnąć fachowej porady.Zadowolona wybrałam się do apteki. Moje autko stoi na podwórku, pod czapą śniegu. Odśnieżyłam, zdrapałam lód z szyb ale do auta się nie dostałam. Przed świętami była odwilż, auto zostało na podwórku i świąteczny mróz „zaspawał” wszystkie drzwi. Ja jak zwykle zapomniałam posmarować uszczelki wazeliną. Już nie raz to przerabiałam. Próbowałam i nic. Bałam się uszkodzić uszczelki w drzwiach,  więc muszą poczekać na następną odwilż. Pojechałam busikiem. W busiku przepełnienie. Trochę mnie to zdziwiło, bo busik ma tylko 19 miejsc siedzących, a z tego co wiem to  można przewozić tylu pasażerów ile jest miejsc do siedzenia, a tu aż ciemno.Pan kierowca sprzedaje bilety, kasuje pieniądze i ponagla – proszę przechodzić dalej, proszę do tyłu.  – Panie kierowco, już nie ma gdzie –   odzywa się ktoś z tyłu. Kierowca wstaje, spogląda w głąb busika - ścieśnijcie się jakoś, to się wszyscy zmieszczą – pada odpowiedź.Ścieśniamy się i na następnym przystanku wchodzi jeszcze parę osób. Dobrze, że to tylko kilka przystanków, bo czuję się jak makrela w konserwie. Stoję wciśnięta między siedzeniami i nagle słyszę szept dziewczyny siedzącej obok chłopaka – może ustąpisz tej pani, co? Chłopak milczy. Po chwili szept – chyba nie, bo nie wygląda staro. Dobre sobie, myślę i uśmiecham się. Nie jest ze mną tak źle, skoro młody chłopak tak mnie oszacował. A tak na serio, nawet gdyby mi chciał ustąpić miejsca to i tak nie skorzystałabym, bo w takim tłoku nie było możliwości jakiegokolwiek  manewru. Z drugiej strony, to przykre, że młodzi ludzie, a szczególnie płci męskiej nie mają wyrobionego nawyku ustępowania starszym i to kobietom, bez względu na wiek. Ciekawa jestem, czy gdyby na moim miejscu stała jego matka, ciotka to też tak by się zachował?Nie chcę tu prawić komunałów typu; ” za moich czasów, to ….itd”, bo teraz też są moje czasy ale jakże inne od tych sprzed 30, 20 lat.To odnosi się nie tylko do ustępowania miejsc osobom starszym,  czy chociażby tylko kobietom ale także do tego, że kiedyś gabinety stomatologiczne były w każdym ośrodku zdrowia, w każdej szkole i nie zdarzyło się, żeby nie przyjęto pacjenta z bolącym zębem i to bez kolejki. To było tak niedawno, a dzisiaj……?Zastanawiam się czego mamy sobie życzyć w nadchodzącym Nowym Roku? Lista życzeń jest długa ale czy chociaż jedno z nich się spełni, śmiem wątpić. Może takie bardzo osobiste się spełnią, gorzej z tymi większego kalibru, dla nas wszystkich.    Brak powiązanych notek. 