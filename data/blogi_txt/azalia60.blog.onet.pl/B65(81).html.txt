Zapraszam na blog „Nieznanej”. Na pewno zaciekawi Was jej nowy post. Polecam.http://unknown-author.blog.onet.pl ============================ Gdzie ten mąż i ten wymarzony domek Julia wróciła z pracy. Szybko zrzuciła  ubranie i weszła pod prysznic. Po całodniowym upale przyjemnie było spłukać z siebie zmęczenie i pot. Lubiła swoje mieszkanie i te chwile, kiedy  już wszystko zostawało za drzwiami, ona po kąpieli, a w przytulnym zakątku, na stoliku pod staroświecką lampą kusiła aromatyczna kawa, lampka wina i pilot od telewizora. Na dzisiaj nie miała nic w planie, więc ubrała swój ulubiony dres i zapadła w fotel. Obejrzała  film, nawet był całkiem do rzeczy. Dopiła kawę, wino i sięgnęła po książkę. Nie zdążyła przeczytać pierwszej kartki gdy zadzwonił telefon. – Cześć Juleczko – powitał ją starszy brat Kamil. – Cześć, co się stało, że dzwonisz? - Oj, nic się nie stało – uspokoił brat. – Co robisz w sobotę? – Zapytał wprost.- W sobotę… -  głośno zastanawiała się. -  Chyba nic, nie, na pewno nic. A co? - A to, że mamy z Joasią 25 rocznicę ślubu i zapraszamy Cię.- To już tyle lat się męczycie? – Julia zażartowała. – Kiedyż to zleciało, cholera, aż się wierzyć nie chce. - To co, możemy na ciebie liczyć? – Pytał brat, udając że nie słyszał żartu. – Widzimy się u nas w domu około 18.00. Dobra?- No jasne, będę – odparła i odłożyła słuchawkę. ============================== W sobotę, punktualnie o 18.00 nacisnęła na dzwonek przy bramie brata posesji. Kiedy tu przychodziła zawsze widziała coś nowego. Rok temu świętowali oblewanie nowego tarasu, parę miesięcy temu zobaczyła nową bramę na pilota. Teraz na podjeździe stał nowiutki srebrny samochód, przewiązany czerwoną wstążką. To pewnie prezent rocznicowy, pomyślała. Przyjęcie już się zaczynało. Było strojnie, wystawnie i całkiem sympatycznie. Goście dopisali. Byli rodzice bratowej, rodzeństwo, trochę przyjaciół. Julia z Kamilem nie mieli już rodziców, więc była tylko ciocia z wujkiem, ich dwie córki z mężami, no i Julia.  Kwiaty, prezenty, telegramy  z życzeniami zapełniły fotele i stół w jednym pokoiku. Brat i bratowa otoczeni gromadką dzieci, siedząc  na honorowym miejscu za stołem, zdmuchnęli 25 świeczek na ogromny torcie. Było gromkie sto lat i inne przyśpiewki. Julia widziała radość w oczach brata i bratowej, dumę z dobrze przeżytych lat, z dzieci, z tego wszystkiego co osiągnęli. - A ty Julio, kiedy założysz rodzinę? – zgryźliwie spytała matka bratowej. – Masz już swoje lata, a wciąż sama – mówiąc to posłała Julii krzywy uśmieszek. - Mnie się nie spieszy – odburknęła nieco speszona. – Mam inne cele niż dzieci i gotowanie obiadków. Zapadło kłopotliwe  milczenie i zrobiło się niezręcznie. Sytuację uratował brat, który włączył płytę i zaprosił wszystkich do pląsów. Julia siedziała za stołem i patrzyła jak się bawią. Nie miała pary ani ochoty na tańce. Powoli sączyła kolejnego drinka i uśmiechała się sztucznie do spoglądających na nią gości. - Ja już pójdę – zwróciła się w pewnym momencie do brata. – Jestem trochę zmęczona, a poza tym muszę jeszcze popracować, wiesz nad tym nowym projektem. – Brat objął ją za ramiona i szepnął do ucha. – Bujać to las, a nie nas. Wiem, że nie o to chodzi. Nie przejmuj się gadką teściowej. Ona zawsze musi wtrącić swoje trzy grosze.- Wybacz ale chcę już iść. – Julia wywinęła się z brata objęć i zwracając się do gości – dziękuję bardzo, było miło ale na mnie czas -powiedziała jednym tchem i czym prędzej wyszła z salonu. =================================== Kiedy wróciła do domu, poczuła jakiś dziwny smutek. Usiadła w fotelu i po raz pierwszy od niepamiętnych czasów rozpłakała się.- Co się ze mną dzieje? – zadała sobie pytanie. – Czyżbym była zazdrosna o to, że bratu udało się  życie, a ja jak pustelnik sama i sama, bez szansy na rodzinę?Siedziała po ciemku i pozwoliła płynąć łzom. Gdzieś w głowie, w ramionach, w brzuchu czuła narastający lęk. Tak jak kiedyś na studiach przed egzaminami, kiedy wiedziała, że nie jest przygotowana, bo zabrakło  jej czasu żeby dobrze się nauczyć. Teraz też brakuje jej czasu na życie. Mogła nie słuchać matki, tylko żyć po swojemu ale chciała być dobrą córką, zadowolić rodziców i poddawała się naciskom.  Matka wciąż śrubowała swoje wymagania. Ucz się, rób karierę póki jesteś młoda, na małżeństwo przyjdzie czas.  Julia skończyła studia, potem obroniła doktorat, praca, praca, coraz nowe wyzwania… Matka zmarła, potem za rok ojciec, a Julia wciąż szła do przodu chociaż już nie musiała, bo nie było dla kogo się starać. Dzisiaj ma 38 lat, stanowisko, wysokie zarobki, ładne mieszkanie, dobry samochód  ale pustkę w sercu i w życiu. Czy ja byłam kiedykolwiek zakochana, zastanawiała się. Byłam ale wtedy to był czas studiów i matka nie chciała słyszeć o małżeństwie.Miłość odeszła, a potem już nie myślała o miłości. Miała kilka przygodnych krótkich związków i nic z tego nie wyszło. Nie potrafiła się dostosować, dogadać, bo wciąż wydawało jej się, że jeszcze nie czas, że to nie dla niej, że stać ją na kogoś lepszego. Teraz zrozumiała dlaczego nie bywa częstym gościem u brata, u swojej koleżanki, u cioci i jej córek. To zwykła zazdrość i świadomośćprzegranego życia. - Co się stało z moimi marzeniami?! – wybuchnęła. – Gdzie jest ten wymarzony mąż, dzieci, domek z ogródkiem?! Cholera jasna, no gdzie?!  Jak długo będę udawać, że tak mi jest dobrze, że to mój wybór?        Brak powiązanych notek. 