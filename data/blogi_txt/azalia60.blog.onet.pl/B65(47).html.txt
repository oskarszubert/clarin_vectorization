Ślimak, ślimak pokaż rogi….     Lubię zwierzątka różnej maści i proweniencji, byle były sympatyczne z wyglądu i miłe w obyciu. Do takich zaliczałam od zawsze ślimaki. Od dziecka zachwycały mnie te stworki mozolnie taszczące na grzbiecie swój domek. Lubiłam obserwować jak się poruszają, jak chowają lub wysuwają swoje czułki, jak się kryją w swoim domku. Pamiętam jak z bratem skandowaliśmy wierszyk ” ślimak, ślimak pokaż rogi, dam ci sera na pierogi..”, wpatrując się niecierpliwie, czy pokaże te rogi czy nie.  Ich domki, a właściwie muszelki też mnie zachwycały. Jedne były szare, inne prążkowane, a jeszcze inne kolorowe. Często zbierałam opuszczone przez właścicieli muszelki i układałam je na swojej półce, albo w doniczkach z kwiatami. Służyły mi jako ozdoba. Gdy dorosłam  i zdarzyło mi się brać udział w wystawnych kolacjach, na widok przystawki ze ślimaków, dostałam gęsiej skórki. Nie mogłam się odważyć nawet na degustację. Po prostu nie mogłam i tak mi pozostało.Przez wiele lat nie myślałam już o ślimakach, bo nie miałam z nimi styczności. Czasem gdzieś na spacerze albo w akwarium z rybkami. I nagle ślimaki przypuściły atak na mnie.   No, nie dosłownie na mnie ale na moje najbliższe otoczenie. A to prawie jest jednoznaczne. Wróciłam do domu po trzydniowej nieobecności i pierwsze co zobaczyłam na trawniku przed domem, to kluchowate rdzawe potwory, zwane ślimakami bez skorupowymi, albo ogrodowymi, w  ilości trudnej do określenia.  Nie wiem skąd się pojawiły. Pewnie przypełzły ale od kogo i czemu ich tak dużo. A może spadły z ulewą która od soboty nie ustawała.   Dzisiaj od samego rana spenetrowałam cały ogród i doznałam szoku. To jest inwazja potworów. Dużych, tłustych żarłoków. W internecie przeczytałam, że pożerają wszystko poza floksami i jakimiś roślinami, które u mnie akurat nie rosną. Są trudne do likwidacji i niszczą rośliny warzywne i ozdobne. Już się zabrały za moje piękne dalie i nasturcje. Koty się ich nie tykają, ptaki te, które u mnie urzędują na drzewach, też nie za bardzo. Naturalni wrogowie ślimaków to jaszczurki i ptaki, zwłaszcza kosy, rudziki, szpaki, gawrony, bażanty i kaczki. Jedyny sposób na pozbycie się ich, to mozolne zbieranie i niszczenie. Brrrr… Obrzydlistwo. Na żer wychodzą nocą, aż do rana. Wypadałoby nie spać tylko z latarką i szczypcami polować na te stwory, zbierać do kubełka, a potem co? Makabra!  Oto moi „najeźdźcy”.  Zdjęcie skopiowane z internetu, przedstawia akt kopulacyjny. To co widać z boku głowy, to nie oko, tylko otwór oddechowy.Kopulacja trwa około czterech godzin, a biały śluz to afrodyzjak, wydzielany przed aktem kopulacji.To tyle na razie. Trochę strasznie, trochę obrzydliwie i trochę seksownie. Haa..haaaJeśli ktoś ma sprawdzone i skuteczne sposoby zwalczania, to proszę podać. Chemia nie wchodzi w rachubę, bo mam koty.   Brak powiązanych notek. 