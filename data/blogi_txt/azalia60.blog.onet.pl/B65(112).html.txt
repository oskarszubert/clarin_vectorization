Zima na całego. Wczoraj o dwudziestej drugiej na termometrze było – 12 stopni C, a dzisiaj o piątej aż -22. To już nie ma żartów. Mróz jest bezlitosny. Nie oszczędza nikogo ani niczego. Człowiek może się uchronić przed zamarznięciem, ale roślinki już nie. Mój piękny bluszcz poległ na warcie. I to z mojej winy. Po trosze i z winy mojego zęba. Od wiosny bluszcz rósł spokojnie na werandzie, rozkrzewiał się, soczyście zieleniał, ciesząc moje oczy, a dzisiaj rano już nie ma bluszczu. Została smutna doniczka i żałośnie zwisające witki, w niczym nieprzypominające bluszczowych  gałązek. Biję się w piersi, mamrocząc ze wstydem: Mea culpa. Jedyny kwiatek jaki mi się uchował, haniebnie padł. Jeszcze parę dni wstecz pamiętałam, żeby go zabrać do pokoju. Pamiętałam i zapomniałam. Ból zęba mnie przytępił, znieczulił, ogłupił. I oto efekt; nie ma bluszczu.  I żal i złość, bo jak na ironię  losu, ząb przestał boleć. Powinnam się cieszyć, lecz się nie cieszę, bo tak mi jakoś dziwnie bez tego bolenia i bardzo smutno z powodu okrutnej śmierci ukochanego bluszczu. Siedzę teraz ze zwieszoną głową i myślę nad tym, co się stało. Niedawno gdzieś przeczytałam, ciekawe zdanie, które właśnie teraz mi się przypomniało. A zdanie to było podsumowaniem toczącej się dyskusji o przyczynach nietrwałości związków małżeńskich, szczególnie tych młodych związków, w których brak jest wzajemnej troski, odpowiedzialności, lojalności, bo każdy z partnerów myśli tylko o sobie, o swoich przyjemnościach. Poza tym, młodzi zbyt pochopnie decydują się na ślub, nie będąc do tego przygotowani, nie mając pewności czy podołają. A teraz to mądre zdanie. Cytuję z pamięci: „Jeśli młody człowiek zamierza założyć rodzinę, to najpierw powinien przygarnąć do domu jakieś zwierzątko; kota lub psa i kupić kilka kwiatków doniczkowych. Jeśli po roku zwierzę będzie żyło, a kwiatki nie zmarnieją, to śmiało może decydować się na założenie rodziny”.  Wniosek? – Ja już nie mogłabym założyć rodziny. Bluszcz na to wskazuje. Szkoda, że tak późno się o tym dowiedziałam.   Powiązane notki: Tak przy okazji Przy porannej kawie Marudzenie przy porannej kawie Przy ognisku Rozmowa przy kawie 