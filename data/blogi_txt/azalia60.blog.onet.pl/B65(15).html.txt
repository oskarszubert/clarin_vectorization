Wczorajszy dzień nie był dla mnie miły i przyjazny. Czyżby i mnie dopadło jakieś przesilenie? Może to wiosenne ale coś mi się wydaje, że to takie moje, osobiste przesilenie. Z reguły nie narzekam, bo wiem, że narzekanie nie pomoże mi w niczym. Nie kwękam nawet jak mnie coś boli, bo to też nie pomaga tylko pogłębia jeszcze złe samopoczucie. Ale wczoraj obudziłam się jakaś nijaka. Niby nic mi nie było, nie bolało, nic złego się przytrafiło, nie przyśniło a jednak coś było nie tak.  Wstałam, pomarudziłam, powyglądałam przez okna na dwie strony świata i nawet ubrać się nie miałam ochoty. Za oknem słoneczko uśmiechało się do mnie a ja nic, ani jednego uśmiechu nie odwzajemniłam. Popatrzyłam na koty wylegujące się na stole pod wierzbą, na kury od sąsiada, które z zapałem grzebały na moich grządkach z kwiatkami i pietruszką już zazieleniałą i nawet mi się ubrać nie chciało, żeby je pogonić. Paskudne kury, zawsze przedostają się na moje obejście i niszczą wszystko co popadnie nie mówiąc o ozdobnikach jakie zostawiają na ścieżkach i na trawniku. Nawet bestie jajka za to nie zostawią. Nigdy nie mogę wyczaić jak one dostają się do mnie. Ogrodzenie jest dość wysokie, żadnych dziur nie ma, bramka jest zawsze zamknięta, a one codziennie od rana panoszą się na podwórku. Czyżby kury potrafiły przefrunąć płot o wysokości 180 cm?Sąsiad udaje Niemca gdy mu zwracam uwagę, żeby pilnował swoich kur albo je trzymał na uwięzi. Czasem mam ochotę zaopiekować się chociaż jedną w ramach rekompensaty za szkody w ogródku. Oj, taki rosołek z kury domowego chowu toż to małmazja. Byłaby zadyma. Muszę mu  kiedyś postawić ultimatum, że za wyrządzone szkody anektuję kurę,  to może zacznie pilnować tych grzebiących stworzeń.                 Pozłościłam się na kury, kotom wyrzuciłam coś do zjedzenia, a sama po wypiciu porannej kawy walnęłam się ponownie do łóżka. I tak trochę czytając, trochę zerkając w telewizor dotrwałam do wieczora. Od czasu do czasu zaglądałam też na blogi ale bez większego zaangażowania. Może to jest przesilenie blogowe? Ha! Może tak być.Śniadanie jadłam dopiero około piętnastej a obiadu i kolacji wcale. No, niezupełnie jeśli banan czy jabłko można uznać za pełny posiłek. W nocy też budziłam się co chwilę i chociaż spać mi się nie chciało to też nic innego mi się nie chciało. Kurcze, sfiksować można.                Zaczyna się nowy dzień, może będzie mi ciut weselej. Chociaż przez to wczorajsze snucie się po domu coś pożytecznego zdziałałam. Nie fizycznie ale mentalnie. Obejrzałam dokładnie wszystkie zakamarki i doszłam do wniosku, że malowanie pomieszczeń ale to wszystkich jest zadaniem numer jeden. Ostatnie malowanie robiłam sześć lat temu i straciło swoją barwę a sufit w kuchni ma kolor kości słoniowej. Muszę się zebrać w sobie i po świętach zabawić się w malarza pokojowego. Sprzęt mam, drabinki też więc tylko kupić farby i do dzieła. Lubię malować ściany natomiast sufitów nie. Muszę sobie poradzić, nie takie rzeczy robiłam i dało się. Malowanie ścian to pikuś w porównaniu z  kładzeniem boazerii czy płytek w łazience a to mam już za sobą i trzyma się wszystko już tyle lat i nikt nie wierzy, że to moja robota.                Wyjrzałam przez okno i lekko się zadziwiłam. Wczoraj o tej porze świeciło słoneczko a teraz siwiutko jak okiem sięgnąć. Na trawie szron, a na termometrze  – 3. Ale się porobiło. Mam nadzieję, że to nie nawrót zimy. O nie!!!                Dzisiaj mają mi z Ery przywieźć nową komórkę. Musi być piękna pogoda, bo tak sobie zaplanowałam na tę okoliczność. Czekam na nową komórkę, bo będę nareszcie mogła robić lepsze zdjęcia. Moją obecną komórką też robię fotki tylko nie można ich przenosić na komputer, bo coś się pochrzaniło. Kurier ma być o drugiej więc zdążę się jeszcze wyspać. Podejrzewam, że gdy dostanę nową komórkę to od razu skończy się moje przesilenie. Będę miała nowe zajęcie. Dawnymi czasy gdy jeszcze miałam spore finanse to jak tylko dopadał mnie kiepski nastrój, wybierałam się na zakupy. Mijało wszystko jak ręką odjął, bo babska natura taka już jest, że zakupy są panaceum na wszelkie zło.                Kawusia dopita więc mogę iść dalej drzemać.  Brak powiązanych notek. 