Eureka! Udało się. Zmieniłam przeglądarkę i jest wszystko jak ma być.Jakaż to radocha, że mogę pisać bez przeszkód. Już nieważne jaka  była przyczyna. Klawiatura działa jak w szwajcarskim zegarku. Jakaż ulga. Ufff!!!!A tak przy okazji, od dziecka nie lubiłam jak mi coś przeszkadzało w moich zamiarach. Pamiętam, że swego czasu mama uszyła mi nowy fartuszek do szkoły. Na pewno niektórzy pamiętają tamte czasy i te fartuszki z granatowej albo czarnej podszewki. Ja chciałam fartuszek odcinany w talii, z dołem lekko rozszerzanym. Taki sobie wymyśliłam, a mama uszyła prosty, z dużą podłożoną listwą, bo będzie na wyrost, tak mówiła. Szłam do szkoły i ryczałam jak bóbr, bo nie dość, że nie był taki jak chciałam, to jeszcze miał służyć mi na następny rok. Tego już nie mogłam  przeboleć. Uporałam się z problemem dość szybko. Zaczepiłam dołem fartuszka o wystający drut z siatki w szkolnym ogrodzeniu, szarpnęłam się energicznie i poszło. Wróciłam do domu wielce zmartwiona (tak na niby), ale też zadowolona, bo wiedziałam, że mama będzie musiała coś z tym fartuchem zrobić. I zrobiła tak jak chciałam. Odcięła w pasie, doszyła z kawałka materiału, (który jeszcze miała) nowy dół, lekko poszerzany i moje było na wierzchu. Trochę mnie okrzyczała, ale co to miało za znaczenie jeśli miałam fartuszek taki jak chciałam. Po latach przyznałam się mamie do mojego złośliwego wybryku i najbardziej zaskoczyło mnie mamy stwierdzenie. – Dziecko, przecież ja wiedziałam, że ty to zrobiłaś umyślnie. Za dobrze cię znałam. - To czemu tylko trochę nakrzyczałaś? – spytałam. – Mogłaś mi zadać jakąś karę, bo tak czasem robiliście z ojcem.- Córcia – mama się roześmiała. – Mnie też bardziej podobał się ten odcięty i rozkloszowany, ale uszyłam prosty, bo mniej roboty było przy nim. Czemu miałam cię karać, jak miałaś dobry gust? Twoja racja, a dla mnie nauczka, żeby się liczyć ze zdaniem dziecka. Dobrze, że ojciec tego nie widział, bo on by ci nie przepuścił. -To prawda. Mama była bardziej wyrozumiała i łagodna w stosowaniu kar, a ojciec był ostry i żadne tłumaczenia go nie przekonywały. Zawsze musiał mieć rację. Lubił o wszystkim wiedzieć i decydować.Muszę przyznać, że coś tam z jego charakterku zostało we mnie. Po mamie odziedziczyłam wrażliwość na piękno, ukochanie tańca, zapał do czytania i do nauki, umiejętności do wszelkich robótek ręcznych, z szyciem na pierwszym miejscu. Jednej cechy nie odziedziczyłam po rodzicach – oszczędności. Tego nie mogłam nigdy opanować i  nieraz ubolewam nad tym. To jest moja największa wada, z której chyba się nie wyleczę. Teraz oszczędzam bo muszę, ale jest to dla mnie wielką karą  i utrapieniem. No tak, zaczęłam  od usterek w klawiaturze, a zakończyłam  wyznaniem swoich niedociągnięć. Tak mi jakoś to wszystko się przypomniało.    Powiązane notki: Rozmowa przy kawie Marudzenie przy porannej kawie Przy ognisku Przy porannej kawie 