Zima starszy. Nie podoba mi się to. W nocy leciutko poprószyło, a na termometrze tylko +1. Nie jest źle, ale żeby nie było gorzej. Nie byłam jeszcze na dworze, ale pokażę co widzę z okna. To kawałek mojego podwórka, a za siatką posesja sąsiada. Wylęgły mi się myszy, a może  i szczur się trafił. Sympatyczne stworzonka, prawda?  To było tytułem wstępu. A teraz post właściwy. ****************************** Niemal zawsze, gdy gdzieś wyjadę trafiają mi się ciekawe zdarzenia. Nie szukam kontaktu z ludźmi, bo zależy mi na szybkim i skutecznym załatwieniu sprawy i powrocie do domu, ale prawie nigdy nie udaje mi się przemknąć cichaczem i spokojnie powrócić. Zawsze coś albo ktoś się napatoczy, zajmie czas i myśli.   W sklepie może być sto ludzi, a w danym momencie ktoś akurat mnie zagadnie i tak od słowa do słowa nawiązuje się rozmowa. (Rymować zaczynam). Zaczyna się od narzekania na drożyznę, na „takie czasy”, „jak pani myśli, co będzie dalej?”, albo – „mogę kupić tę bluzkę, nie za ostry kolor?”, „nie wiem co kupić wnuczce na urodziny, może mi pani doradzić?” itp. Nie lubię takich sytuacji, ale odpowiadam na pytania, doradzam, bo jestem grzeczną osobą, szczególnie gdy pyta osoba w moim wieku, albo starsza. Jednak doradzenie nie kończy kontaktu z pytającą, bo szybko się okazuje, że to dopiero zaczątek konwresacji. Potem wysłuchuję potoku utyskiwań na rząd, na przeróżne dolegliwości zdrowotne, na dzieci, na sąsiadów, na niską emeryturę i wszelkie nieprawidłowości tego świata.  Jak ja tego nie lubię. Nie lubię, bo cóż dla mnie miłego w takiej rozmowie? Staram się grzecznie przerwać, a nie zawsze mi się udaje. Dochodzę do wniosku, że takim ludziom nie zależy  na doradzeniu, lecz na rozmowie w ogóle. Pod byle pretekstem szukają kontaktu z drugim człowiekiem. Być może są samotni, albo nie mają wsparcia w rodzinie i czują potrzebę rozmowy, wysłuchania, wyżalenia się. Nie wiem. Ale dlaczego ja mam być konfesjonałem?  Zapytałam swego czasu o to mojego syna, psychologa.  Odpowiedział mi krótko, dosadnie, acz żartobliwie:  – Bo, mamuśka, ty masz taką terapeutyczną „gębę”.  Może miał rację, może jest coś w tej mojej „gębie”, co przyciąga nieszczęśników. Pamiętam, że już od szkoły podstawowej byłam pocieszycielką strapionych, zawiedzionych, porzuconych, nieszczęśliwie zakochanych i wszelkiej maści nieudaczników. Praca zawodowa też była w tym klimacie, ale sądziłam, że po przejściu na emeryturę odpocznę od problemów innych, bo sama  mam ich aż nad to. Nic z tego. Nie da się zmienić oblicza. Nie potrafię chodzić ze zwieszoną głową, ze smętkiem w oczach, albo marsową miną, nawet wtedy, gdy mnie coś boli, czy gniotą problemy. Nie potrafię. Lubię się śmiać, uśmiechać, przyjaźnie patrzeć na ludzi, i pewnie to do mnie przyciąga. Jest taka sentencja, którą pamiętam, nie wiem czyja, ale ma głęboki sens:”Człowiek jest tyle wart, ile może pomóc drugiemu”.  To pocieszające dla mnie. Jestem coś warta. Tylko potem, te wszystkie zasłyszane problemy innych, przypadkowych ludzi tłuką się w mojej głowie.  Ten post napisałam po wczorajszym pobycie w mieście. Czekałam na przystanku na autobus powrotny. Do odjazdu było dwadzieścia minut. Zależało mi, żeby być wcześnie w domu, bo byłam umówiona z kominiarzem do przeglądu instalacji. Ludzi przybywało. Pod wiatą, na ławce siedziała bardzo leciwa kobieta. Myślałam, że śpi, bo miała oczy zamknięte. Podjechał autobus i nagle ta kobieta poderwała się, łapiąc mnie za rękaw.  – To mój, to już mój? – zagadnęła.  – Dokąd pani chce jechać? – spytałam, zabierając plecak z ławki. – Nie wiem – padła nieśmiała odpowiedź. – Nie pamiętam – pokręciła bezradnie głową i rozpłakała się.  Nie mogłam jej tak zostawić. Zawsze w podobnych kłopotliwych sytuacjach stawiam siebie na miejscu danego człowieka. I wiem, co mam zrobić. Autobus odjechał, a ja zajęłam się starowinką. Na szczęście miała przy sobie dowód osobisty. Zadzwoniłam na policję, opowiedziałam zdarzenie i czekałam cierpliwie aż przyjadą. Po pół godzinie przyjechał radiowóz. Spisali moje „zeznanie”, zabrali babcię i obiecali dać mi znać, jak ją dowiozą do domu. Późnym wieczorem oddzwonili. Babcia jest pensjonariuszką „Domu Złotej Jesieni” w tym mieście. A w tej „Złotej Jesieni” nikt się nie zorientował, że nie ma jej w pokoju. Po obiedzie kilka pań wyszło na przepustkę do miasta, wróciły przed wieczorem, ale bez babci. Nie zgłosiły pielęgniarce, a ta nie sprawdziła, co moim zdaniem powinna zrobić w pierwszej kolejności. Tym razem jestem zadowolona, że babcia się do mnie zwróciła, a nie do kogoś innego.Nikt z ludzi będących na przystanku nawet na nią nie zerknął. Każdy ma swoje sprawy i tylko czeka by wsiąść do autobusu. Co kogo obchodzi płacząca starowinka?   Brak powiązanych notek. 