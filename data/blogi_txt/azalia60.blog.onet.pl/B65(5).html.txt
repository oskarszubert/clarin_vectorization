Trójka na szczęście, nie dla każdego              Często zastanawiam się nad losami mojej rodziny. Jedyną osobą, która może przybliżyć mi wspomnienia i opowiedzieć minione zdarzenia jest moja osiemdziesięcio czteroletnia mama. Jak na swój wieki liczne przebyte choroby jest niewiarygodnie żywotna, wesoła i z doskonałą pamięcią. Dlatego skwapliwie korzystam z tej skarbnicy rodzinnych wspomnień, bo innych źródeł już nie ma.  - Mamo– zapytałam kiedyś. – Dlaczego przez  dwadzieścia lat żyjesz we wdowieństwie? Miałaś tylu mężczyzn zabiegających o twoje względy, a ty nawet na kawę z żadnym nie chciałaś się umówić? Przecież łatwiej byłoby ci żyć i weselej. Tyle lat sama prowadzisz dom i  swój  ogród. My pomagamy ci we wszystkim ale to przecież tylko pomoc.  -Córcia – żachnęła się mama.– Jakże ja mogłabym związać się z innym mężczyzną, skoro ja wciąż kocham twojego ojca. Był moim pierwszym i jedynym.Ślubowałam mu przed Bogiem i nic tego nie zmieni.  -Mamo ale ślubowałaś aż do śmierci – zauważyłam. – Nie złamałabyś ślubów. Mama tylko spojrzała na mnie i westchnęła.  - Poznaliśmy się pod koniec wojny, na krótko przed wyzwoleniem. On przyjechał z transportem do naszej wsi, do kopania okopów dla Niemców. Zobaczyliśmy się na drodze i w jednej chwili coś nas poraziło. Jedno spojrzenie i przepadłam.  On też, bo za parę dni zjawił się u nas w domu i powiedział do rodziców prosto z mostu;   -„Chcę się ożenić z waszą córką”.  -Przecież my pana nie znamy – ostro odparła twoja babcia. – Córka ma tu starających się, naszych,  porządnych chłopaków. Skończy się wojna to pewnie któregoś wybierze. A pan to przybłęda, ze świata..    Ale Rysiek nie ustąpił.  Zachodził codziennie wieczorami, opowiedział wszystko o sobie o swojej rodzinie. Pomagał ojcu w gospodarce, mamie przy pieczeniu chleba, a znał się na wszystkim. I za trzy miesiące, znajomy ksiądz dał nam w wielkiej tajemnicy ślub.  I tak zaczęło się nasze życie. Ciężkie początkowo, bo nikomu wtedy nie było łatwo ale przeżyliśmy je w wielkiej miłości do ostatnich dni życia twojego ojca. Nie ma w moim życiu miejsca dla innego. Twój ojciec jest tu ze mną zawsze. Rozmawiam z nim, śni mi się często. Po co mi obcy chłop. Miłość jest tylko jedna – zakończyła.  -Zresztą twój dziadek Kostek, a mój ojciec, też po śmierci babci przeżył samotnie aż dwadzieścia trzy lata. -Rzeczywiście – przytaknęłam. – Pamiętam, kiedy bywałam u niego na wsi, to wciąż nachodziły go jakieś kobiety niby to pomóc w ogrodzie, niby to pogadać ale dziadziuś tylko uśmiechał się pod wąsem, bo domyślał się skąd bierze się ta ich troskliwość. Miał ładny dom, hektary, trochę zwierząt w zagrodzie więc zapobiegliwe wdówki miały chrapkę na dziadka. Kiedyś zapytałam go czemu się nie ożenił do tej pory a on  tylko machnął ręką i powiedział. – Wnuczko, a któraż  dorówna twojej babci? Jak się jadło dobrze wypieczony chleb przez wiele lat, to nie ma się ochoty na zakalec.   Taka była ta jego chłopska filozofia miłości.  - A wiesz – zaczęła mama. – Dziadek ożenił się z babcią też po trzech miesiącach znajomości?  -Co ty? tego nie wiedziałam – odparłam z zaciekawieniem.  -A tak. Zobaczył ją na wiejskiej zabawie. Babcia miała już narzeczonego. Już szły zapowiedzi. Dziadek był młodszy od babci o dwa lata i pochodził z innej wsi, z biednej, wielodzietnej rodziny, a babcia była córką szanowanego stolarza i gospodarza z hektarami. Tak ją zauroczył, że babcia uciekła z domu na tydzień przed ślubem, zabrała z sobą tylko suknię ślubną i buty.  -Nie dziwię się – rzuciłam. – Przecież był z niego chłop na schwał. Przystojny, silny i wesoły.  -No właśnie – ciągnęła mama. – Babcia straciła głowę ale też i rodzinę, bo jej ojciec, wydziedziczył ją.  W tamtych czasach takie wybryki były nie do wybaczenia. Dziadek zabrał ją do swojej wsi, pobrali się, potem dostał od starszego brata kawałek ziemi, pobudował duży drewniany dom, potem zabudowania gospodarcze, dokupił ziemi i  zaczęli życie tak jak wszyscy w   tamtych stronach, na gospodarce. Z czasem był pierwszym rolnikiem we wsi. Miał smykałkę do pracy i pomyślunek, mimo, że nie chodził nigdy do szkoły. Nauczył się tylko podpisywać.  Przed samą wojną prowadził nawet swój sklep przy domu, jedyny w całej wsi. Liczyć potrafił tylko w pamięci ale nie zdarzyło się aby kiedykolwiek się pomylił. A pamięć miał jak te komputery wasze, dzisiaj. Potem kupił spory kawał lasu i zajął się leśnictwem. Wychowali w tym domu naszą trójkę  i  w tym domu u dziadków mieszkaliśmy z twoim ojcem przez kilka lat po ślubie. Tam ty się urodziłaś i twój brat.  Nie pamiętam aby kiedykolwiek ojciec podniósł głos na mamę albo spojrzał na inną kobietę. Ona była dla niego jak bóstwo. Zawsze radził się jej we wszystkim a z jaką dumą mówił  o niej: „jak moja Hanka wyjdzie przed dom to jakby słoneczko wyszło, a jak się zaśmieje, to jakby skowronek pod chmurką zaśpiewał”.  -Pięknie – westchnęłam. – Niby prosty wiejski chłop a jaki czuły i romantyczny. -Mamo – przypomniałam sobie. – Przecież mój brat Mirek też zaliczył tylko trzy miesiące narzeczeństwa i też zakochali się ze Stasią od pierwszego wejrzenia.  -No tak. Co do joty, tak było. I żyją zgodnie, szczęśliwie już czterdzieści lat i Miruś też jest wzorowym, pracowitym mężem i wiernym, to bardzo ważne – z dumą przyznała mama.  -To jakaś magiczna liczba ta trójka, te trzy miesiące narzeczeństwa, w trzech małżeństwach w rodzinie, po trójce dzieci u dziadków, u was i u Mirka. Szkoda, że mnie  nie przydarzyło się coś takiego – westchnęłam z żalem.  -Właściwie to „trójka” mnie nie ominęła, ale nie przyniosła mi szczęścia. Tylko rozczarowania. Miałam przecież trzech mężów. Z żadnym nie miałam dobrego życia. A tak marzyłam w młodości o prawdziwej, wielkiej miłości na całe życie. Takiej jak wasza. Nie wyszło. Widocznie „trójka”nie jest dobrą liczbą dla mnie. Ale czy udane życie ma coś wspólnego z liczbami? Kto to wie….  Brak powiązanych notek. 