Z uwagą przeczytałam wszystkie komentarze i przyznaję się bez bicia, że macie wiele racji. A przy okazji uświadomiłam sobie, że mimo przeżytych lat, balastu doświadczeń z kategorii dobrych i złych, mimo pewności, że znam siebie, że bez wahania potrafię odpowiedzieć na nurtujące mnie pytania, rozwiać wątpliwości, znaleźć rozwiązanie, okazuje się, że byłam w błędzie. Pozory mylą, a prawda bywa zaskakująca. Nie wiem czy teraz wymyśliłam czy gdzieś przeczytałam, ale wydaje mi się, a nawet jestem pewna, że znamy siebie na tyle, na ile możemy się sprawdzić, skonfrontować poglądy o sobie w konkretnej sytuacji. Ileż to razy mówimy: „ja, w żadnym wypadku tego nie zrobię”, „nigdy tak nie postąpię”, „ takie zachowanie to wbrew moim zasadom”, „ja mam swoje poglądy i na pewno ich nie zmienię”, i tak dalej… Przychodzi chwila i nagle robimy coś wbrew sobie albo zachowujemy się irracjonalnie. Dopiero po pewnym czasie dochodzimy do wniosku, że nasze obecne postępowanie kłóci się z dotychczas wyznawanymi poglądami i zasadami. A zdarza się także, że ktoś nam to wytknie, a my nie chcąc przyznać mu racji, oburzamy się.  Dlatego należy rewidować swoje postawy, bo życie biegnie do przodu, świat nie stoi w miejscu, w każdej niemal dziedzinie życia następują kolosalne zmiany i stanie w miejscu w „starych butach” przynosi nam tylko rozczarowanie i frustrację. Młodość, uroda, powodzenie przemijają. Zaszczyty, honory, idą w zapomnienie. Rodzinne kręgi się kurczą. Coraz więcej naszych bliskich po tamtej stronie tęczy, niż wśród nas. Zdrowie się sypie, konta pustoszeją, ograbiając nas z nadziei na dobre i w miarę dostatnie życie, a żyć jeszcze bardzo chcemy. Najmniejsza przeciwność losu, na którą parę lat wstecz nie zwrócilibyśmy uwagi, teraz nabiera monstrualnego wymiaru. W nasze życie pomału, podstępnie wkradają się lęki, niepewność, poczucie osamotnienia. Ci, którzy żyją w związkach małżeńskich, w bliskim i szczerym kontakcie z dziećmi, rodziną są w dość dobrej sytuacji. Mają z kim porozmawiać, cieszyć się, a nawet wspólnie smucić, bo to zawsze raźniej. Przecież starszy człowiek też potrzebuje czułości, przytulenia, wysłuchania, dotyku bliskiej osoby. Bo każdy chce być zauważony, potrzebny, a gdy sam potrzebuje pomocy, czeka na przyjazną dłoń, bo wtedy jest lżej znosić ból, chorobę czy inne dolegliwości dnia codziennego.  A samotnicy?  Jakoś sobie radzą, ale coraz częściej popadają w zawirowania myślowe, rozmyślają, analizują, przed światem zewnętrznym starają się dzielnie trzymać głowę w górze, lecz w czterech ścianach swoich samotni uchodzi z nich para. Ja wiem, że zbyt drastycznie kreślę ten scenariusz, ale nie jest on daleki od prawdy. Ratując się przed marazmem udajemy przed innymi i przed sobą, że wszystko jest dobrze, że dajemy radę, że świat jest piękny, wyszukujemy dziesiątki zainteresowań, zajęć, podziwiamy kwiatki, drzewka, krzaczki, ptaszki, kotki, a wszystko po to, żeby zagłuszyć w sobie poczucie przemijania., porażki życiowej. Być może są ludzie, którzy pokornie godzą się z upływem czasu, gotowi do odejścia, potrafią powolutku żegnać się z życiem, i nie żałują niczego. Być może są tacy. Ale dlaczego wciąż rozgrzebują wspomnienia, wracają do przeszłości, snują marzenia, plany? Wiem, że człowiek musi w taki czy inny sposób zakończyć egzystencję na ziemi. Wiem, ale nie podoba mi się to. Nie godzę się. Nie chcę. A najbardziej rozwala mnie świadomość, że nie zrobiłam w swoim życiu tylu rzeczy, które chciałam i mogłam zrobić, a nie udało się. Nie powiedziałam tylu słów, które powinnam, a nie zdążyłam. Brakuje mi tego. Czuję się niekiedy tak, jakbym zgubiła kostkę z pięknej układanki. Doszukuję się przyczyn, chociaż wiem, że teraz to już nie ma najmniejszego znaczenia, ale mnie dręczy. Nie czuję się spełniona. I być może, to jest powodem moich rozterek i smuteczków, które kumulują się na przełomie października i listopada. Wiem, że wielu z Was nie zgodzi się z tym co napisałam. Takie jest prawo Czytaczy. Pozdrawiam i zachęcam do komentowania.  Brak powiązanych notek. 