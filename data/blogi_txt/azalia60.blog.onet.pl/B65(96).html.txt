Jak ja nie lubię chorować. Powtarzam to od poniedziałku. A kto lubi? Zapewne nikt, ale czasem lekka choroba się przydaje, bo pozwala się trochę wyciszyć, poleżeć w łóżku, poczytać, pogapić w telewizor bez wyrzutów sumienia, że robota czeka, itp. Tak to można sobie parę dni „pochorować”, ale jak w nosie kręci, w oczach piecze, w gardle drapie i pali, a z nosa  i oczu cieknie ciurkiem, że nie można nadążyć wyciągać nowych smarkatek z pudełka, to już wątpliwa przyjemność. To męka, udręka i katusze. I za co tak? Za jakie grzechy? – dręczy nieustające pytanie. No, właśnie, za co?  Znalazłoby się kilka powodów, ale po co bawić się w detektywa, szukać winnych. To nie pomoże przegonić paskudztwo. Dopadło mnie i trzeba swoje wycierpieć. Jestem na sto procent przekonana, że prawdziwe jest powiedzenie o katarze. „Leczony trwa siedem dni, a nieleczony tyle samo”. Święta prawda. Jak się pojawiły pierwsze zwiastuny, to zacierałam ręce, myśląc: Nie ze mną takie numery. Nie dam się. Mam w domu arsenał domowych środków, to dzień dwa i koniec balu. W ruch poszły cudowne naturszczyki: cebula, czosnek, miód z mniszka, płukanka z kroplą jodyny, inhalacja z roztworu soli. I co? I nic. Leżę i kwiczę, kicham, prycham, łzy leję. Boli wszystko, mięśnie, stawy, nawet włosy, w głowie gonitwa myśli, a żadna nie nadaje się do wyartykułowania. Noce nieprzespane, dni zmarnowane, bo ani leżenia ani chodzenia, ani czytania ani pisania. Horror, koszmar, masakra. Ufff… Dość. Dzisiaj lepiej widzę, na tyle, że postanowiłam napisać notkę. Chciałam sobie zrobić kilka dni przerwy na szczytny dla mnie cel, to mi się udało, ale nie tak miało być. Cel osiągnięty w jednej trzeciej, a do końca daleko. Jeszcze dzień, dwa i minie ten „magiczny czas” siedmiu dni, katar ustąpi i wszystkie towarzyszące mu dolegliwości, a ja znowu zasiądę do swojej roboty.  Będzie dobrze! Tylko jestem tak słaba, tak obolała, jak po torturach. Ale z drugiej strony, jakby nie było złego samopoczucia, to nie cieszyłabym się dobrostanem, zawsze jest coś po coś, prawda? Dziękuję Wam za komentarze, które  przyjęłam z radością, choć w milczeniu. Dziękuję za maile i telefony. Na maile odpiszę za dzień lub dwa. Zawsze to miło, jak się wie, że ktoś myśli  i odwiedza. Dziękuję.A śnieg nadal pada, a mrozu już nie ma, jedynie 0.0 Poniżej wklejam videoclip, który otrzymałam wczoraj od moich wnucząt: Matrusi i Kuby.Jest on w całości ich autorstwa, a podkład muzyczny skomponował i wykonał Kuba.Łza się w oku kręci. insertPlayer("zsOQzbi035","0",0,0,0,0,"",0,"");   Powiązane notki: GINA BĘDZIE BABCIĄ Jakoś to będzie? Było mi dobrze 