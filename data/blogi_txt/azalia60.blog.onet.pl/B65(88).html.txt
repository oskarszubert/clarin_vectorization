Kawa czeka. Dwie filiżanki zapowiadają miłą pogawędkę.  Nie we dwoje, jak może się wydawać, bo nikogo tu obok mnie nie ma. Jestem ja, tylko ja ze swoim drugim ja. Dziwne, ale  to fakt. Tak jest lepiej.  Po co mi ktoś do towarzystwa skoro i tak mnie nie zrozumie. Posłucha, pokiwa głową, zmruży oczy na znak, że to co mówię interesuje go, że pojmuje w czym rzecz i tyle. Dlaczego dwie filiżanki? Dlatego, żeby mieć złudzenie. Nasze życie przecież składa się z milionów złudzeń. Jesteśmy tego świadomi i nie protestujemy, bo po co? Filiżanki są piękne, takie jak lubię. Na jednej ciacho z truskawką, zaprasza do rozpusty.  Kawa paruje, drażniąc receptory węchowe. Nachylam się nad filiżanką, wciągam głęboko aromat. Małmazja, jak powiedziałaby moja babcia, albo cud miód, ultramaryna jak mawiał ojciec, gdy mu coś bardzo smakowało, albo podobało.  No proszę, tylko rozsiąść się wygodnie, zrobić pierwszy łyk  i już można poczuć tę leniwą błogość, tę łagodność chwili  i odlot od codzienności. Ładnie tak, cicho tak, bezpiecznie tak. Trwaj chwilo. Tylko przy kawie mam takie nastroje, niewypowiedziane, nienazwane do końca, odczuwalne gdzieś w głębi, jakby na pograniczu jawy i snu, jakby mój czas zaczynał się z chwilą zaparzania kawy, a kończył na ostatnim łyku.  Tak zwany międzyczas, to takie nic, to takie przerzucanie myśli z jednej szufladki do drugiej, jak szpargały zalegające szuflady w starej komodzie. Gdzieniegdzie trafi się perełka, przez chwilę zachwyca, błyszczy ale już kiedy się z nią oswoję, staje się zużytym produktem szarych komórek. Czasem tych perełek jest więcej, o dużo za dużo. Chciałabym je jakoś utrwalić na świeżo, zapisać ale tak szybko powstają, migoczą, przepychają się, że moje palce nie nadążają dotykać klawiatury i wtedy jest mi żal. Po prostu żal, że już ich nie zobaczę urealnionych,  nie przyjrzę się bliżej, nie zapamiętam. Żal, że nikt ich nie pozna, bo jak?  Odchodzę rozczarowana swoją bezsilnością.  Przy kawie nie myślę, nie muszę. Przy kawie jestem taka jaka jestem naprawdę. Moje drugie ja czasem się odzywa i coś szepnie albo tylko się uśmiechnie. Rozumiemy się. Nie musimy do siebie mówić, wystarczy, że żyjemy ze sobą w zgodzie, w przyjaznym współistnieniu. Lubię to swoje drugie ja. I chyba dlatego kilkakrotnie powtarzam w ciągu dnia rytuał picia kawy.  Dzisiaj to już drugie spotkanie z sobą. Zaraz kończę kawę i coś muszę robić, żeby zapełnić ten międzyczas do następnego spotkania, do wieczora, a potem znowu, do ostatniej kawy przed północą.  Ostatni łyk przywraca mnie do rzeczywistości. Udało mi się zapisać moje myślątka, może nie tak jak chciałam i nie wszystkie ale coś uchwyciłam w locie i ślad zostanie . Zbieram się w sobie, porządkuję, przewietrzam, próbuję się „wyprostować”. Do okna nieśmiało zagląda słońce, wprawdzie nie grzeje ale już czuć jego obecność. Zima sobie odpłynęła, a wiosna jeszcze daleko. Czekam na tę wiosnę, piekną, kolorową, rozbuchaną w całej swej urodzie, taką jaką pamiętam z dzieciństwa. To czekanie jest najgorsze, bo wiem, że tamte uroki już nie powrócą, że już nie doczekam się tego co odeszło w niebyt. Wiem też, że nie ma sensu rozważać, wciąż pytać dlaczego, roztkliwaić się, bo takie po prostu jest nasze życie. Coś jest, cieszy, a potem mija, odchodzi, tylko  wspomnienia pozostają , mgliste obrazy, odczucia. Ale wiem też, że mimo swoich lat, srebrnych pasemek we włosach,  wewnętrznie jestem malutkim dzieckiem, które czeka, które pragnie, które ma nadzieję, które wierzy w spełnienie  tak jak wierzyłam w Mikołaja. Już nie sprawdzą się babcine i mamine rady; „idź sapć, bo gdy rano wstaniesz to już będzie Mikołaj”. Mój „Mikołaj” już nigdy nie przyjdzie, a mimo to wciąż na coś czekam. Każdy na coś czeka, marzy, tęskni. Czasem marzenia się spełniają. To dziecko, które jest we mnie schowane głęboko i bezpiecznie wciąż czeka i wierzy, że kiedyś się doczeka.    Powiązane notki: Marudzenie przy porannej kawie Przy porannej kawie 