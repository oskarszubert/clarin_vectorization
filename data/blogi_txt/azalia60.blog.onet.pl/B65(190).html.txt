Kto to jest przyjaciel? Głupie pytanie, prawda? Wszyscy zgodnym chórem odpowiemy, że przyjaciel, to ktoś, kto pomoże gdy poprosimy, kto wysłucha i pocieszy gdy cierpimy, poda rękę gdy padamy,  kto nie odwróci się  gdy wszyscy wieszają na nas psy. I tu stawiam znak zapytania. Czy tak bywa?  Ja  mówię, że nie bywa. Zdarza się, ale tylko zdarza, tak jak wygrana w lotto. Przecinki opuszczam w miejscach wskazanych, bo mi przeszkadzają, więc proszę nie poprawiać, to mój zamysł. Wszyscy sugerujemy się znaną prawdą z bajki, że: ” prawdziwych przyjaciół poznajemy w biedzie”. A ja pytam: czy naprawdę, gdy poprosimy, ktoś zwany naszym przyjacielem, pomoże? Owszem, pomoże, ale gdy ma pewność, że będziemy w stanie oddać mu to, co nam dał albo odwdzięczyć się w inny sposób.  Dzisiaj nie ma miejsca na bezinteresowną pomoc. Czy wysłucha i pocieszy, gdy cierpimy? – Tak, bo to nic nie kosztuje. Czy poda rękę, gdy padamy? – Owszem, poda ostrożnie, bacząc, aby sam się nie pogrążył. Nie odwróci się, gdy wszyscy wieszają na nas przysłowiowe psy? – Nie znam takich szaleńców. Każdy myśli tylko o sobie, bo zdaje sobie sprawę z tego, że jeśli będzie bronił kogoś, kto jest „umoczony”, to sam się „umoczy”. Swego czasu, a było to za czasów schyłku PRL, zarządzałam Domem Pomocy dla chorych psychicznie. Pensjonariuszy ponad 200 osób, załogi ponad 100 osób, Cztery duże obiekty w ciągłym remoncie, a dotacje mizerne. Chcąc poprawić przynajmniej jakość wyżywienia moim podopiecznym wpadłam na pomysł, żeby kupować ziemniaki i świniaki u okolicznych  gospodarzy i prowadzić ubój na własnym terenie . To dawało nam duże oszczędności. Po paru miesiącach mojej radosnej twórczości zjawili się smutni panowie z działu PG(przestępstwa gospodarcze).  Trzy miesiące trwały przesłuchiwania pracowników, szukanie podobno ukrywanego mięsa i kartofli w każdym niemal zakamarku mojego mieszkania i na terenie placówki.  I mimo, że nic nie znaleziono, wszyscy znajomi i bliscy mi ludzie, nawet niektórzy przyjaciele, odwrócili się ode mnie, jak od trędowatej.  Zostałam sama na placu boju. Strach o własną dupę zwyciężył. Obrzydliwość.  W ciągu paru miesięcy schudłam ponad 20 kg, zaczęły mi wypadać włosy, dopadło mnie nadciśnienie, bo żyłam w ciągłym stresie, byłam niczemu winna, a znikąd wsparcia i pomocy. Wojewoda miał jedną odpowiedź: Pani dyrektor, ja pani wierzę, ale to nie oni muszą udowodnić pani winę, to pani musi udowodni swoją niewinność. Karkołomny wyczyn, ale udowodniłam. Ale wszyscy omijali mnie szerokim łukiem.  Nie mogłam zrozumieć dlaczego? Nigdy im tego nie zapomniałam i nie wybaczyłam. Nie potrafię. Od tamtej pory nie potrafiłam nikomu zaufać. Nie wierzyłam w przyjaźń. Nie wierzyłam, ale ostatnio coś się odwróciło. Właśnie tu w blogosferze, spotkałam wirtualnie wspaniałych ludzi, którzy mi przywracają wiarę w przyjaźń i bezinteresowność.  Niektórzy nie tylko wirtualnie, ale  też realnie. To są naprawdę wspaniali ludzie. Czasem jest mi wstyd, że wątpiłam w ludzką dobroć i szczerość. W obecnych czasach, gdzie liczy się tylko pieniądz, szpan, stan posiadania, koneksje, ktoś, kto podaje bezinteresownie rękę staje się wręcz romantycznym bohaterem. A co o tym myślicie? 1.Przyjęcie przysługi przyjaciela jest uczynieniem mu przysługi.  Tom Collins  2. W naszych nieszczęściach poznajemy przyjaciół, w nieszczęściach przyjaciół poznajemy siebie. ( T.KumorI  Brak powiązanych notek. 