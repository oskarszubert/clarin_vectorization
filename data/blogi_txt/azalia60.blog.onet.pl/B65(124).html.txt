Podobno piątek i w dodatku trzynastego jest pechowy. Tak wszyscy mówią.  Ja w to nie wierzę. Trzynastka mnie nie przeraża, a piątek lubię chyba najbardziej ze wszystkich dni tygodnia.  To mi zostało jeszcze z czasów pracy. Każdy, kto pracuje w jakiejś firmie lubi piątek, bo to zapowiedź  dni wolnych od pracy, wyjazdów, spotkań rodzinnych, albo zwykłego nicnierobienia. Mimo że już od kilku lat nie pracuję zawodowo, nadal lubię piątek. Chociażby dlatego, że gdy minie południe, listonosz nie zadzwoni do drzwi i nie przyniesie przeróżnych kopert z rachunkami, z wyciągami bankowymi, które straszą debetem na koncie.  Na mojej ulicy jest spokój, każdy zaszywa się w domu i dzieci nie hałasują.  Lubiłam piątki, ale  od wczoraj chyba przestałam.  Tak ładnie się zapowiadał. Pogoda znośna, w domu ciepło, dostałam z samego rana miłego  maila od kogoś równie miłego. I od tego się wszystko zaczęło. Ten ktoś miły zaprosił mnie na  spotkanie przy kawie, do naszej ulubionej kafejki w „wielkim mieście”.  Ha, ja  na to, jak na lato.  Spotkanie miało się odbyć o szesnastej, więc miałam czas na renowację. Nie widzieliśmy się ponad pół roku, toteż musiałam się wypięknić, przystroić, co by mnie rozpoznał. Robiłam co mogłam i jakoś mi się udało.  Nawet powiem nieskromnie, że się sobie spodobałam. Wcześniej ogarnęłam mieszkanie, bo lubię wracać do uładzonego wnętrza i zadowolona z siebie, ruszyłam w drogę. Przed wyjściem zajrzałam w necie do banku, co jeszcze bardziej mnie ucieszyło, bo moje konto napęczniało przelaną emeryturą. ZUS się w tym miesiącu pospieszył i to był błąd, jak się potem okazało.  W autobusie przeliczyłam zobowiązania i zadowolona wysiadłam w centrum miasta, z zamiarem skorzystania z usług bankomatu. Mogłam podejść do banku, ale moje lenistwo kazało mi pobrać gotówkę z pobliskiego bankomatu. Po co wlec się pięćset metrów do banku, jak bankomat pod nosem.  Przy bankomacie nie było nikogo. Włożyłam kartę, wystukałam co potrzeba i w chwili gdy wyjęłam pieniądze, ktoś mnie popchnął. Nim się zorientowałam co się dzieje, nie miałam już pieniędzy w ręce. Jakiś podły wyrostek zwiewał z moimi pieniędzmi. Zobaczyłam tylko jego plecy znikające za rogiem budynku. Stałam jak wryta. Po prostu mnie zamurowało. Rozglądałam się bezradnie za policją, za kimś z ochrony, bo to przecież było blisko marketu. Owszem, przechodzili ludzie, ale nikt nie zwrócił uwagi na to co się stało. Każdy zajęty  własnymi sprawami spieszył się do  domu, czy na zakupy. Zresztą, cała „operacja” odbyła się błyskawicznie i bezszmerowo. Jedynie mogłam sobie zakląć siarczyście i pójść tym razem do banku  po pieniądze, bo drugi raz nie chciałam ryzykować.  Pięćset złotych zmieniło właściciela. Szczawik się cieszy, bo będzie miał na swoje niecne potrzeby, a mnie trafia szlag, bo nie kupię i nie zapłacę, tego co chciałam. Ale to nie koniec piątkowego pecha. Wychodząc z banku już z mniejszą kwotą, niefortunnie stanęłam na schodach i moje wyjściowe kozaczki przestały być wyjściowe, bo jeden obcas utkwił w metalowej wycieraczce i chcąc go wyswobodzić, dość energicznie szarpnęłam nogą i tym sposobem pozbyłam się obcasa. Teraz już klęłam na maksa.  Jak iść na randkę, kulejąc? Nie wypada i nie da się, tym bardziej, że ślisko. Nie miałam wyjścia, musiałam kupić nowe buty. A ja tak nie lubię kupować butów. Dobrze, że parę metrów od banku był sklep z butami. Na moje nieszczęście – Lasocki. Weszłam i doznałam szoku. Buty piękne, modne, dobre gatunkowo, ale ceny powalające.   Z trudem  udało mi się wybrać coś na moją miarę i kieszeń. Ufff… I znowu stopniało mi dwieście pięćdziesiąt złotych.  Uszkodzone buty razem z wydłubanym z kratki obcasem schowałam do torby i poszłam do umówionej kawiarni, już bez ekscytacji i humoru. Usiadłam i czekam. Mojego pana nie ma. „Może korki na drodze, bo to zima, pewnie się spóźni”, myślę, usprawiedliwiając spóźnienie.   Głupio tak siedzieć przy pustym stoliku, zamawiam kawę. Zrobiłam łyk i słyszę dzwonek komórki. To on.  - Graziu, wybacz, ale nie przyjadę – słyszę i czuję, jak mi się podnosi  ciśnienie. – Byłem już blisko pod miastem, gdy zadzwoniła córka, że wnuczka ma silną gorączkę i trzeba z nią  jechać do lekarza… Musiałem zawrócić, wybacz, nie ma zięcia w domu, a córka nie ma czym małej zawieźć… Przełóżmy spotkanie, dobrze? Bla… bla… bla…  To mnie już dobiło, a jeszcze dwanaście złotych za mikroskopijną kawę dopełniło wściekłości.  Z randki nici, pieniądze się ulotniły, ale mam nowe buty. Tylko, cholera, jakoś się nie potrafię cieszyć.Przede mną cały miesiąc, a na koncie… Nie lubię piątku!   Brak powiązanych notek. 