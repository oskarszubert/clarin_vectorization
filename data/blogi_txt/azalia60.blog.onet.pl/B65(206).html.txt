„Kolęda dla nieobecnych”: http://www.youtube.com/watch?v=ZpGC7zKq7lI      W Waszych domach zapewne wszystko już przygotowane do Świąt, porządki zakończone, gotowanie, pieczenie ma się ku końcowi, choinki wystrojone, prezenty popakowane, ukryte w tajemnych miejscach, czekają na jutrzejszą odsłonę… Chwilę się zatrzymałam, bo jak znam życie prawie wszystkie kobiety mają pełne ręce roboty do ostatniej chwili, bo zawsze coś nowego się przypomni, czegoś brakuje, a czas przed świętami  pędzi jak koń na wyścigach i po prostu nie wszyscy się wyrabiają.  Będąc dzisiaj w markecie po ostatnie i moim zdaniem najpotrzebniejsze  zakupy( chociaż gdybym nie pojechała, to nic by się stało), widziałam wiele znajomych pań buszujących między regałami. Umęczone, zdenerwowane, dokupywały jakieś niezbędne produkty, aczkolwiek,  jak niektóre mówiły, mają już niemal wszystko co potrzeba, ale coś tam jeszcze się przyda. Taa…  ”Przyda się”, to nasza narodowa specjalność. Ja też kupiłam coś z tego gatunku, ale bez przesady. Lodówka się domyka. Miałam inne plany na święta, to znaczy wyjazd na rodzinne biesiadowanie świąteczne do brata, ale w tym roku wyłamałam się z utartego zwyczaju i zostaję w domu. A skoro zostaję, to musiałam zaopatrzyć się w tzw świąteczne wiktuały, a potem je przetworzyć, żeby było  zgodnie z tradycją. Przygotowałam karpia, śledziki, kapustę z grochem i grzybami, barszcz grzybowy, zupę śliwkowa, pierogi z kapustą, sałatkę warzywno- majonezowa, piernik i kołocz, grzyby panierowane, a dzisiaj dokupiłam makowiec, bo uznałam, że makowiec musi być na świętą. Wiem, że mam tego za dużo, że nie dam rady jeść dwoma łyżkami czy widelcami, że żołądek nagle mi się nie powiększył, ale w ogólnej atmosferze  rozsądek poszedł spać, ustępując miejsca dawnym nawykom wyniesionym z rodzinnego domu, z którymi walczyłam od dziecka(!).  Nie będę dłużej przynudzać, bo jeszcze mam sporo roboty, więc czas na życzenia. Życzę Wam, aby Święta były piękne, spokojne, radosne, abyście się pojednali z sobą(tak z sobą), z rodzinami, abyście odpoczęli, nacieszyli się tą szczególną atmosferą, abyście w blasku choinki i w śpiewie kolęd odnaleźli piękne chwile z przeszłości, swoich bliskich już nieobecnych, utracone marzenia, niespełnione obietnice, abyście przeżyli te Święta najpiękniej jak potraficie, obojętnie czy zasiądziecie do stołu z rodziną czy w samotności, bo najważniejsze  jest nie to, z kim się spędza Święta,  ważne jak je przeżywamy. Skromne te moje życzenia, ale z głębi serca i z przekonania.  Od dawna, gdy nadchodzą  Święta przypomina mi się wiersz Konstantego Ildefonsa Gałczyńskiego – „Powrót” i piękna pieśń śpiewana przez Beatę Rybotycką ” Kolęda dla nieobecnych”. Smutne to utwory, ale moim zdaniem piękne, wzruszające, bardzo mądre i głębokie w przekazie.   Publikuję je dzisiaj dla Was, jako załącznik do życzeń. Choineczka mojego autorstwa.   Do „zobaczenia” po Świętach. Pozdrawiam serdecznie. ******************************************************** Powrót K. I. Gałczyński *********************************** A podobno jest gdzieś ulica (lecz jak tam dojść? którędy?), Ulica zdradzonego dzieciństwa, ulica Wielkiej Kolędy. Na ulicy tej taki znajomy w kurzu z węgla, nie w rajskim ogrodzie, stoi dom jak inne domy, dom, w którym żeś się urodził. Ten sam stróż stoi przy bramie. Przed bramą ten sam kamień. Pyta stróż: „Gdzieś pan był tyle lat?” „Wędrowałem przez głupi świat „. Więc na górę szybko po schodach. Wchodzisz. Matka wciąż taka młoda. Przy niej ojciec z czarnymi wąsami. I dziadkowie. Wszyscy ci sami. I brat, co miał okarynę. Potem umarł na szkarlatynę. Właśnie ojciec kiwa na matkę, Że czas się dzielić opłatkiem, więc wszyscy podchodzą do siebie i serca drżą uroczyście jak na drzewie przy liściach liście.   Jest cicho. Choinka płonie. Na szczycie cherubin fruwa. Na oknach pelargonie blask świeczek złotem zasnuwa, a z kąta, z ust brata, płynie kolęda na okarynie: Lulajże, Jezuniu, moja perełko, Lulajże, Jezuniu, me pieścidełko… **********************************************    Powiązane notki: Idą święta Święta za progiem 