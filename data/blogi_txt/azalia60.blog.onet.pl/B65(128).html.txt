Wracałam do domu autobusem i jak to bywa w środkach masowego przewozu, chcąc nie chcąc musiałam słuchać ożywionej rozmowy prowadzonej przez dwie panie siedzące za mną. Rozmowa moim zdaniem należała do tak zwanych intymnych, ale panie tak się rozentuzjazmowały, że zapomniały gdzie są i wynurzenia  słyszał nawet kierowca, co poznałam po jego minie, bo co chwilę uśmiechał się, zerkając w lusterko wsteczne.  Rozmowa toczyła się mniej  więcej tak:  – Dawno się nie widziałyśmy, co u ciebie, co robisz? – pytała pierwsza pani.  – Nic nowego, wszystko po staremu, a z nowości to tyle, że się tuczę.  – Co? – O mało nie krzyknęła ta pierwsza. – Tuczysz się? -  Haaaa…haaaa – zaśmiała się na cały głos. – Dobre sobie, ja się odchudzam, a ty się tuczysz. Zaraz, zaraz, a co twój na to? – spytała rozbawiona.  Pytana coś mruknęła i zapadła cisza. Po chwili odezwała się pierwsza:  -  No, popatrz, jak to chłopom odbija. Jeden chce chudą, a drugi grubą.  Ale ty jesteś w sam raz, sama cię podziwiam, że piętnaście lat po ślubie, po dwóch porodach masz taką dobrą figurę, a  co on ma ci do zarzucenia?  – Aaaa…. bo wiesz, wprawdzie nic mi nie mówi, nie wytyka, ale odkąd przyjęli do pracowni nową asystentkę, to tylko o niej mówi, wychwala, jakie ma kształty, tyłek, biust… Kiedyś podsłuchałam jak z kolegą rozpływali się na jej temat. A do mnie też parę razy ją wychwalał.  Nie wytrzymałam i któregoś dnia zajrzałam do ich biura i mnie wmurowało. Ta nowa, to po prostu spaślak. Podobno panna z dzieckiem. Ładna jest, zgrabna jest, tego nie mogę zaprzeczyć, ale co waży, to waży…  I pomyślałam, że mojemu będę się bardziej podobać, jak przytyję, nie tak znów dużo, jakieś pięć, może osiem kilo. Wiesz, o biust chodzi, bo mam za mały, kiedyś miałam większy… a mój lubi, no, wiesz… na operację plastyczną się nie zdobędę, bo się boję, więc muszę po swojemu, a nogi też mam cienkie jak patyki… Ech… – westchnęła. – Już nie pamiętam kiedy mi coś miłego powiedział, jakiś komplement. Ja w domu z dziećmi, a on tylko w robocie, albo w delegacji. Sama już nie wiem co z sobą zrobić – uskarżała się. – Czuję się, jak mebel, a nie jak kobieta.  – Ty chyba oszalałaś! – Pierwsza uniosła się. – Z powodu jakiejś grubej baby ty się chcesz tuczyć?!  Skąd możesz wiedzieć, że mąż będzie zadowolony, jak staniesz się świnką Piggy? Najlepiej spytaj go wprost, a zresztą, rób co chcesz, ja tego nie popieram…  Ty, a nie pomyślałaś, że to co innego, że może ona zagięła na niego parol? Bo wiesz, twój jest niczego sobie, ma pozycję w firmie, nieźle zarabia, a dla takiej samotnej matki, jak mówisz,  to gratka nie lada.  Zamiast się tuczyć, lepiej zajmij się mężem i wybadaj sprawę.  – Tak uważasz? – W głosie kobiety zabrzmiał niepokój. – O, rany, to mój przystanek – zerwała się pierwsza. – Wysiadam, wieczorem zadzwonię do ciebie, to pogadamy więcej, pa…  Na następnym przystanku ja też wysiadłam, a kobieta pojechała dalej, zastanawiając się pewnie nad sugestią koleżanki.  Ciekawa jestem jak potoczy się dalej ta na pozór niewinna historyjka. Może lepiej byłoby dla tej pani, żeby nie spotkała „mądrej” koleżanki? A może z czasem utyłaby, tak jak zamierzała, a mąż byłby zdegustowany, albo rozanielony? Trudno przewidzieć. Szczerze mówiąc często słyszę o odchudzaniu się kobiet, żeby zyskać uznanie w oczach męża czy partnera, ale żeby się tuczyć, to usłyszałam pierwszy raz. Mężczyźni chyba nie zdobywają się na takie poświęcenia  dla swoich partnerek. Może się mylę?  Brak powiązanych notek. 