Śnieg pada i nie zamierza przestać. Marzenia o szybkiej wiośnie poszły spać. Już są pierwsze nieprzewidziane skutki „szybkiej” zimy.  Jakże mogłoby się obyć bez  zaskoczenia drogowców czy innych służb? Nawet gdyby zima przyszła w marcu, to i tak byliby drogowcy zaskoczeni. Może drogowcy się nie martwią, ale ja tak. Nie tak bardzo się martwię, jednak wolałabym w ogóle. W czwartek mieli mi dowieźć drugą partię węgla, bo tak byłam umówiona z szefem składu opału. Nie dowieźli, bo coś tam… Obiecali w piątek. Nie dowieźli, bo zabrakło węgla, który miałam dostać. Proponowali inny, dużo droższy. Odmówiłam, bo niby dlaczego mam płacić 60 zł więcej za tonę. Poczekam na ten, który zamówiłam. Dzisiaj dzwonią, że muszę przyjechać osobiści do biura z dowodem osobistym i wypełnić odpowiedni druk – oświadczenie – gdzie zaznaczę do czego posłuży mi zakupiony węgiel; czy do ogrzewania „biznesu” czy domku prywatnego, czy gotowania obiadu na kuchni węglowej, itp. Ma to podobno związek z akcyzą i stanowi o 40.0 zł różnicy  w cenie za tonę. Tylko mi nie podano czy ta różnica w cenie, to na moją korzyść czy hurtownika. Oczywiście, że  nie pojadę, bo sypie i wieje, a do składu węglowego ponad 6 km. Po godzinie następny telefon, że poniżej tony już nie przywożą do prywatnych, bo im się nie opłaci. Rychło wczas się zorientowali. Podejrzewam, że o coś innego chodzi. A mianowicie o to, że w mojej wsi też jest skład opału, który prowadzi brat właściciela składu, u którego kupuję tańszy węgiel. W moje wsi węgiel jest bardzo drogi, więc siłą rzeczy, będę musiała kupić na miejscu, bo oni nie mają ograniczeń ilości załadunku. Kręćka można dostać, a biznes się kręci. To znaczy, że węgla dzisiaj nie dostanę. Nawet gdybym nie musiała jechać składać oświadczenie, gdybym zamówiła więcej, to i tak by nie przywieźli, bo droga zasypana na amen, a pługu jak nie było jeszcze,  tak nie ma, więc samochód z węglem nie wdrapie się do mnie pod górkę. Myślę, że do poniedziałku wójt gminy uruchomi ekipę odśnieżającą albo zima się skończy, bo inaczej to zostanę bez węgla. Weekend mam bardzo pracowity, bo piszę „na gwałt” zamówione  nowe teksty i do wtorku muszę wysłać, więc mało bywam na blogach, nie piszę dalszej części „Zagadki”, ale to tylko parę dni i wracam na łono blogowej rodzinki.Ja siedzę przy biurku, piszę i piszę, a za oknem śnieżek sobie prószy i prószy, a wiatr wieje i wieje, a w domu coraz zimniej, a w piwnicy węgla już nie ma, pług nadal nie odśnieża, a ja się mimo to śmieję. Tylko nie mówcie mi, że mogłam kupić od razu zapas węgla na całą zimę. Też bym tak chciała. Kiedyś tak robiłam i nie myślałam o węglu przez całą zimę, ale wtedy węgiel kosztował połowę tego co dzisiaj, a moja pensja była dwa i pół raza taka jak moja emerytura. Rachunek prosty, prawda? Jest dobrze, nie narzekam. Mrozu nie ma, a drewna u mnie dostatek. Uśmiecham się do Was, macham przyjaźnie i całusy przesyłam.           Powiązane notki: To już zima? Wiosna zimą. Zima w natarciu Codzienność 