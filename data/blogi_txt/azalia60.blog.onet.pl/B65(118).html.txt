Koniec lenistwa. Mój laptop nadal kuleje, ale coś mogę napisać. Bratanek rozebrał go na części, wyczyścił, złożył, ale koniecznie muszę dokupić nową klawiaturę, bo stara się zużyła. Na razie piszę na dopiętej klawiaturze, co jest dość uciążliwe. Zaglądałam na Wasze blogi ustrojone, pełne życzeń. Dziękuję wszystkim za ciepłe życzenia na moim blogu. Jakże miło czytać tyle wzruszających słów. Dziękuję z całego serca za wpisy na blogu, za maile, za kartki świąteczne. W tym roku dostałam moc życzeń, nie sądziłam, że będzie ich tak dużo. Jesteście kochani. Wczoraj wieczorem wróciłam od rodziny ze świąt. Cały tydzień świętowałam. Brat zrobił mi niespodziankę, bo przyjechał po mnie i odwiózł mnie też do domu. Nie musiałam tłuc się autobusami. W tym roku pomogłam bratowej przygotować wigilię, a nawet ubierałam z nią choinkę. Zrobiłam sałatkę jarzynową, usmażyłam karpia, podgrzybki panierowane – nasz wigilijny przysmak, a synowa przywiozła kutię. Nigdy nie jadałam kutii, bo w naszych stronach jest to potrawa mało znana. I muszę przyznać, że mi posmakowała. Nie była zbyt przesłodzona, miała dużo siekanych migdałów, orzechów, rodzynek, no i oczywiście mak i miód. Chyba na przyszły rok zawita na nasz wigilijny stół. Po kolacji było otwieranie prezentów. Co roku obiecujemy sobie, że prezenty robimy tylko dzieciom, ale nigdy nie dotrzymujemy obietnic i każdy dostaje prezent. Ja przed świętami uwijałam się jak mrówka, dziergając wymyślone upominki. Udało się. Każdemu coś wydziergałam i wszystko się spodobało. Były maskotki, podkładki, zawieszki i dwie  czapeczki dla najmłodszej latorośli, trzy i pół  miesięcznej Julci. Czapunie są śliczne i w sam raz. To były moje pierwsze czapeczki. Wiedziałam, że się udadzą, bo ja już tak mam, że wszystko co robię pierwszy raz zawsze się udaje. Gorzej jest z powtórkami. Bratowa zaprosiła nas do degustacji swoich nalewek, a narobiła ich kilka gatunków; orzechówka, z białych porzeczek, z truskawek, z gruszek, wieloowocowe, miodówka. Ja zachwyciłam się nalewką z białych porzeczek.  Niebo w gębie.  Wróciłam szczęśliwa, nasycona rodziną, ogrzana, dopieszczona, obdarowana prezentami, jadłem i napitkiem. Pojechałam z plecaczkiem i jedną torbą, a wróciłam z trzema wyładowanymi torbami, a najważniejsze; naładowana pozytywnie. Te święta były inne od poprzednich. Radosne, spokojne i naprawdę świąteczne. Może to ja tak tylko odczułam. Kocham swoją rodzinę i czuję, że ja też jestem kochana. Oby tylko nam wszystkim zdrowie dopisywało tak, jak do tej pory. Dzisiaj weszłam na swoje konto bankowe sprawdzić ile mi tam wisi złotówek w zapasie, a tu niespodzianka. Przybyło kilka setek. Zakwiczałam z radości, bo redakcja przelała honorarium za jedno opowiadanie, a miało to nastąpić dopiero na koniec stycznia. I jak tu się nie cieszyć? Może następny rok też będzie obfitował w takie miłe niespodzianki? Chciałabym bardzo. Mam nadzieję, że Wy też spędziliście miło i spokojnie święta. Pozdrawiam wszystkich serdecznie i czekam na Sylwestra. Szampan już kupiony, kreacja przygotowana, tylko zastanawiam się z kim pójdę w tany. Powiązane notki: Poświątecznie Poświątecznie 