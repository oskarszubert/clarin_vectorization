Hej, witam wszystkich. Kochani, nic złego się nie dzieje. Dziękuję za  troskę i pytania w mailach o moje samopoczucie. Jestem cała i zdrowa, przynajmniej na ciele.  Wiosna  nadeszła bezapelacyjnie. Ciepło, deszczyk siąpi, słońca coraz więcj wiadać i czuć, przebiśniegi zakwitły, chociaż jakie tam z nich w tym roku przebiśniegi, ot bielusie pierwsze kwiatuszki i tyle. Moje tulipany śmigają w górę, a ja się cieszę, bo nasadziłam ich ponad pięćdziesiąt i czekam kiedy będę miała kolorowy dywan przed oknem. Cieszą mnie taki drobiażdżki i nawet  zaczęłam już koło domu zabwę z grabiami, szpadlami, motyczką. Ziemia jeszcze twarda, ale jak się ktoś uprze, to da się coś skopać.  Pisanie teraz mnie nie pociąga. Nie wiem czy to przesyt, czy zmęczenie materiału, więc nie piszę, ale za to  mam mnóstwo zajęć przy domu i w domu. Od dawna nie miałam takiego napędu do prac domowych. Przydałaby się mocna męska ręka, ale skoro nie ma, to sama muszę użyć swoich słabych łapek.  W piwnicach, na strychu i na podwórku jest teraz moje miejsce. Przekładam,układam, znoszę, wynoszę, wyrzucam, a  najwięcej czasu zajmuje mi   dumanie przy każdym szpargale: zostawić, wyrzucić, a może jeszcze się przyda… i tak w kółko. Zazdroszczę ludziom, którzy pozbywają się różnych rzeczy bez zastanawiania się, bez sentymentów. Ja nigdy tak nie potrafiłam. Oglądam każdy drobiazg na dziesiatą stronę, odkładam na tzw „zaś” i tych zasiów mam na kopy, a miejsca coraz mniej. Takie chomikowanie to u nas rodzinne. Rodzice też niczego, co miało cechy użytkowe  nie wyrzucali, nawet jeśli nie było im już do niczego potrzebne, brat tak samo. Ja od pewnego czasu dałam sobie trochę luzu w tej kwestii, ale nie wyzbyłam się do końca „rodowych” nawyków.  Co roku obiecuję, że wywalę wszystko to, czego nie używam albo czego mam za dużo. Zwykle kończy się na obietnicach, ale w tym roku muszę być twarda, tak postanowiłam i  już działam. Zaczęłam od ubrań, pościeli, kuchennych „gadżetów”, a w kolejce czekają przeróżne urządzenia, zwoje drutu, metalowe pręty, rury,  zdemontowana parę lat temu armatura, kłęby różnistych kabli, itp. Już dawno nie bawię się w domorosłego  stolarza, kafelkarza, malarza, ślusarza, czy elektryka, więc żaden pożytek z  tych badziewi.  Teraz już wiecie co mnie tak zajmuje i co jest powodem mojego milczenia w blogosferze. Gdy zatęsknię, to się odezwę. Czasem zaglądam do Was, a nawet coś skrobnę w komentarzach, ale bardzo mało. Macham do Was i ściskam serdecznie. Pozdrawiam też, a jakże. Bardzo cieplutko pozdrawiam.   Powiązane notki: Zmiana kolorów Zmiana daty 