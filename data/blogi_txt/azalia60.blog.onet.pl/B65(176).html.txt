Dzisiaj jest chłodno. Ba, nawet zimno. Od piątku temperatura poszła w dół i chyba zatęsknię za słońcem. Haa..haaa… Tak to już jest z nami. Nigdy nie można dogodzić. Jak gorąco, to marzymy o chłodzie, a jak się ochłodzi  to tęsknimy za słońcem.   W piątek pod wieczór rozszalała się burza. Rozszalała, to właściwe słowo, bo takiej burzy, takich wyładowań jakie słyszałam i widziałam nie pamiętam od dzieciństwa. Lubię burzę, nie boję się grzmotów, błyskawic, ale w piątek poczułam się niepewnie. Wyładowania były bardzo blisko, po każdym walnięciu szyby w oknach drżały, a ja dostawałam hercklekotu. Oczyma wyobraźni widziałam pożar i intensywnie główkowałam co zrobię, gdyby tak coś… Pukałam w niemalowane, to znaczy w czoło, żeby odgonić złe wizje. Na szczęście nic złego się nie stało, ale do rana czuwałam. Pierwszy raz w życiu nie przespałam burzy. I to mnie martwi. Dlaczego? A dlatego, że to chyba starość mnie dopada i siada mi psychika, odwaga jakby mniejsza, lękliwość ciut większa Nie podoba mi się to i już.  Ucieszyłam się z deszczu, to oczywista oczywistość, bo ziemia była od tych upałów niczym skorupa, a rośliny ledwo zipały, ale dzisiaj już wszystko stoi na baczność. Kwiaty ożyły, warzywa też, nawet trawa się zazieleniła. Zbawienna woda działa cuda.  Wczoraj skorzystałam z zaproszenia do samochodu i wybrałam się z sąsiadką do miasta, na targ po warzywa. Uwielbiam buszować wśród straganów pełnych owoców i dorodnych warzyw.  A było w czym wybierać i ceny nawet przyzwoite. Wydałam zaledwie 56 zł, a naładowałam kosz wiklinowy i dwie duże torby. Kupiłam ziemniaki po 0, 99 zł, pomidory po 1,9 zł, paprykę po 3, 9 zł, kalafiory po 2.0 zł.  Pojechałam szczególnie po kapuchę, kolorowe papryki, ogórki, cebulę, marchew, a to wszystko na zimową sałatkę wielowarzywną. Dawno jej nie robiłam, a jest bardzo smakowita i prosta do przyrządzenia. Zamiast zaprawiać  ogórki, ja zrobię taką właśnie sałatkę. Wszystkie wymienione warzywa należy poszatkować, lekko posolić, wymieszać, odstawić na kilka godzin, a potem zalać zalewą z oleju, octu, cukru i soli, znowu wymieszać, następnie powkładać do słoiczków, lekko ugnieść i pasteryzować 20 minut. Koniec balu, a zimą pychotka.  Moja mama dodawała jeszcze zielone pomidory, ale ja z tego zrezygnowałam, bo w niedojrzałych pomidorach jest solanina w ilościach hurtowych, ta sama co w zzieleniałych ziemniakach, a jak wiadomo, to niemalże trucizna.  Połakomiłam się na okazałe kalafiory. Kupiłam kilka do zamrożenia. Sąsiadka też się skusiła, ale zaskoczyła mnie awersją do liści kalafiorów. Poprosiła panią ze stoiska, żeby jej wszystkie liście oberwała. Odradziłam jej, opowiadając jak ja wykorzystuje liście. Pierwszy raz o tym słyszała i zaciekawiona postanowiła spróbować. Przecież kalafior, to kwiat odmiany kapusty, której liście ochoczo zjadamy, więc i liście kalafiora można konsumować. Mają te same właściwości i smak co różyczki. Liście kalafiora i głąb dokładnie myję, drobno kroję, dodaję ziemniaczki, marchewkę i gotuję zupę. Można potem zaciągnąć śmietaną, zmiksować i mieć zupę krem albo nie miksować. Jest jeszcze inny sposób; wszystko udusić na jarzynkę, tak jak kapustę. Doprawić, dosmaczyć i zajadać.  Sąsiadka obiecała, że spróbuje mojej rady i zabrała liście. Ciekawa jestem co powie po degustacji.  Moje warzywa już pokrojone, macerują sie, a ja wypiekam słoiczki w piekarniku i za chwilę będę napełniać.  Jeśli jestem przy kalafiorze, to dodam, ze to bardzo wartościowe warzywo. Nie wiem czy jedliście go na surowo, bo ja często zjadam chrupiące różyczki kalafiora. „Kalafior doskonale nadaje się do diety odchudzającej, ponieważ ma dużo składników odżywczych,  a mało kalorii. W 100 gramach jest tylko 20 kcal. Zawiera  witaminy: C, K, B1, B2, B6, PP, ponad to; jod, fluor, potas, wapń, magnez, cynk. Jest smacznym, najłatwiej strawnym warzywem wśród kapustnych. Co więcej, kalafior ma właściwości przeciwrakowe, stwierdzono w nim obecność sulforanu pobudzającego enzymy o działaniu przeciwnowotworowym. Inne związki znajdujące się w kalafiorze zwiększają zdolność wątroby do neutralizowania potencjalnie toksycznych substancji i chronią przed reumatyzmem. Zawiera olejki eteryczne, które podczas gotowania uwalniają przykry zapach- siarkę. Jest zasadotwórczy. Najbardziej korzystne jest spożywanie go na surowo lub blanszowanego, wtedy zdecydowanie jest skarbnicą minerałów i witamin”.  Nie jest to moje odkrycie, tylko wypisane z jakiegoś portalu o zdrowiu, ale nie zapisałam adresu. Chyba nie zostanę za to postawiona pod wirtualnym „pręgierzem”? Zmykam do kuchni, oczywiście do sałatek i do gotowania kalafiora na dzisiejszy obiad. Już mi ślinka leci; kalafior, jajko sadzone, ziemniaczki z koperkiem i maślanka ( i zasmażka!) Dla mnie przy kalafiorze schaboszczak może się schować. Pozdrawiam… Ps.  Maskakropka w komentarzu prosiła o przepis na sałatkę z warzyw. Podaję, może jeszcze ktoś jest chętny i  skorzysta.   1 główka kapusty – cienko poszatkować 2 kg ogórków – pokroić w plastry( ze skórką) 1,5 kg marchwi – zetrzeć na grubych oczkach 1 kg żółtej i czerwonej papryki – pociąć w paseczki Jeśli ktoś lubi czosnek, można dodać kilka ząbków pociętych.   Zalewa:   2 szklanki octu 2 szklanki oleju 2 szklanki cukru 2 łyżki soli pieprz, ziele angielskie   Wykonanie:   Warzywa łączymy w dużej misie, lekko solimy, mieszamy i odstawiamy na 3-5 godzin do maceracji. Następnie wszystko zalewamy składnikami zalewy, dokładnie mieszamy i odstawiamy na 3 godziny. Potem ciasno układamy do dobrze wyparzonych słoików. Zakręcamy i pasteryzujemy. Słoiki 0,9 l – 25 minut od chwili zagotowania się wody, a małe – 15 minut.  W ten sposób można robić sałatki z różnych warzyw. Jeśli ktoś nie lubi papryki może dodać pomidory, byle były dość twarde.  Brak powiązanych notek. 