- Dziewczyny, poznałam super faceta na wycieczce – opowiadała rok temu, Dorota. Błysk w jej oczach sam mówił za siebie.  – O, rany, to ci się fajnie trafiło – odpowiedziałyśmy niemal chórem. Dorota jest najmłodszą emerytką z naszego grona. Od dziesięciu lat samotna po dramatycznych przejściach ze swoim mężem, który zostawił ją dla  dziewczyny w wieku ich córki. Dziewczyna po trzech latach go rzuciła, kiedy stan jego konta wyraźnie się skurczył, a on skruszony chciał wrócić w domowe pielesze. Dorota się zaparła i powiedziała: Nie! Podała sprawę o rozwód i od dwóch lat jest wolna, ale dotkliwie  odczuwa samotność. Jest bowiem typem kobiety, która potrzebuje adoracji, czułości, poczucia bezpieczeństwa, które jej zdaniem może zapewnić  tylko mężczyzna. Ma dom, w miarę dostatnią emeryturę, dobrą córkę, wnuki, ale to jej nie wystarcza. Patrzymy na nią trochę ze współczuciem, trochę z politowaniem, bo niektóre z nas też są samotne, ale nie ciągnie nas do mężczyzn. Dla towarzystwa od czasu do czasu, to i owszem, ale żeby marzyć o stałym związku, to już raczej nie. Mamy swoje przyzwyczajenia, lubimy wygodę, święty spokój, a obecność w domu kogoś nowego, to już całkowita zmiana. Trzeba by zmienić swoje nawyki, coś dostosować, coś przyswoić, starać się, dogadzać, to za dużo naszym zdaniem. Chociaż każda po cichu pewnie marzy o przytuleniu, czułości, komplementach, o szybszym biciu serca, niekoniecznie tylko z powodu nadciśnienia. Marzy, chciałaby, ale się boi. I to banie się jest uzasadnione. Mamy za sobą nadmiar doświadczeń, niekiedy przykrych, bolesnych, a nikt nam nie da gwarancji, że ten ktoś, kogo przygarniemy nie dołoży więcej. Początki zawsze bywają dobrze rokujące, są ochy, achy, zachwyty, miłe słówka, obietnice, że na zawsze, do grobowej deski, ciebie szukałem, ty dajesz mi nareszcie to, o czym zawsze marzyłem, a po bliższym poznaniu, po degustacji, po konsumpcji, nie tylko tej o której myślicie, wszystko wali się, jak domek z kart. I nic  tu nie pomoże doświadczenie, przezorność, rozwaga. Kiedy do głosu dochodzą emocje, wyzwalają się endorfiny i dostajemy klapek na uszy na oczy, to nie ma wtedy  znaczenia czy mamy dwadzieścia czy sześćdziesiąt lat. Prawa natury, biologia  biorą górę nad szarymi komórkami. Chcemy być kochani, szanowani, akceptowani, chcemy kochać, dawać miłość, bo to nas ubogaca, dodaje wartości, pewności, daje swoiste poczucie bezpieczeństwa.  Warto zaryzykować? Pytanie raczej retoryczne, ale zastanowić się można.  Wracając do Doroty, okazało się, że ten poznany jegomość poważnie myśli o stałym z związku z nią, ona zresztą też, planują w maju cywilny ślub. Znają się blisko rok, trochę pomieszkują ze sobą i wszystko jest cudnie, jak mówi Dorota, tylko jest jedna rzecz, która jej przeszkadza. Jej wybranek pali papierosy. Dorota też kiedyś paliła jak smok, ale zaparła się i od dwóch lat nie pali. Wywalczyła tyle, że on nie pali u niej w domu, wychodzi na balkon albo na ganek, a ona chce, żeby rzucił na amen. On się buntuje, bo uważa, że nic na siłę, że może kiedyś rzuci, ale to ma być jego decyzja, a nie pod przymusem, nie na rozkaz. Jednym słowem  zaczynają się schody.  Tłumaczymy Dorocie, że skoro we wszystkim się zgadzają, jest im  razem dobrze, mają o czym rozmawiać, lubią być ze sobą, tęsknią do spotkań, to nie ma sensu strzelać z armaty do muchy. Niech mu odpuści te fajki. Dorota się zapiera i mówi:  – Jak mu to odpuszczę, to może się kiedyś zdarzyć, że wymyśli coś nowego i będę się musiała godzić. Ma być tak, jak ja chcę, a jeśli nie, to koniec.  A ja myślę, że Dorota che tego związku, tylko najzwyczajniej się boi i nie ma odwagi tego przyznać  przed sobą, przed nami, i dlatego łapie się drobnostek, żeby wyjść z twarzą w razie klapy.  Nie wiem czy nie lepiej żyć w wolnym związku, po co od razu ślub? Wiem, że to raczej ze względu na opinię sąsiadów, rodziny, ale czy warto się wiązać na pokaz? Ja gdybym kiedykolwiek zdecydowała się na związek, to bez papierka. Nie upieram się, ale do czego potrzebny papierek? Mam przykre doświadczenie, bo moje drugie małżeństwo zaczęło się się sypać w parę dni po ślubie. Trzy lata był; miód, cukier, małmazja, a po ślubie katastrofa. Przypadek czy reguła? Nie wiem. Ale takich spostrzeżeń mam więcej.  Nie wiem co zrobi Dorota. Czy palenie papierosów przez jednego z partnerów może mieć destrukcyjny wpływ na ogólnie dobry związek?  Powiązane notki: Węgiel i papierosy Rozwód albo przeczekanie 