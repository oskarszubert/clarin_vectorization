Parę dni temu natrafiłam w sieci na stronę grupy osób zajmujących się ocenianiem blogów. Trochę mnie to zdziwiło, bo przecież blog to jest bardzo prywatna sprawa każdego z nas. Szablon, układ treści, grafika, długość notek, styl czcionki czy zawartość albumów to bardzo osobiste wybory i tylko od  nas zależą co i jak robimy, piszemy, wklejamy.Rozumiem, że można mieć zastrzeżenia do stylu pisania, a raczej do poprawności pisania. To nie ulega dyskusji, bo to jak piszemy, poprawność ortograficzna czy gramatyczna świadczy o naszym poziomie, a sadzenie byków zniesmacza  czytających, a nawet obraża. Można przełknąć błędy interpunkcyjne, ( mnie też się to zdarza) ale błędy ortograficzne czy gramatyczne już trudno zaakceptować. Można mieć zastrzeżenia do koloru tła czy koloru i wielkości czcionki, bo  te elementy  mają bezpośredni wpływ na nasz odbiór. Czasem tekst jest ciekawy ale nie można go przeczytać bo czcionka maciupeńka, a do tego zlewająca się z tłem albo zbyt duży kontrast. Natomiast długość postu czy wygląd nagłówka to już nie podlega dyskusji. Jak to się mówi „wolnoć Tomku w swoim domku”. Przyznam szczerze, że lubię czytać krótkie notki ale jeśli ktoś pisze długie i na ciekawy tema, to czytam z przyjemnością. Ja piszę długie notki i wiem, że są osoby, które mają o to do mnie pretensje ale czasem czytają. Zaczęłam się ćwiczyć na blogu „Azalia 2010″, w pisaniu krótkich notek, po to założyłam drugi blog. Staram się codziennie coś tam napisać. Przyznaję, że nie jest to łatwe ale piszę i coraz lepiej mi to wychodzi. Daję więc czytelnikom wybór. Ci którzy nie chcą czytać długich notek, moich opowiadań mogą zaglądać na drugi blog, a Ci którzy lubią czytać moje pisanie mają dwa blogi a nawet cztery, bo niedługo zacznę kontynuować na „Tami45″, a na blogu z wierszami  „Abrakadabra_1945″, też coś od czasu do czasu piszę.W w/w ocenach poświęcono kilka zdań komentarzom. Osoby oceniające uważają, że autor postu nie powinien odpowiadać na komentarze, bo swoje zdanie, czy to co miał do powiedzenia zawarł w poście. Natomiast  czytający  wyrażają swoje opinie w komentarzach. Bardzo zalecana jest  wymiana zdań między osobami komentującymi. Z tą uwagą się zgadzam, pod warunkiem, że polemika dotyczy meritum a nie pogody czy kolejnego odcinka serialu. Przeglądając blogi spotykam różne formy komentarzy.Zgadzam się z opinią, że autor pisze tekst, a komentują czytelnicy ale czasem trzeba coś wyjaśnić, dopowiedzieć, więc autor powinien się odnieść do komentarzy. Poza tym uważam, że taka „rozmowa” autora z czytelnikami jest sympatyczna i ożywia blog. Jest jeszcze jeden aspekt tej sprawy, zwykła przyzwoitość i grzeczność. Jeśli ktoś coś do mnie mówi a ja milczę,  to chyba nie jest miłe dla mówiącego, prawda? Chyba, że jest niepisana umowa autora z czytelnikami, że autor nie odpowiada.    Powiązane notki: Parę dni z mamą czyli jest pięknie. 