Nie ma rady, zima na całego. Łudziłam się, że tylko postraszyła i gdzieś cichutko przycupnie, żeby przeczekać do świąt, a w tym czasie mróz popuści, słońce się weźmie do roboty i śnieg zmieni swój stan skupienia, i będzie normalnie. Tak jak lubię. A tu figa z makiem.   Mróz trzyma wszystko w swoich ostrych szponach i nie zamierza poluzować. Trzeba się z tym pogodzić, a najlepiej polubić zimę, mróz, śnieg i to co z sobą niesie. Tyle lat próbuję i nie mogę się przełamać. Dostrzegam uroki, zachwycam się śnieżynkami, otulonymi śniegiem drzewami, skrzącymi iskierkami, artystycznymi ornamentami na szybach, ale tylko przez okno z ciepłego mieszkania, ewentualnie na krótkim spacerze.  Podejrzewam, że to uraz z dzieciństwa. A zimy wtedy były potężne, nie to co teraz. Do dzisiaj pamiętam ogromne zaspy, sięgające górnej krawędzi okien. Drzwi wejściowe zasypane pod sam wierzchołek. Dziadek z ojcem nie dali rady otworzyć, odsunąć drzwiami zwały śniegu. Mama, babcia i ja z młodszym bratem siedzieliśmy wystraszeni i zziębnięci. Czas upływał, a ja nie mogłam się wydostać z domu do szkoły. Telefonów nie było, żeby wezwać sąsiedzką  pomoc, trzeba było sobie samemu radzić. Dla małego dziecka były to ekstremalne przeżycia. Pamiętam, że najbardziej bałam się tych wielkich zasp.  Tej pamiętnej zimy, którą wspominam prawie w każdym obejściu gospodarskim były przekopane  tunele od domu do obory,  do stodoły, do drewutni, do ziemianki  pełniącej rolę spiżarni i lodówki. Patrząc na wieś z lotu ptaka, można było zobaczyć ogromną śnieżną płaszczyznę z wystającymi dachami domów i dymiące kominy. Moja szkoła usytuowana była na wzgórzu, więc kiedy już do niej dotarłam, to z pierwszego piętra budynku mogłam patrzeć na wioskę leżącą u podnóża. I tak to właśnie widziałam. Czasem się dziwię, że akurat taki obrazek utkwił mi w pamięci i to tak dokładnie, jakbym to wszystko przeżyła przed chwilą.  Koło mojego domu przebiegała główna droga, zwana szosą, łącząca miasto powiatowe (leżące 15 kilometrów od mojej wsi) z dużym miastem odległym o 50 kilometrów.  Ta droga musiała być przejezdna. Nie bardzo pamiętam kto, jak i czym odśnieżał wtedy  drogi, ale były odśnieżone. Autobusy PKS, oraz samochody  przewożące pracowników do pobliskich fabryk  kursowały bez większych zakłóceń. Droga była przejezdna, ale nie było poboczy, tylko kilkumetrowe ściany śniegu. Pójście do sklepu po zakupy, to była istna droga przez mękę. Jeszcze gorzej było, gdy spotkały sie dwa autobusy jadące z naprzeciwka. Ale mimo tych uciążliwości ludzie nie psioczyli, nie narzekali, nie odsądzali od czci i wiary urzędników, rządu i kogo się tylko da. Pomagali, odkopywali śnieg, pchali autobusy, podkładali gałęzie pod koła. Każdy czuł się odpowiedzialny i starał się przyłożyć do roboty. Nigdy nie lubiłam zimy i prawdopodobnie z tego powodu nie nauczyłam się jeździć na nartach. W dzieciństwie, ojciec wystrugał mi dwie deski i przymocował sznurkami do butów. W ogrodzie dziadków była  spora górka, więc tam miałam okazję trenować zjazdy. Po paru „wyskokowych” zjazdach, dałam sobie spokój z „nartami”.  Mijały lata, a ja szłam w zaparte, nie chciałam słyszeć o nartach, mimo próśb i nalegań, chociaż czasem było mi żal, gdy brat albo ktoś z rodziny czy przyjaciół, wyjeżdżali do Zakopanego, do Szczyrku, wracali rozentuzjazmowani, radośni, naładowani energią.  Raz w dorosłym życiu spróbowałam i to był pierwszy i ostatni raz. W Wiśle, przyodziana w prawdziwy narciarski strój, zjechałam na prawdziwych nartach z góry prosto w opłotki. Może zjazd byłby udany, gdybym zjeżdżała z otwartymi oczami. Na szczęście nic mi się nie stało, ani nikomu na trasie, tylko trochę się poobijałam i zgubiłam kijki. Jako dowód, że byłam na nartach, mam w albumie fotografię. I to mi wystarczy.  Miałam więcej przygód śnieżno zimowych, ale to zostawiam na później. Mrozik powyżej 20. Dobrze, że mam w domku ciepło i śnieg nie pada. Miłego tygodnia życzę.  Powiązane notki: Obrazki z szufladki 