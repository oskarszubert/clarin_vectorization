Spotkania ze znajomymi paniami na tak zwanych kawowych pogaduchach są bardzo miłe, ciekawe, pozwalają na chwilę zapomnieć o nurtujących problemach i z reguły bywają relaksujące. Jest miło, gdy rozmawia się o pogodzie, modzie, o sukcesach dzieci i wnuków, gdy w rozmowach przewijają się wspomnienia z lat szkolnych, z dzieciństwa, nawet gdy trochę ponarzeka się na TE dzisiejsze czasy. Przy okazji któraś opowie dowcip, jakąś ciekawą anegdotkę i rozstajemy się z uśmiechem, z poczuciem mile spędzonego czasu. Ale zdarza się, że któraś zacznie opowiadać o swoich chorobach, o konflikcie z mężem czy synową i atmosfera się warzy. Uważam, że są sprawy i tematy, których się nie powinno poruszać w szerszym gronie. Bo przy bardzo osobistych wynurzeniach jednej z pań, pozostałe czują się z lekka zażenowane. Słuchają z grzeczności, ale nie bardzo wiedzą jak się odnieść do tego, co słyszą. Niedawno byłam na takim spotkaniu i z początku wydawało się, że będzie miło i wesoło, ale gdy jedna z obecnych pań wyskoczyła z narzekaniem na męża, to nam szczęki opadły. Znamy się wszystkie od wielu lat, znamy swoje dzieci i wnuki osobiście lub tylko z widzenia i opowiadania, tak samo mężów, partnerów, ale nikt nikomu nie zagląda do garnków ani pod kołdrę. Te znajomości są raczej bardzo ogólne, jak to się mówi; o tyle, o ile… Mąż tej pani, według mnie, to bardzo poczciwy mężczyzna, Zaradny, pracowity, dbający o dom, o nią, o wnuki. Codziennie raniutko widzę go przechodzącego koło mojego domu do sklepu po świeże pieczywo i mleko. Nieraz go proszę aby i mnie kupił coś przy okazji, co czyni bardzo chętnie. Mimo wieku wyręcza żonę w pracach w ogrodzie i przy domu. Sprząta obejście koło domu, przygotowuje grządki w ogrodzie, zwozi zakupy samochodem z marketu, zawsze coś robi, gdy tymczasem żona zajmuje się sprzątaniem w domu, praniem i gotowaniem. Nigdy nie widziałam jej przy jakiejś cięższej pracy na zewnątrz, przy uprawie działki. Nawet tak po cichu to trochę jej zazdrościłam, że ma tak dobrego męża i może sobie wieść spokojny i godny żywot emerytki. Po ostatnim spotkaniu już jej nie zazdroszczę. Tak naprawdę, to nie wiem co myśleć o tym, co usłyszałam. Cała nasza czwórka siedziała z szeroko otwartymi oczami, słuchając tego, co mówiła. A zaczęło się ode mnie.  Kobitki, ja chyba już pójdę, bo za godzinę ma przyjść do mnie pomocnik kominiarza wyczyścić rynny z liści, bo przez zimę nazbierało się mnóstwo badziewia… – powiedziałam, wstając z kanapy.   Gdzie się spieszysz, masz jeszcze czas, poczekaj, pójdziemy razem, – zatrzymała mnie jedna z pań, mieszkająca niedaleko mnie. A czemu sobie nie przygadasz jakiegoś faceta, co by ci pomagał przy domu? – zagadnęła gospodyni. – Jesteś jeszcze niczego sobie babeczka, a samotnych emerytów u nas nie brakuje, a może i na stałe by się ktoś przydał?   Jak by mi się trafił facet taki, jak mąż Emilii, to nie odmówiłabym – odparowałam, mrugając do Emilii. Najgorszemu wrogowi nie życzę takiego męża – jak oparzona wyskoczyła Emilka. Wszystkie aż wzdrygnęłyśmy się, bo każda z nas uważała, że Emilka jest w czepku urodzona. Piękny dom, dobry, gospodarny mąż, niezłe  emerytury,  w miarę dobre zdrowie, udane dzieci, i święty spokój i rytualne coniedzielne wyprawy samochodem do kościoła. Sielanka. Ona widząc nasze zdziwienie, zaczęła opowiadać, jak na spowiedzi. Że jej mąż, to tylko taki dobry jest od ludzi, na zewnątrz, żeby wszyscy widzieli, bo tak nauczony był przez mamuśkę, a w domu to szatan wcielony. Klnie jak szewc, jest ordynarny, niechlujny od zawsze, wylicza jej każdy grosz, sam wszystko kupuje, bo uważa, że ona wydałaby pieniądze na byle co, jest chorobliwie zazdrosny, chociaż od lat razem nie śpią, nawet się nie przytulają, nie pamięta już jak to jest całować się. Nigdy jej nie pochwali, nie powie miłego słowa, tylko wciąż krytykuje i wytyka najdrobniejsze potknięcia. W domu wszystko musi być tak jak on chce, nawet kolor ścian. I jeszcze dziesiątki skarg na męża, i wszystkie na nie. Zamurowało nas. Emilia jest emerytowaną nauczycielką, kobietą bardzo miłą, delikatną, zadbaną, a jej mąż emerytowanym górnikiem dołowym, tak zwana złota rączka i do tego dość przystojny, mimo swoich lat. Patrzyłyśmy po sobie, na Emilkę i żadna nie wiedziała co powiedzieć. Bo w sumie, to nie zostawiła na mężu suchej nitki, a my go miałyśmy za super mena. Pozory mylą. Wracając do domu jeszcze mi opowiadała o swoim życiu. Słuchałam, jakby to była opowieść o kimś innym, a nie o miłym, uczynnym Józefie z sąsiedztwa, który z daleka wołał – dzień dobry sąsiadeczko, i czasem przynosił mi bułki ze sklepu. Dzisiaj rano znowu przechodził po moim oknem, ale nie miałam odwagi poprosić go o zakupy. Ubrałam się i poszłam sama. Szczerze mówiąc, to żałuję, że byłam na tym ostatnim babskim spotkaniu. Nie będę już mogła spoglądać przyjaźnie na Józefa. Nie mam podstaw nie wierzyć Emilli, bo znamy się od  lat, ale pierwszy raz tak szczerze się otworzyła. Widocznie już miarka przebrała się i musiała dać upust swojej goryczy. Jak bardzo można się pomylić, oceniając człowieka tylko po zachowaniu okazjonalnym. A może Emilia tak bardzo czuje się zdominowana przez męża, odseparowana od łoża, odarta z kobiecości, że w odwecie przypisuje mu wszystkie najgorsze cechy? Może tak go już postrzega? Życie w zawiązku to zagadka. Na oko wszystko wygląda pięknie, prawie wzór do naśladowania, w środku pustka. Nie potrafiłabym żyć w takim stadle. Szacunek, szczerość, czułość, zaufanie, wolność, wzajemna troska, uczciwy podział ról, to moim zdaniem elementy dobrego związku. Bez tego nie da się nic dobrego i trwałego zbudować.   Brak powiązanych notek. 