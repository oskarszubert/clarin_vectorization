Wczoraj był Dzień Matki. Piękne święto dla matek i dla dzieci. To dzień, w którym każde dziecko okazuje swojej matce szacunek i dowód uczucia., tak inaczej, bardziej uroczyście. Przynosi kwiaty, upominki, składa życzenia, zapewnia o swojej miłości i oddaniu. Matki czekają na ten dzień. W skrytości serca marzą, myślą po cichu, czy dzieci pamiętają, czy przyjdą, czy zadzwonią.  Na wielu blogach, widziałam piękne fotografie kwiatów, serc, wpisy wspominające matki, ich miłość, podziękowania za troskę, za oddanie, wyrażane prostymi słowami i pięknymi wierszami autorstwa piszących. Szczególne wzruszenie wzbudzały listy i wiersze do matek, które już odeszły i głęboki żal, że nie usłyszały od swoich dzieci czułych słów za życia, bo nie było okazji, bo nie było takiego zwyczaju w rodzinie.  Mamo, tyle chciałam ci jeszcze powiedzieć ale już nie mam okazji, padają słowa przepojone żalem i goryczą. Pojawiają się łzy, bo to boli, to pozostawia głęboką pustkę do końca życia, której nie da się już niczym zapełnić.  Wiem coś o tym, bo sama doświadczyłam takich uczuć ale na szczęście nie stało się to najgorsze. Od tamtej chwili wszystko się zmieniło w moich relacjach z mamą. Okazujemy sobie uczucia nie tylko zachowaniem, czynami ale słowami, gestami.  To bardzo dużo znaczy i dlatego wpisuję tutaj opowieść o tym co przeżyłam dwadzieścia pięć lat temu, bo warto zastanowić się nad tym i wyciągnąć wnioski. To był jeden z trudniejszych dni.  Od rana przygotowywałam mamę do wyjazdu do szpitala na poważną operację przepukliny pępkowej. Po kilku latach od pierwszej operacji, schorzenie odnowiło się w wyjątkowo paskudnej postaci, zagrażającej życiu. Zabieg był konieczny i to natychmiast. Dodatkowym obciążeniem oprócz podeszłego wieku, była choroba nadciśnieniowa, cukrzyca no i znaczna otyłość.   Lekarze nie ukrywali przede mną prawdy. Ja natomiast musiałam tę prawdę skrzętnie ukrywać przed mamą. Uspokajałam ją jak mogłam najlepiej. Pocieszałam, że będą ją operować wspaniali lekarze, że będę cały czas przy niej, że nie ma powodu do obaw. Bardzo chciałam wierzyć, w to co mówiłam  ale przede wszystkim wierzyłam bezgranicznie w moją  mamę. Wiedziałam, że ma ogromną wolę życia, że ma głęboką wiarę w Boga a także zaufanie do lekarzy i do mnie.  Moja mama nie może się poddać. Wielokrotnie byłam świadkiem, jak w sobie tylko wiadomy sposób, pokonywała gigantyczne życiowe przeszkody.  Nadzieja? Wiara w cud?  Tylko one w tej sytuacji mi pozostały, bo prawda była zbyt trudna do zaakceptowania.  Tak naprawdę, to siedział we mnie gdzieś głęboko potworny strach, który dawał osobie znać skurczami żołądka, drżeniem rąk i suchością w gardle. Z trudem trzymałam go w cuglach.  Były momenty, że ten obrzydliwy strach wymykał się spod kontroli i zaśmiecał moje myśli makabrycznymi wizjami.  Obrazami ostatecznymi.                Mama starała się sprawiać wrażenie spokojnej, pogodzonej z sytuacją. Tak jednak nie było.  Przeżyła już wiele poważnych operacji. Była weteranką na chirurgii. Starała się przede mną minimalizować problem. Tylko ja wiedziałam jak bardzo jest przerażona. Znałam ją zbyt dobrze.  Zawsze, gdy działo się coś niedobrego, gdy czegoś się bała, wpadała w nadaktywność ruchową i słowną, jakby chciała zagadać, zaczarować  to co ma być. Tak było i teraz.  Setny raz sprawdzała czy wszystko w domu zostało pozamykane, poukładane na swoje miejsce, posprzątane. Nie pamiętam już, ile razy sprawdzała czy dobrze są podlane jej ukochane kwiaty. Dotykała je czule, głaskała, jakby żegnała się ze swoimi roślinkami. Przeglądała dziesiątki razy zawartość podręcznej torby z przyborami i bielizną do szpitala. Wykonała mnóstwo telefonów do rodziny, znajomych, a także do osób, z którymi od dłuższego czasu nie utrzymywała bliższych kontaktów. Czynności, czynności i potok słów, byle odpędzić czarne myśli, byle jeszcze  na chwilę oddalić moment wyjazdu.  Gdy wychodziłyśmy z domu, na chwilę zatrzymała się przy bramce i z zadumą popatrzyła na swój dom i ogród. Głęboko westchnęła, powoli przekręciła klucz w zamku bramki  i bez słowa wsiadła do samochodu. Przeżegnała się ( zawsze tak robiła, gdy samochód ruszał ) i rzuciła krótko - No, córcia, w drogę. Co ma być to będzie. Jechałyśmy w milczeniu. Prawie godzinę.  Nie chciałam ją zagadywać, bo o czym? Wszystko już obgadałyśmy.  A może mamie potrzebne było milczenie ze mną. Uszanowałam to.               W szpitalu wszystko odbyło się planowo. Nie było czasu na roztkliwianie się, bo od razu mamą zajęli się lekarze, pielęgniarki.  Badania, badania bez końca. Operację wyznaczono na drugi dzień na godzinę jedenastą. Zostałam przy niej do nocy.  Gdy zbierałam się do odejścia, mama uchwyciła się kurczowo mojej dłoni i po raz kolejny poprosiła.  - Córcia , ale jutro będziesz z samego rana ?  - Tak mamusiu, będę na pewno, i będę przy tobie do operacji i po operacji. Nic się nie martw. Wszystko będzie dobrze.Wierz mi. Zostawiłam ją tam samą, bezbronną i obolałą. Nie pamiętam jak i kiedy dojechałam do domu.  Przed oczami wciąż  majaczyła mi jej twarz i smutek w jej pięknych, błękitnych oczach.  W tych oczach, które były zawsze wesołe, filuterne mimo upływu lat. A teraz nagle straciły swój blask, swoją siłę.  Noc  minęła w miarę spokojnie. Starałam się nie szaleć, nie rozpaczać. Musiałam wypocząć, bo nie mogłam pokazać się rano mamie w rozsypce. Potrzebne jej będą moje siły i spokój.  I tak się stało. Rano zastałam ją stęsknioną, jakbyśmy nie widziały się bardzo długo. Do czasu operacji gawędziłyśmy o różnych babskich głupotkach, o modzie, pogodzie, plotkach. Teraz ja starałam się zagadać strach.  Mama dostała lek uspokajający i wyraźnie  się wyciszyła. Jej spojrzenie nie było już tak smutne jak wczoraj wieczorem.  Mimo lepszego nastroju, zachowanie mamy było dla mnie dziwne. To, że cały czas trzymała mnie za rękę, było normalne w tej sytuacji. Miałam jednak wrażenie jakby czegoś ode mnie chciała i nie miała odwagi poprosić.  Zapytałam więc – Mamusiu, czy chcesz czegoś ode mnie? Czy może mam coś dla ciebie zrobić ?  Mama dziwnie zmieszana, nerwowo zaprzeczyła. Zapanowało milczenie. Patrzyła na mnie i widziałam, że z trudem powstrzymuje łzy. W tym momencie przyszły pielęgniarki, aby zabrać mamę na salę operacyjną.  Zrobiło się zamieszanie. Mama kurczowo chwyciła mnie za ramiona i poprosiła pielęgniarki abyśmy na chwilę  zostały same.  Gdy zamknęły się drzwi, wtuliła się rozpaczliwie we mnie i szlochając , zaczęła mówić.  - Córko, nigdy ci tego w życiu nie mówiłam, nawet gdy byłaś mała, ale teraz chcę żebyś wiedziała, bo gdyby co…no wiesz…to pamiętaj, że kocham cię całym sercem i zawsze cię kochałam. Wszystko co robiłam, to tylko z miłości do ciebie.  Wiem, że zrobiłam ci w życiu wiele przykrości, ale byłam zazdrosna o ciebie. Byłam zazdrosna o wszystkich, których kochałaś. Chciałam, żebyś była tylko ze mną. Od dawna już wiem jak głupio postępowałam, ale nie miałam odwagi się do tego przyznać.  Nikt mnie nie nauczył mówić o swoich uczuciach. Nie umiałam. Wstydziłam się.  Ale pamiętaj, zawsze cię kochałam. Wybaczysz mi ? Wzruszenie ścisnęło mi gardło. Tuliłam matkę do siebie, a z moich oczu ciurkiem płynęły łzy. To było tak niespodziewane, takie inne niż wszystko co do tej pory słyszałam.  Z trudem się  się uspokoiłam i cicho powiedziałam.    – Mamuś, przecież ja o tym wiem i zawsze wiedziałam, Nie wiesz jak bardzo chciałam, chociaż raz w życiu usłyszeć te słowa od ciebie, wprost, głośno. Dziękuję ci mamo. Wybaczam ci wszystko. Kocham cię. Wracaj do mnie z operacji. Teraz wszystko musi się udać.  Trwałyśmy w najczulszym uścisku już bez słów.  Potem zostałam sama pod drzwiami sali operacyjnej i wciąż czułam uścisk mamy ramion i jej łzy na policzku. Wiedziałam, że musi być dobrze. Po tym co usłyszałam, nie może być inaczej…  I udało się. Mama wróciła z operacji już wybudzona. Byłam przy niej cały czas. Za kilkanaście  dni wróciła do domu.  I znowu oczy mojej mamy błyszczały i patrzyły radośnie jak dawniej. A ja dopiero wtedy po czterdziestu latach, poczułam się pełnowartościowym dzieckiem swojej matki. Ten dzień zmienił moje życie. Poczułam się szczęśliwa i silniejsza.  Moja mama, tym trudnym dla siebie wyznaniem i w tak dramatycznej sytuacji sprawiła, że odnalazłam w sobie malutką, zabłąkaną dziewczynkę, spragnioną matczynej pieszczoty i czułych słów. I nareszcie  mam to, czego brakowało mi przez całe życie. Matczyną miłość nazwaną i wyznaną.  Od tamtej chwili przy każdym spotkaniu przytulam mamę i mówię jej jak bardzo ją kocham, jak jest mi potrzebna. Ona robi to samo. Nawet w czasie rozmowy telefonicznej, na zakończenie słyszę; – dobranoc córciu, śpij spokojnie, kocham cię, pamiętaj o tym.   Swojego brata też nauczyłam mówić mamie o swoich uczuciach.    Widzę jak mamy twarz promienieje, gdy brat przytula ją i niby żartem, głaszcząc po policzku mówi; – Kochane moje matczysko, ty jesteś jeszcze całkiem fajna laska. Takie masz gładziutkie policzki…jak szesnastka… Wszyscy się śmiejemy, a mama udaje speszoną komplementem syna ale  widać, że się cieszy i że są to dla niej naprawdę piękne chwile. Tak niewiele potrzeba, przecież wszyscy umiemy mówić.      Ps. Odcinek 12 ” Starej miłości będzie w sobotę wieczorem.  Powiązane notki: Jeden dzień z życia Azali, szczęśliwej emerytki Dzień urodziń i dzień rodzenia. 