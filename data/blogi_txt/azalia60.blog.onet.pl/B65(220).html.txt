Babciu, jak ty nic nie kumasz – stwierdza kilkunastoletni wnuczek, pomagając babci w obsłudze komputera. No jak nie kumam, jak nie kumam? Przecież sobie radzę, tylko kliknęłam gdzieś nieuważnie i skasowałam moje zapiski – mówi oburzona babcia, przybierając obrażoną minę. Masz dobry podręcznik, kilka poradników komputerowych, więc czytaj, ucz się, a nie męcz nas. Jak nie ja, to ojciec codziennie mamy zajęcie przy twoim komputerze. Babciu, dość tego, w ten sposób nigdy nie nauczysz się samodzielnie rozwiązywać problemy – kończy wnuk i wychodzi. Babcia wcale nie jest taka stara i niezaradna. Siedemdziesiąt pięć lat, to według niej jeszcze nie starość, a w dodatku zdrowie ma nie najgorsze, sprawność ruchową w normie, więc nie myśli o starości. Lubi się ładnie ubierać, dba o sobie, ma grono sprawdzonych przyjaciół, liczną rodzinę, dużo czyta, podróżuje. Dziesiątki lat miała odpowiedzialną pracę, doskonale sobie radziła, wychowała trójkę dzieci, pomogła przy wnukach, a teraz na emeryturze chciała poszerzyć swoją wiedzę, poznać te nowości, którymi tak fascynują się jej dzieci i wnuki, dlatego kupiła komputer, zainstalowała internet, bo może wreszcie coś napisze dla potomnych, jakieś wspomnienia z własnego życia… Kiedyś próbowała na maszynie do pisania, ale to była udręka. Każdy źle napisany wyraz, błąd, zmuszał do wymiany karki i pisania od początku. To ją zniechęciło do pisania. A teraz komputer, to rewelacja. Pisze się szybko i łatwo, a on sam pokazuje błędy i nawet poprawia. To dopiero udogodnienie. Tylko czasem niechcący naciśnie na jakiś przypadkowy klawisz i wszystko diabli biorą. Syn pomaga, tłumaczy, wnuk też, ale już się denerwują, bo za często wzywa ich na pomoc. Babcia ma problemy z radzeniem sobie z zawiłością techniki komputerowej. Przejrzała wszystkie poradniki, książki i nadal nie potrafi rozpoznać swoich potknięć. Tyle dziwnych nazw, obcych słów, kombinacji, to za dużo dla niej. Czytając w książce ma wrażenie, że zapamięta, że sobie w razie czego da radę, ale po chwili czarna dziura. Nie pamięta ani jednego słowa. „Cholerka, chyba już za stara jestem na takie nowości”, myśli zmartwiona. „Wnuk ma rację, że ja nic nie kumam”. – A może to Alzheimer? – mówi szeptem i wzdraga się, usłyszawszy to, co wymówiła – O, matko jedyna, wczoraj szukałam kluczy, w niedzielę zapomniałam wziąć rano leki, które biorę od dwudziestu lat, dzisiaj w południe wyszłam do sklepu i wróciłam do domu bez zakupów, bo nie mogłam sobie przypomnieć o co prosiła córka. Coś ze mną nie tak – stwierdza i odchodzi od komputera. Siada na kanapie, zamyślą się, ale po chwili uśmiech rozjaśnia jej twarz. – To niemożliwe, żeby mnie dopadł Alzheimer – stwierdza spokojnie. – Przypomniałam sobie tyle różnych zdarzeń z dzieciństwa, z młodości. Pamiętam nawet niektóre słowa mówione do mnie, widzę oczyma wyobraźni scenki z życia, kolory, jakbym oglądała film. To niemożliwe. Ja nie mam zaników pamięci, to tylko zmęczenie i natłok różnych zdarzeń. Nie mam Alzheimera – mówi dobitnie i wraca do komputera. Siada i zastanawia się, jak go uruchomić. A przecież to takie proste, godzinę temu udało jej się, a teraz znowu czarna dziura.   Powiązane notki: GINA BĘDZIE BABCIĄ Hojna babcia Babcia chyba oszalała 