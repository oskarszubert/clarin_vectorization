Komputer sprawny, a ja nie piszę. Dlaczego? Nie wiem. Są czasem takie dni, w których niby wszystko jest w porządku, zdrowie nie szwankuje, lodówka zapełniona, komornik nie zagraża, węgiel w piwnicy, na koncie parę złotych, pogoda ładna, a jednak coś hamuje napęd do działania. Taki właśnie stan mam od dwóch dni. Nie jest to dołek ani deprcha, co to, to nie! Ja nie miewam i nie uznaję  dołków.  Lenistwo też nie, chociaż to znam i  miewam dość często. Odeszła mi ochota na wszystko. Kawę raniutko piję z przyzwyczajenia, lecz bez dawnej przyjemności. Jeść mi się chce, a gdy idę do kuchni, to mija mi ochota na cokolwiek. Ten stan, to coś nowego u mnie i zastanawiam się czy to nie przypadkiem wina telewizora. Drugi dzień milczy, ani widu ani słychu.  Nie zepsuł się, tylko zostałam odcięta od odbioru telewizji naziemnej. I to jest przyczyna moich emocjonalnych zamętów. Nie sądziłam, że jestem uzależniona od telewizora. Od internetu, tak, ale od telewizora? A jednak jestem. Po raz pierwszy w życiu nie mogłam wczoraj zasnąć. Zawsze kładłam się spać przy włączonym telewizorze. Wygodnie leżąc, oglądałam film, bo w nocy można trafić na coś wartościowego. Na wszelki wypadek, żeby telewizor nie piszczał do rana, nastawiałam timer i spokojnie oglądałam. Zasypiałam, albo w trakcie, albo tuż po filmie. Włączony telewizor, to najlepsza i najpewniejsza usypianka dla mnie.  W ciągu dnia telewizor sobie mruczał po cichutku, czasem obejrzałam ulubiony program, wiadomości zawsze, a nawet gdy nie oglądałam uważnie, to miałam wrażenie czyjejś obecności. Widziałam, słyszałam i było swojsko. Tak normalnie, raźniej. Dzisiaj próbowałam zagłuszyć drętwą  ciszę radiem. Nic z tego. Włączone radio w domu mnie denerwuje. Co innego w samochodzie, w czasie jazdy, szczególnie na długich trasach, ale w domu nie trawię radia. Jestem wzrokowcem i jeśli czegoś nie widzę, to można trąbić, a ja niewiele z tego zapamiętuję, a dodatkowo się irytuję.  Mam dekoder z Orange, ale u mnie jest kiepski zasięg. Może konwerter  w antenie satelitarnej,  czy jak to się  nazywa, to ustrojstwo, nie działa, bo na ekranie pojawia się napis „brak sygnału”, a po chwili” podłącz antenę satelitarną”. Kurcze, podłączyłam i nic. Pewnie nie obejdzie się bez serwisanta, a to znowu dodatkowy koszt. Dzisiaj będzie mój ulubiony serial ” Na dobre i złe”, a jutro „Dr House”,  a ja w lesie. Dziwne to uczucie. Pusto wszędzie, głucho wszędzie…Nic nie było, nic nie będzie…  Było już tak fajnie, bo pogoda cudna, słońce zagląda w każdy kącik, śnieg topnieje w oczach… A tu taki psikus z telewizją.  Zrobiłam parę fotek, bo pogoda dzisiaj była tak śliczna, ze musiałam to uwiecznić.  Dwanaście  stopni z plusem  w cieniu od strony północnej, a w domu bez palenia od wczorajszej północy, +22 stopnie.  Wiosna, panie sierżancie! Tę fotkę robiłam z mojej bramy. Jak widać do lasu mam rzut beretem. Poniżej moje brzozy i fragmenty  podwórka. Niebo naprawdę było takie czyste i soczyste,  dlatego pstrykałam, żeby Wam pokazać ten cudny błękit.    Pierwsze fotki robiłam w samo południe, a te dwie ostatnie przed wieczorem. Te wzgórki na trawniku, to krecia robota z zeszłego lata i na początku jesieni. Było gładziutko, równiutko, a teraz jest pobojowisko. Chyba w tym roku nic nie będę robić z trawnikiem, bo znowu krety i nornice go zniszczą. Niech się bawią w tym co zrobiły.  Ale jestem zła, oj, jak bardzo zła! Na telewizję, oczywista. Dobrej nocy i wiosny wszędzie.  Powiązane notki: Pisanie o niczym 