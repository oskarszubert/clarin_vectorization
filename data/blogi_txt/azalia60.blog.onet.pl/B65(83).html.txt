Codziennie rano zasiadam do komputera z filiżanką mojej ulubionej kawy espresso. Około południa powtórka z rozrywki, następnie około godziny osiemnastej albo dwudziestej. W sumie wypijam dziennie trzy czasem cztery filiżanki mojego narkotyku. Nie jest to dużo, bo moja filiżanka to zaledwie 150 ml.  Piję bo lubię. Nie wiem czy kawa mnie  pobudza  czy nie ale wiem, że sprawia mi przyjemność. W zasadzie o kawie chyba wiemy dużo. Od bardzo dawna prowadzone są przeróżne badania dotyczące składu i działania kawy na organizm ludzki. Przez wiele lat lekarze odradzali picia kawy, pisma popularno naukowe straszyły zgubnymi skutkami dla zdrowia ale w ostatnich czasach pojawiają się doniesienia o dobroczynnym działaniu kawy na ludzki organizm. O tym, że kawa „stawia na nogi” wiedzą wszyscy  i chyba dlatego kawa stała się nieodzownym porannym napojem w biurach. Pamiętam z czasów pracy, że pierwszą czynnością po otwarciu drzwi w biurze było włączenie czajnika. Także na wszystkich towarzyskich spotkaniach kawa  podawana jest na dzień dobry.  Pijemy ją często ale zazwyczaj mało kto docieka skąd pochodzi, jaka jest jest historia kawy i jakie jej działanie poza tym, że pobudza. Otóż kawa pochodzi z terenów i okolic obecnej Etiopii. Odkryli ją mnisi, którzy początkowo spożywali wywar z owoców kawy, pomagający spędzać długie godziny na modlitwach. Jej owoce żuli też czarni wojownicy w bitwach międzyplemiennych. To – uważano – miało wzmagać ich siły. Takie myślenie oparte było na obserwacji kóz, które skubiąc krzewy kawy brykały bardziej niż normalnie.A kiedy kawa pojawiła się w Polsce? Do polski kawa zawitała niemal jednocześnie z herbatą w połowie XVII wieku.  Nazywano ją wtedy KOFFE lub KAFFA. Potocznie kawę nazywano „bobem arabskim”. Już wtedy, a było to za panowania Sasów, otwarto w Warszawie pierwszy Kafehaus – kawiarnię na placu nieopodal Pałacu Saskiego, której bywalcami byli królewscy dworzanie.Kawa tak samo jak herbata pita początkowo na dworach możnowładców, zeszła na tak zwane doły społeczne i stała się napojem dostępnym i powszechnym. Skoro pijemy ją powszechnie to warto bliżej przyjrzeć się jej właściwościom, a jest ich dużo, zarówno dobrych jak i niekorzystnych dla zdrowia.   Taka na pozór niewinna kawa zawiera aż około 1200 składników chemicznych odpowiedzialnych za  odczucia smakowe i węchowe. Jednak jeden z nich, czyli kofeina, jest szczególnie ważny ze względu na swój wpływ fizjologiczny na organizm, szczególnie na centralny układ nerwowy: pobudza, polepsza zdolność koncentracji,  pamięć i refleks.   -  Kofeina powoduje zwiększenie ilości wapnia wydzielanego z moczem, aby uniknąć ryzyka zachorowania na osteoporozę wystarczą l lub 2 łyżki stołowe mleka dodane do kawy. Jeśli ktoś nie lubi kawy zabielanej to może spożyć mleko po wypiciu kawy.  - Ponieważ kofeina zmniejsza napięcie dolnego zwieracza przełyku, a to sprzyja zarzucaniu treści żołądkowej do przełyku,nie zaleca się picia kawy osobom z chorobą refluksową przełyku.  -  Picie kawy w średnim wieku zmniejsza ryzyko zapadnięcia na chorobę Alzheimera i demencję. ( To cenna uwaga) -  Kawa może zwiększać tętno człowieka, a przez to powodować chwilowe podniesienie ciśnienia krwi. - Kawa pita w rozsądnych ilościach dotlenia organizm, przez co ułatwia koncentrację, dobrze wpływa na trawienie i krążenie, poleca się ją osobom cierpiącym na nadkwasotę i niedociśnienie tętnicze. - Stwierdzono, że kawa zawiera związki lipidowe, które mogą podwyższać frakcję tzw, złego cholesterolu LDL. Można temu zapobiec zaparzając kawę przez filtr bibułowy, ponieważ na ściankach filtra związki lipidowe ulegają zatrzymaniu. Największe działanie hipercholesterolemiczne obserwowano u osób pijących kawę gotowaną, lub zalewaną wrzątkiem w filiżance, mniejsze u osób spożywających kawę filtrowaną lub rozpuszczalną. -  Kofeina jest odradzana osobom cierpiącym na nieżyt żołądka, wrzody żołądka i dwunastnicy oraz na zaburzenia sercowo- krążeniowe. W takich przypadkach najlepiej skonsultować to z lekarzem prowadzącym. - Kawa zapobiega alergicznym atakom wywołanym np. przez kurz lub pyłki kwiatowe. U niektórych osób substancje takie powodują, że komórki wydzielają do tkanek histaminę, a właśnie kawa hamuje  jej wydzielanie. -  Ostatnio pojawiły się doniesienia mówiące o tym, że wypijanie 2–4 filiżanek kawy dziennie może zmniejszyć ryzyko powstawania kamieni żółciowych, choroby Parkinsona i raka okrężnicy. Wpływ spożycia kawy na powstawanie chorób układu krążenia czy też nowotworów jest wnikliwie analizowany od lat. Wyniki badań są jednak bardzo rozbieżne, ponieważ trzeba brać pod uwagę także zwyczaje żywieniowe ludzi, wiek, płeć, masę ciała, ogólną kondycję, palenie tytoniu, alkohol, przyjmowanie estrogenów, przynależność etniczną, rodzaj wykonywanej pracy, stres, zażywanie lekarstw, ogólny poziom cholesterolu oraz wiele innych czynników, którymi się różnimy. Zakłada się, że umiarkowane spożycie kawy to do 4 filiżanek dziennie, czyli 100–500 mg kofeiny. Ponad 1000 mg kofeiny dziennie może być dla organizmu toksyczne. Trzeba pamiętać, iż kofeina występuje również w wielu innych produktach poza kawą, np. w herbacie, czekoladzie, napojach colopodobnych i energetyzujących oraz w pewnych lekarstwach. Zawartość kofeiny w niektórych napojach: – szklanka czarnej kawy – 80–120 mg – filiżanka kawy rozpuszczalnej – 95 mg – filiżanka espresso – 57 mg – szklanka czarnej herbaty – 65 mg – szklanka zielonej herbaty – 31 mg – szklanka popularnej herbaty w woreczku – 46 mg – filiżanka kawy mrożonej – 50–70 mg – puszka coca-coli – 45 mg W ciągu minionych 12 miesięcy w Polsce sprzedano 81,4 tys ton kawy za 2,9 mld zł, podaje „Puls Biznesu”.  Na zakończenie cytat z Encyklopedii Powszechnej Larousse  z XIX wieku  „Kawa zalecana jest zwłaszcza literatom, żołnierzom, marynarzom i wszystkim robotnikom, którzy przebywają w klimacie o wysokich temperaturach, a wreszcie wszystkim mieszkańcom kraju, gdzie panuje głupota”.  Jak widać w Polsce prawie wszyscy piją kawę ale czy to coś niektórym pomaga? Powiązane notki: Filiżanka kawy Mała papuga Filiżanka 