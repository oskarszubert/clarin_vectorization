Wczoraj totalnie się rozłożyłam. Nie rozchorowałam tylko rozleniwiłam na maksa. Wstyd, wstyd naprawdę, żeby tak cały boży dzień zmarnować. Nawet pączków nie zrobiłam, a  miałam takie plany, że pączki i faworki będą i może jeszcze coś. Nawet nie ma tego „coś”, co miało być.  Cały dzień myślałam o niebieskich migdałach i jeszcze o czymś ale o tym sza… Dobrze, ze mam znajomą sklepikarkę i wystarczył jeden telefon. Telefon to cudowny wynalazek. Najdzie cię ochota, dostaniesz chcicy, to  po prostu wystukujesz numer i zamawiasz. Czekasz kilkanaście minut gotowa do rozkoszy i masz co chciałaś. Tak było wczoraj. Zadzwoniłam i one po prostu same przyszły.  Zastukały do drzwi, wtoczyły się z gracją prężąc swoje muskularne krągłości. Potem rozłożyły kusząco na stole, zerkając porozumiewawczo w moje pożądliwie oczęta. Prosiły, dość mocno się rumieniąc. -Bierz nas wreszcie, wszystkie jesteśmu twoje. Rób z nami co chcesz. Możesz pojedynczo albo hurtem.  Popatrz jakie jesteśmy wysztafirowane, wypachnione,  upudrowane, jakie mamy apetyczne i bogate wnętrza. Marzyłaś przecież aby pieścić nasze krągłości palcami, zanurzyć zęby w ponętne  pulchne ciała, włożyć łakomy języczek w dziurkę wypełnioną cudowną  konsystencją, a potem łapczywie gryźć, ssać, lizać i wreszcie połknąć to co najlepsze. Stałam rozpalona żądzą i oniemiała z zachwytu ale nieco zażenowana. Bardzo chciałam już zaspokoić swoje pragnienie ale jakże ja sama poradzę sobie z tyloma naraz, panikowałam trwożliwie. – A niech tam – mruknęłam pod nosem – raz kozie śmierć. – Wczepiłam pożądliwe zęby w lśniącą złocistą skórę pierwszego z brzegu i stało się. Usłyszałam jęk, mlaśnięcie  i mój język zaczął wirować wokół warg zlizując zachłannie,  spływający po brodzie cudowny różowy nektar. Małmazja, mruczałam z zapchanymi ustami. Potem drugi, trzeci i kiedy już moje ciało odmówiło posłuszeństwa, jęknęłam zawstydzona z niemocy. – Już  nie wydolę.  Litości! Niech mi ktoś da kawy!! – Nikt nie usłyszał, bo nikogo nie było. Powlokłam się na drżących nogach do kuchni, zaparzyłam czarnego nektaru i spiwszy samo najlepsze spokojnie usiadłam w fotelu, przymknąwszy oczęta i  pogrążając się w  niebiańskim błogostanie. Było mi niewymownie dobrze. Byłam nasycona, raz a dobrze i bez grzechu. – Do następnego roku kochani – szeptałam, patrząc na puste miejsce na stole.  Powiązane notki: Jak to było z tym paleniem. 