Posmakował Wam mój łom i niektórzy proszą o przepis. Podaję z wielką przyjemnością, bo to mój ulubiony przysmak, a jak zauważyłam Wasz też. Piszę ulubiony, ale nigdy go nie robiłam do wczoraj. Zawsze robiła moja mama. Na każde święta obowiązkowo  i często  w środku roku. W tamtych czasach to był wyjątkowy przysmak, a przede wszystkim tani. Mleko w proszku było tanie, cukier też, a masło własnego wyrobu, więc nie było sensu kupować wyrobów czekoladopodobnych, skoro  można samemu zrobić coś smaczniejszego. A ile było przy tym radości,  emocji, mieszania, lizania, to wie każdy, kto uczestniczył w tworzeniu tegoż przysmaku.  Pamiętam, że kilkanaście lat wstecz taki łom można było kupić w delikatesach. Raz kupiłam, ale nie dało się tego zjeść. Twarde, suche i bez wyrazu. Niczym nie przypominał prawdziwego łomu. Kolor też był nijaki, jakiś wypłowiały. Tylko herbatniki były prawdziwe, ale było ich za dużo i łom się kruszył. Wszystko musi mieć zachowane proporcje, a o tym widocznie producent zapomniał.   Podaję Wam przepis na prawdziwy „łom” czyli blok czekoladowy.  Produkty:  Mleko w proszku – 500 gram Masło lub dobra margaryna – 250 gram – trochę więcej niż 1 kostka. Ja dałam masło zambrowskie, Cukier kryształ albo puder – jeśli lubisz bardzo słodko, to – 1,5 szklanki, jeśli tylko słodko, to wystarczy szklanka z czubkiem. Kakao – 5 czubatych łyżek. Można dodać 6 jeśli lubisz baaaaardzo intensywny smak. Mleko – ½ szklanki. Herbatniki petitki – 400 – 450 gram Dodatki wedle upodobania rodzynki, siekane orzechy włoskie, kandyzowana skórka pomarańczowa, itp. Ja dałam tylko orzechy i rodzynki, a w starym przepisie nie było nic poza głównymi składnikami i też było bardzo dobre.   Produkcja: Herbatniki pokruszyć na małe cząstki. Łamać, zgniatać, wałkować, jak komu wygodniej, ale nie za mocno. Powinny być też większe kawałki. Do garnka wlać mleko, dodać masło i podgrzewać na wolnym ogniu do rozpuszczenia się masła. Należy pilnować, żeby nie doszło do zagotowania, bo to może zaszkodzić konsystencji łomu. Potem dodać cukier i mieszając, podgrzewać do rozpuszczenia się cukru, następnie dodać kakao i mieszać. Odstawić do wystygnięcia. Nie musi być zimne, byle nie było gorące. Do przestudzonego płynu wsypywać mleko w proszku i mieszać. Można mikserem na wolnych obrotach. Ja mieszałam drewnianą łyżką, bo lubię prace ręczne. W trakcie mieszania dodawać garściami pokruszone herbatniki, potem bakalie i nadal mieszać, aż połączą się wszystkie składniki. Kiedy już masa będzie gotowa i zwarta, wykładać partiami do naczynia wyłożonego papierem do pieczenia. Każdą wyłożoną partię należy dobrze ugniatać, żeby nie było przestrzeni powietrznych , można to robić natłuszczoną dłonią albo łyżką. I to wszystko. Teraz tylko nakryć z wierzchu papierem, docisnąć, wyrównać i do lodówki na kilka godzin. A potem już tylko delektować się własnym wyrobem.   Jeśli chcesz mieć bardziej wytrawny łom, to w czasie łączenia składników można wlać dwa kieliszki alkoholu bezsmakowego, ale wtedy dołożyć kilka herbatników więcej. Z podanych składników zrobiłam dwie pełne małe keksówki. Z ciekawości zważyłam i aż się zdziwiłam, gdy zobaczyłam na wadze 1.5 kg. Jednym słowem wielkie, słodkie żarcie.    Czekam na Wasze opinie smakowe. Pozdrawiam       Brak powiązanych notek. 