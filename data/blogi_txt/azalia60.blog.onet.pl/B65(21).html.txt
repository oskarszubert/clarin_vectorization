Dalsza część moich wspomnień musi trochę poczekać, bo przez to pisanie nie mogę pisać o takich zwykłych bieżących sprawach, a przecież mój blog to ” codziennik”. Dlatego w przerwach między kolejnymi odcinkami będę pisać to co się dzieje na bieżąco. Mam trochę trudności z pisaniem opowieści wspomnieniowej, ponieważ w moim pamiętniku pisałam  byle jak, skrótami, czasem tylko daty, godziny i hasła. Dobrze, że wszystko pamiętam i to ułatwia mi odtworzenie wszystkiego z dość dużą dokładnością i wiarygodnością. Teraz muszę te zapiski najpierw przepisać na czysto i uporządkować chronologicznie, a także nadać jakąś formę czy styl, żeby były zjadliwe przy czytaniu. Myślę, że cierpliwie poczekacie, aż się uporam z zapiskami. A teraz tylko sama codzienność. Tak się cieszyłam na te wolne świąteczne dni bo mieliśmy mieć rodzinny zjazd u mamy, a tu już w piątek po południu zaczęło padać i z każdą chwilą coraz mocniej. Brat przyjechał do mamy sam, bo i tak ma tam sporo do roboty w ogrodzie i na podwórku, a bratowa z Marcinem została w domu. Nie było sensu przyjeżdżać bo przesiedzieliby cały czas w domu. Ja też nie pojechałam, bo skoro impreza odwołana to nie musiałam, bo brat porobi mamie zakupy, odkurzy a ja pojadę w przyszłym tygodniu. Dzielimy się opieką nad mamą tak żeby było sprawiedliwie, a mama miała wszystko co potrzeba. Ja codziennie po kilka razy rozmawiam z nią przez telefon więc nie czuje się osamotniona. Bratowa albo brat też dzwonią i mój syn. Oby tylko zdrowie miała takie jak do tej pory to wszystko jest ok.Wczoraj była burza jak diabli. Nie dość, że lało to pioruny biły raz za razem. Miałam trochę stracha bo nie ubezpieczyłam domu. Muszę to zrobić niebawem. Zawsze mi schodzi a potem zapominam. Dzisiaj troszkę się rozpogodziło ale zimno jest nadal. Miałam ochotę rozpalić w centralnym. Rozpaliłam ale nie było ciągu. Nie wiem czy komin po zimie zapchany, czy kanały w piecu bo wszystek dym szedł na piwnicę. Myślałam, że się uduszę. Wygrzebałam rozpalone drewno z pieca i zmyłam się. Koniec palenia. Może jutro będzie trochę cieplej. Aż mi żal jak czytam na niektórych blogach jaka ładna pogoda była tu i ówdzie. Miałam ochotę porobić coś w ogródku wczoraj a tu nici z planów. Trawa przez ten deszcz wybujała jak szalona. We wtorek trzeba będzie kosić. Muszę naostrzyć noże od kosiarki bo już na jesieni zamiast ciąć trawę to ją wyrywały.  trawnik mi co nie co wyłysiał, bo narosło od groma mleczy, całe kępy. W czwartek powyrywałam je i zostały dziury i to duże. Gdzieś mam nasiona trawy, może się jeszcze nadają. Jeśli będzie pogoda to od wtorku mam zajęcie do końca tygodnia. Obydwie piwnice do sprzątania. Weranda w kolejce do odnowienia, ogrodzenie do malowania. Nazbierało się tego. Dobrze, że mam kilka puszek farby jeszcze zeszłorocznej. Pewnie będzie dobra, bo gdybym miała kupić świeżą to mnie skrobnie po kieszeni. No, dość planów, teraz pooglądam „Taniec z gwiazdami”. Dzisiaj cały dzień nie włączałam telewizora. Nudzą mnie już te ględzenia o śledztwie, o kampanii wyborczej. Szczucie, podjudzanie, posądzanie. Masakra. Pogapię się w telewizor, a potem pójdę spać. Ostatnio coś często jestem senna. Tak około dziesiątej w nocy już padam.Jeszcze niedawno siedziałam do drugiej, do trzeciej a teraz już nie daję rady. Starość czy przesilenie wiosenne??? Może i to i to. Kurcze, nie czuję się staro. Nie chcę być staruszką. Mam tyle planów, tyle rozpoczętych prac tylko tego paskudnego lenia muszę jakoś pogonić i wszystko będzie dobrze. Lenia mam okrutnego. Od pewnego czasu wciąż coś odkładam na jutro. I w ten sposób mi rosną zaległości. Muszę się zabrać za tego lenia, bo się nie wygrzebię z robotą. Teraz już dość pisania bo gwiazdy tańczą, chociaż jakie tam one gwiazdy. Chciałyby być gwiazdami.3 maj. Od rana trochę się wypogodziło ale tylko trochę. na razie nie pada i przed południem wyszło lekko zamglone słoneczko. Wyszło, popatrzyło na świat i schowało się za chmurki. Pewnie też ma lenia takiego jak ja. Po co się wysilać i świecić jak i tak nie przegoni chmur. Ma rację. Niech sobie odpocznie to może kiedy chmury się już wyeksploatują ono przejmie władzę.Dzisiaj mam wielką radochę, bo od rana na AXN leci mój ulubiony serial dr House. Jest 18,30, a na ekranie dalej House. Mogę go oglądać na okrągło. Jest bezkonkurencyjny. No i aktor podoba mi się. Ma piękne oczy i uśmiech, taki właściwie cyniczny grymas uśmiechu ale taki lubię. Jest niby szorstki, czasem bezwzględny, ironiczny ale pod tą szorstkością i cynizmem bardzo wrażliwy i nieśmiały. Kończę już na dzisiaj bo House mi ucieknie.     Brak powiązanych notek. 