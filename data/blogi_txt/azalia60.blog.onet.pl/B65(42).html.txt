Czwartek. Noc. Przez otwarte okno dobiega gwar z zakrapianego grilla po sąsiedzku. Bardzo zakrapianego.Zamknęłabym okno, bo to co słyszę nie zachwyca mnie. Mało nie zachwyca, wkurza mnie. Myślałam, że po dwudziestej drugiej będzie spokój albo trochę ciszej.Nic z tego. Decybele rosną w siłę. Okna nie zamknę bo jest duszno, spać mi się jeszcze nie chce. Na blogach cisza, nie ma z kim „pogwarzyć”, w telewizji jakiś chłam, czytać mi się nie chce,  śpiewać nie umiem, chociaż lubię. Drętwota mentalna. Nie wiem czemu ale wydaje mi się, że to już piątek wieczór. Może dlatego, że jutro wyjeżdżam do mamy. Bratowa z bratem  są już tam od środy. Wprawdzie urodziny są dzisiaj ale brat ma jutro, więc połączono obie imprezy na sobotnie popołudnie. Wiadomo, sobota to zjawią się wszyscy ci, którzy powinni być. Lubię i nie lubię takie imprezy. Lubię, bo jubilaci się cieszą, są uhonorowani, obdarowani, wyściskani i jest tak odświętnie. Nie lubię, bo trzeba się natyrać przed i po. Goście się rozjadą, a zostają tylko domownicy i trzeba zawijać rękawy i zmywać, układać, sprzątać. Tego nie lubię.Jestem już od lat minimalistką. Maksimum przyjemności, minimum wysiłku, to moja dewiza.Według mnie to takie imprezy powinny być radosne, wzniosłe ale krótkie.Życzenia, toast, kawa, tort i do widzenia. Prezenty niekoniecznie, bo jak dla mnie to tylko zbędny balast. W tym wieku każdy ma już prawie wszystko. Goście wyjadą, a ty się zastanawiaj co zrobić z następnym zestawem filiżanek, bluzką, obrusem czy albumem.W mojej rodzinie już dawno umówiliśmy się, że wcześniej dyskretnie podpytujemy delikwenta co chciałby sobie w najbliższym czasie kupić i potem robimy ściepkę na prezent. Jeden, a solidny i potrzebny solenizantowi. Kwiaty oczywiście każdy daje od siebie i wszystko gra.  W tym roku mamie fundujemy przyścienny zestaw pod prysznic. To znaczy poręcz przyścienną i rozkładane siedzisko montowane do ściany. Wygoda i bezpieczeństwo pod prysznicem. Pewnie się ucieszy. Prezent dla brata miała wymyślić bratowa, a my się dorzucimy. No to już chyba wszystko w tym temacie. Jestem spakowana, przygotowana do podróży. Rano tylko paliwo do autka, kwiaty w kwiaciarni po drodze i około dziesiątej będę u mamy. Bardzo serdecznie dziękuję wszystkim za życzenia dla mojej Mamy. Zabieram laptop wszystkie wpisy jej przeczytam. Wiem, że sprawi jej to ogromną radość. Mama wie, że piszę blog, nawet czasem czytam jej niektóre moje notki i komentarze od Was. Cieszy się i nie może nadziwić jak to wszystko się dzieje, jak to jest możliwe, że ktoś pisze i już się wyświetla i można zdjęcia, muzykę odtwarzać. Nieraz ma żal bo Pana Boga, że ją tak pokarał ślepotą. Bardzo by chciała zobaczyć komputer, widzieć to co jej czytam. Los ją okrutnie pokarał ale nie ma na to rady. Tak już musi być. Ma takie piękne niebieskie oczy. Roztkliwiłam się. To mnie boli. Życzę wszystkim udanego wypoczynku i dużo słońca. Powiązane notki: Wspomnieniowe odpryski Mroźne myśli 