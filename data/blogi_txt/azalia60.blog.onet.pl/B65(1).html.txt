Witam! Jestem nowicjuszką w blogowaniu. Właściwie to „noworodkiem”. To jest mój pierwszy zapis.Zbrzydziło mnie już oglądanie i słuchanie przepychanek i połajanek politycznych na wszystkich niemal kanałach tv więc postanowiłam oderwać się od tej totalnej degrengolady i spróbować czegoś nowego. Do tej pory z braku konkretnych zajęć, z braku towarzystwa a trochę też z lenistwa zaprzyjaźniłam się na dobre z pilotem.  Od paru tygodni jestem posiadaczką laptopa i internetu. Z duszą na ramieniu zabrałam się do poznawania tajników tego ustrojstwa i jak na razie posuwam się do przodu bez większych wpadek. Trochę korzystam z zakupionego podręcznika a trochę działam na wyczucie, metodą prób i błędów. W tej drugiej metodzie mam wprawę, bo korzystałam z niej niemal przez całe swoje życie. Z różnymi konsekwencjami ale jakoś przeżyłam.      Jest już po północy czyli wczesny poniedziałek a ja ślęczę przy komputerze bo coraz bardziej mi się to podoba. Z tego wszystkiego zapomniałam wieczorem zebrać pranie ze sznurków w ogródku i ulewny deszcz „uszlachetnił” go lepiej niż najlepszy płyn zmiękczający. Nie zjadłam też kolacji ale to nic. Ważne, że nauczyłam się co nieco obsługiwać komputer i poruszać po internecie. Nie takie to straszne. Dopiero teraz uświadomiłam sobie ile straciłam bojąc się komputera. Ale wszystko jeszcze przede mną, tak myślę.Na początek może wystarczy bo czas już na sen a z samego rana muszę pomyśleć o zaopatrzeniu się w węgiel do centralnego ogrzewania. Wszyscy sąsiedzi opał mają już w piwnicy a ja czekam na „niewidzialną rękę”, tak jak zawsze, wszystko na ostatnią chwilę. Ale taka byłam, jestem i będę. Za oknem zimno jak diabli, od jutra ma podobno padać śnieg a we mnie jest radość i ciepło. Pozdrawiam wszystkich milutko i cieplutko. Szczególnie tych 60+.Jesień jest piękna.Gaga. Poniedziałek. Godz. 13.50Dzisiaj siedzę w domu. Leje jak z cebra. Węgla nie kupiłam bo za mało miałam pieniędzy. Któż to widział takie ceny węgla; 640 zł. za tonę przyzwoitego węgla bo te tańsze to szkoda do pieca wkładać. Ubrałam się ciepło, zaparzyłam gorącej kawusi, zapaliłam  papierosa i udaję, że wszystko jest jest OK.No właśnie! Gdybym mogła przestać palić papierosy to nie straszne byłyby dla mnie ceny węgla. Za jeden rok niepalenia uzbierałabym forsę na węgiel na dwa lata do ogrzewania domku.Boże! Aż mi się gorąco zrobiło od tego odkrycia. Jeśli przeliczyć dziesiątki lat wstecz, to aż się w oczach ciemno robi od własnej głupoty i bezmyślności. Patrzę na to małe „gówienko”, takie niewinne, bielutkie, cieniutkie, że można je rozkruszyć w dwóch palcach a taką bestia ma siłę nad moim umysłem. Taką siłę, że gdy tylko otworzę oczy ze snu od razu wstaję. Nie dlatego, że jestem takim rannym ptaszkiem, albo mam pilną potrzebę robienia czegoś/poza tym co jest konieczne rano/ ale dlatego, że z chwilą kiedy uświadamiam sobie , że to już rano od razu z posłania wyrzuca mnie pragnienie przeżycia od nowa tej cudownej chwili, kiedy odświeżona, pachnąca, w szlafroku albo w dresie siadam przy stoliku, rozkoszując się aromatem parującej kawy, z gracją godną przedwojennej gwiazdy filmowej robię pierwszy łyk mojego eliksiru szczęśliwości i zapalam ulubionego papierosa. A gdy dopalam papierosa i widzę też dno filiżanki wtedy czuję, że zaczął się nowy, piękny dzień. Potem może być różnie ale poranek należy tylko do mnie i zawsze jest piękny, bo tylko mój, z kawą i paierosem. Gdybym przestała palić papierosy, przestałabym też pić kawę, bo zawsze kiedy jestem u mojej rodziny, gdzie się nie pali, to przeważnie piję herbatkę albo soki bo kawa mi nie smakuje bez papierosa. Wytrzymuję bez tych moich przyzwyczajeń, nawet po kilka dni ale cierpię wtedy okrutnie. Gdzieś w tyle głowy kołacze się tylko jedna myśl;”kiedy się to skończy? kiedy będę już u siebie?” Dawno temu próbowałam przestać palić. Motywacja była na tyle silna, że strach o życie wziął górę nad przyjemnością i przyzwyczajeniem. Nie paliłam dwa lata. Wszyscy podziwiali mnie, gratulowali ale nikt nie widział co działo się ze mną. Nie paliłam, z ręka na sercu. Fizycznie było wszystko ok., mogłam przebywać wśród palących i nie ciągnęło mnie. Na jawie czułam się tak jakbym nigdy w życiu nie paliła. Nawet sama byłam zdumiona, że po 35 latach palenia poszło mi tak łatwo. Ale noce były koszmarne. Nie chodzi tu o problemy ze spaniem. Spałam jak suseł ale moje koszmarny senne były tak dołujące i męczące, że budziłam się codziennie wyczerpana, umęczona. Moje senne życie kręciło się wokół papierosów; – „Kradłam papierosy w snach, paliłam ukradkiem gdzieś w jakichś podziemiach, żeby nikt mnie zobaczył, byłam bita za kradzież papierosów, prześladowana za palenie, ścigana, więziona a ja mimo tych wszystkich przeszkód paliłam, paliłam”. Pamiętam, że niekiedy w sennych marzeniach paliłam na raz kilka sztuk. Koszmary nie kończyły się mimo brania leków uspokajających, nasennych, żeby wyeliminować marzenia senne, witamin i długich rozmów z psychologiem.  I któregoś dnia na urodzinowej imprezie sięgnęłam po papierosa.Początkowo lekko popalałam. Parę sztuk na dzień, a potem poszło…Ale koszmary skończyły się jak ręką odjął. Gdybym wtedy nie sięgnęła po tego papierosa to może jakoś przetrwałabym, a może nawet zaczęłabym spisywać swoje koszmary senne i powstałby niezły horror. Szkoda, że nie miałam wtedy komputera. Z tymi papierosami to tak mi wyszło przy okazji tego drogiego węgla. Na dzisiaj to tyle.  Do jutra. Ga-ga Brak powiązanych notek. 