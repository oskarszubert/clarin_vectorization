Od dwóch dni mało mnie na blogach, bo jestem zapracowana.  Mój syn w poniedziałek kończy 45 lat, więc robię dla niego prezent. Robię tort urodzinowy. Wyślę go w piątek  pocztą, priorytetem. Na pewno mu się spodoba. Ale nie myślcie, że to taki zwyczajny tort. To będzie tort nadzwyczajny, nie upieczony, nie ucierany, tylko wydziergany. Tak, tak, wydziergany. Kiedyś na jednym z blogów widziałam piękny tort robiony na szydełku. Spodobał mi się. Pomysł oryginalny, więc sama wymyśliłam wzór, bo tamtego blogu nie mogę odnaleźć. Będzie czekoladowy z przybraniem kwiatowym: czerwone i złote  różyczki z girlandą zielonych listków i liczba 45.  Już mam wydziergany wierzch i spód, teraz tylko wydziergam boki i dekorację.  Do środka włożę ozdobne okrągłe metalowe pudełko, jako wypełnienie, a do pudełka miks czekoladek.  Chciałabym widzieć minę syna, gdy otworzy prezent, ale nie zobaczę, chyba, że wcześniej zadzwonię do synowej i poproszę o uwiecznienie tego momentu  aparatem fotograficznym. Już się cieszę, bo takiego prezentu syn się na pewno nie spodziewa.  Zima w pełnym rozkwicie, w domu ciepło, dzisiaj dowieźli mi  następną partię węgla i mam nadzieję, że do końca zimy wystarczy. A, muszę się pochwalić, bo zadzwoniła pani redaktor z informacją, że publikuje moje opowiadanie, więc na koniec miesiąca wpadnie mi trochę grosza.  W poniedziałek byłam na policji i okazało się, że akurat tego dnia, kiedy mnie okradziono kamerka przy bankomacie była nieczynna od dwóch dni. Podobno jakaś awaria. Mówi się trudno, na drugi raz będę ostrożniejsza. Grypa szaleje, w ośrodku tłumy ludzi, a ja się trzymam. Oby tak dalej. I to już wszystko z mojego podwórka. Pozdrawiam z uśmiechem.   Brak powiązanych notek. 