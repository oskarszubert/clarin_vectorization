Wróciłam do blogowania, a tak jakby mnie nie było. Miałam szczery zamiar pisać o tym, co mi w duszy gra, co widzę, co słyszę, co cieszy, co trapi, a gdy usiądę do komputera, to wszystko wydaje mi się takie nijakie, płytkie, znane, mało ważne… Myślę sobie, a  kogóż  mogą obchodzić moje poglądy, przeżycia, refleksje. Nie dlatego, żebym uważała, że wara każdemu ode mnie. Nie. Ale przecież   każdy ma  nadto swoich problemów, każdy ma oczy, uszy i doskonale wie co w trawie piszczy. Po tej krótkiej, a może bardzo długiej przerwie coś się we mnie odmieniło. Straciłam dawny pęd do pisania, do blogowej dyskusji. I w ogóle, do wszystkiego. Spadek aktywności nie dotyczy  tylko blogosfery. Wcale mnie nie cieszy ten stan, bo to zły sygnał. Czyżbym tak postarzała się i to w ciągu parunastu dni?  Niemożliwe. A może możliwe? Raz myślę, że tak, a drugi raz potrząsam głową i głośną krzyczę:  - Nie! No i co z tego wynika? Nic.   Najtrudniej jest się samemu oceniać. Od razu przypomina mi się mój profesor  od psychologii, który podczas zaliczenia, po wysłuchaniu odpowiedzi na zadane pytania zwykł mówić: – No, kochanieńka, a teraz najważniejsze pytanie, od którego zależy końcowa ocena. Powiedz mi na jaki stopień zasłużyłaś? Znany był z tego i każdy idąc na egzamin nie myślał o niczym innym, tylko o tym jak ma się ocenić. A  szkopuł polegał  na tym, że jak ktoś podał ocenę zgodną z oceną profesora, to on stawiał mu o jedną notę wyższą w nagrodę za zbieżność ocen. Natomiast, gdy ktoś zawyżył ocenę w stosunku do tej, którą wystawił profesor, to otrzymywał końcową notę niższą, a czasem oblewał. A jeśli ocena wystawiona przez studenta była niższa od profesorskiej, to odsyłał z kwitkiem, mówiąc: – Idź dziecko poucz się, bo skoro sam się nie doceniasz, to nie wymagaj żebym ja cię docenił. Szkoda było mojego czasu. Zdarzało się, że na 40 zdających, zdawało kilkunastu za pierwszym podejściem. Dlatego nie lubię wystawiać sobie notek, bo wciąż wisi nade mną surowe spojrzenie profesora i szyderczy uśmieszek. Nie wiem czy dobrze robię, pisząc o jego narowach, bo on już dawno po drugiej stronie tęczy, ale chyba się na mnie nie pogniewa. A że dawał nam w kość, to tego się nie zapomina. Przejrzałam kilka mądrych artykułów na temat zmian w procesie starzenia się i niestety, to prawda, że zmieniamy się i to na niekorzyść.  N ie wszystkie funkcje ulegają zmianie, ale te najważniejsze najszybciej. U każdego bywa inaczej. Jedni narzekają na spowolnienie ruchowe, na zauważalną niezręczność, większą męczliwość, ogólnie obniżoną wydolność fizyczną, mimo poczucia wewnętrznej werwy i chęci przenoszenia gór, a inni tryskają zdrowiem i wigorem fizycznym, ale coś dzieje się z psychiką. Przestają się cieszyć codziennością, obniża się ich próg odporności na stres, stają się drażliwi, wygodniccy, obojętni na wszystko co ich nie dotyczy. Porzucają swoje zainteresowania, wpatrują się tylko w siebie, unikają towarzystwa, zamykają się w swoich ścianach, dużo śpią w dzień, a z czasem gnuśnieją, oddalając się od rodziny, bliskich. Niektórzy nazywają to objawem „zachodzącego słońca”. Nie wiem który stan jest gorszy, ale nie chciałabym doznać żadnego z nich. Jednak zauważam u siebie pewne zmiany. Nie takie jak opisałam, ale coś koło tego. Raz coś zaboli, coś zaskrzypi, coś kolnie, coś za szybko zapuka, ale ogólnie jest dobrze.  Bywają dni, że mi się wstać nie chce, w myśl hasła: „Już nic nie muszę” i takie dni spisuje na straty. Poranek zlewa się z wieczorem bez efektu, a ja jestem jak ugotowana.  I kurcze, takich dni jest coraz więcej i to mnie martwi. Nie tak bardzo, żebym aż rwała włosy z głowy czy załamywała ręce, ale jestem rozczarowana sobą. A bywają dni, że zrywam się jak nastolatka z gorącą głową i pędzę na oślep bez postoju. Lubię się taką. Lubię być zmachana, urobiona, puszyć się tym co zdziałałam. Jak ja lubię siebie w takich chwilach i z marszu wystawiam  ocenę celującą, nie bacząc na to, co powiedziałby profesor. A pierwsza prawda jest taka, że mam mnóstwo pomysłów na życie( mam nadzieję jeszcze trochę pożyć ), wiem co i jak robić, oczyma wyobraźni widzę te moje projekty w zakresie prac w domu, na szydełku , w szyciu,  czy pisaniu, ale stoję w miejscu i się wściekam, bo do realizacji niektórych potrzeba nie tylko pomysłu, chęci, ale i pieniędzy. A prawda druga, zawsze kiedy mam braki w finansach jestem padnięta jak bura kawka i odechciewa mi się wszystkiego. A kiedy mam trochę grosza, to od razu łapię wiatr w żagle i o dziwo nic mnie nie boli, nie skrzypi, nie drażni. I tak sobie żyję od paru lat, szczególnie ostatnio. Raz pełna flauta i postój, a drugi raz wartka fala i cała naprzód. Wiem,  że pieniądze nie dają szczęścia, ale ułatwiają życie i pozwalają się cieszyć szczęściem. Czasem tylko namiastką, lecz to już coś.  Brak powiązanych notek. 