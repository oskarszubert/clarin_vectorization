- Jakiż to dzisiaj dzień? – Marta przenosi wzrok znad czytanej książki na  kalendarz, stojący koło telewizora. – Za daleko, nie widzę – mruczy pod nosem i zmienia okulary na te do  dali. – Za dużo czytam – pomrukuje – za dużo, niedługo oślepnę… Tak niedawno jeszcze cieszyła się sokolim wzrokiem, a teraz bez okularów ani rusz.  – Dwudziesty pierwszy styczeń – odczytuje z kalendarza. – Zaraz, zaraz, a tam jeszcze jest coś dopisane. No tak, Dzień Babci.  Zdejmuje okulary i zamyśla się. Próbuje sobie przypomnieć od kiedy jest to święto. Wysila umysł, ale nadaremnie. Pamięta swoje babcie, Hanię i Franciszkę, ale żeby obchodziły dzień Babci, tego nie może sobie przypomnieć. - To chyba młode święto – konstatuje i zabiera się za czytanie. Czytając, wraca do wspomnień.  Marta bardzo dbała, żeby jej syn od najmłodszych lat składał swojej  babci, a jej mamie życzenia z różnych okazji, a Dzień Babci, to było  wielkie święto obchodzone w rodzinie, przedszkolu i w szkole. Jej mama zawsze czekała na życzenia od wnuków. Tak bardzo, ze aż pewnego roku opóźniła wyjazd do sanatorium, żeby nie zrobić zawodu wnukom i móc cieszyć się razem z nimi na uroczystym spotkaniu w przedszkolu. Mama Marty uwielbiała swoje wnuki. Od urodzenia niańczyła, opowiadała bajki, szyła ubranka, rozpuszczała prezentami, potajemnie wciskanymi do kieszonek pieniędzmi. Siostra niekiedy ją za to zwymyślała, bo jej dzieci wolały być u babci niż u nich w domu. Babcia była autorytetem, ostoją i ostatnią deską ratunku.  Tak ją nazywał syn Marty, gdy potrzebował babcinego wsparcia. Po kilku  przeczytanych stronach, usłyszawszy za drzwiami na korytarzu jakiś  rwetes, odkłada książkę. Wytęża słuch. Z korytarza dobiega szczebiot dziecięcych głosików:  – Babuniu, otwórz, to my, chcemy ci złożyć życzenia.  Dziecięcy  szczebiot rozczulił Martę. Podchodzi bliżej drzwi i w tym samym momencie  słyszy szczęk zamka w mieszkaniu obok i radosny okrzyk sąsiadki, Julii:  – Moje kochane wnusie! Wchodźcie, wchodźcie, jakże się cieszę… jakie piękne kwiatuszki… A wierszyk będzie?  – Ja pierwszy, ja pierwszy – wykrzykuje mały Patryk.  – Nie, to ja pierwsza, bo jestem starsza – przekrzykuje Iwonka, ośmioletnia pannica.  – Babciu ja chcę pierwszy! – krzyczy Patryk. – Powiedz jej coś!  – Patryk, Iwonka, tylko spokojnie! -  strofuje ich mama. – Wejdźcie do mieszkania, nie róbcie zamieszania na korytarzu. Marta słyszy odgłos zamykanych drzwi, gwar cichnie, a pod powiekami wzbierają się łzy.  Jej wnuki  nigdy nie złożyły życzeń z żadnej okazji. Pamięta jak urodził się  najstarszy, Kamil. Ileż to było radości. Syn zadzwonił o dziesiątej wieczorem, wykrzykując do telefonu:  – Mamo, mamo! Jesteś babcią! Urodziłem syna!  Z tego,  „urodziłem syna”, śmieli się oboje. Był dumny jak paw, że syn. Marta nie  widziała wnuka, bo już wtedy miała problemy z poruszaniem się, a syn  mieszkał na drugim końcu Polski. Na chrzciny nie pojechała, była świeżo  po operacji kolana.  Przysłał jej  kilka zdjęć, raz przyjechali z małym Kamilkiem na parę godzin i to  wszystko. Nawet nie mogła go wziąć na ręce, przytulić, nacieszyć się, bo  synowa bała się, żeby nie upuściła małego, albo nie  zaraziła, chociaż Marta nie była wtedy na nic chora. Ot, taka nadwrażliwość synowej. We wszystkim była przesadna.  Dzisiaj Kamil ma już piętnaście lat i nie znają się, tyle co z fotografii.   Gdy wnuk  miał dwa latka, syn wyjechał z rodziną do Kanady i tam już pozostali. Za niedługo urodziła się Patrycja, a potem Marcinek. Syn czasem dzwoni, opowiada o wnukach, chwali się ich zdolnościami, przysyła  fotografie, ale dla Marty są to obcy ludzie.  Nie potrafi cieszyć się  wnukami, bo ich nie zna. Zastanawia się nieraz czy ich kocha. I z bólem  serca przyznaje, że nie. Bo jak można kochać kogoś tylko dlatego, że  jest krewnym, że tej samej krwi? Nie potrafi, chociaż chciałaby. Nie tak  wyobrażała sobie swoją starość. Gdy syn się ożenił, to wspólnie planowali, że wybuduje dom, ona sprzeda swoje mieszkanie, dołoży się i będą mieszkać razem.Nawet  pokazywał na planach domu, gdzie będzie jej część. Miała mieć osobne  wejście, duży pokój, kuchnię i łazienkę, w ogrodzie swoje grządki…  Plany spaliły na panewce, bo syn zaczął budowę z własnych pieniędzy, a  potem nie dostał kredytu na budowę, a gdy nadarzyła się okazja dobrej  pracy, co wiązało się z wyjazdem do   Kanady, sprzedał rozpoczętą budowę. Marta została sama. Nie jest  jej źle, bo jakoś sobie radzi, emeryturę ma wysoką, coś jeszcze dorobi,  jako księgowa, tyle, że nogi odmawiają posłuszeństwa. Ale najbardziej  boli ją samotność. Nie samotność z racji, że mieszka sama, ale samotność serca. Niedawno syn dzwonił z zaproszeniem dla niej.  – Mamo, mogłabyś w końcu do nas przyjechać i zostać na stałe. Tu naprawdę jest  dobrze i dom duży i ogród, czułabyś się lepiej, niż tam.  – Dziecko,  chciałabym być blisko was, czemu nie, ale nie chcę być ciężarem na  starość, a poza tym, nie wiem czy dałabym radę się przestawić. Starych  drzew się nie przesadza, wiesz o tym, prawda?  A może wy do mnie kiedyś przyjedziecie, chciałabym wreszcie poznać moje wnuki…  – Mamo, na razie to niemożliwe, to za duży koszt… ja wybieram się do Polski za pół roku, to cię odwiedzę… „Dobre i to”, pomyślała, odkładając słuchawkę. - Julia to  ma dobrze – westchnęła ze smutkiem. – Dzieci blisko, wnuki prawie  każdego dnia ją odwiedzają, a w imieniny, urodziny i tak jak dzisiaj,  życzenia, kwiaty… żyć, a nie umierać.  Podeszła do komody. Zamyśliła się, patrząc na roześmiane buzie swoich wnucząt, spoglądające  z fotografii.  – Moje wnuki, a jak nie moje – powiedziała gorzko i znowu sięgnęła po książkę. Dzień  Babci, jak każdy inny powszedni, mijał zwyczajnie. Tylko te łzy piekące w oczach…          Powiązane notki: Dzień Babci Dziadka Dzień Babci i Dziadka 