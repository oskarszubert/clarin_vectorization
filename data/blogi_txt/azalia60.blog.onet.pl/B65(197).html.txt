Jestem szczęśliwa. Tak. Dzisiaj to nareszcie zrozumiałam i poczułam. To była chwila, jedna, niewielka, jak  błysk spadającej gwiazdy.  Ta chwila mnie olśniła. Nie stało się nic wielkiego. Nie było trzęsienia ziemi, fanfar, oklasków, błysku fleszy. Nie było nic. Byłam tylko ja i to nagłe olśnienie, szokujące, nieprzewidywalne, niespodziewane. Moje szczęście nie ma imienia, kształtu, ceny. Ono jest ze mną, we mnie, koło mnie. Goniłam za nim od zawsze i wciąż mi umykało. Czasem go dotykałam, czułam smak, zapach, ale było sprytne i wymykało się z rąk. Chciało być ścigane, poszukiwane, utęsknione. I kiedy przestałam uganiać się za nim, twierdząc, że już nie warto, że za późno,  ono samo do mnie przyszło.  Stanęło nieśmiało na wprost i szepnęło cichutko – Jestem. Nie spłosz mnie. Konsumuj małymi kęskami, a będę z tobą długo.  Jedno słowo niedopowiedziane, jedna myśl przemilczana, westchnienie wymowne, śmiech gdzieś z  oddali, znaczą więcej niż pogoń za szczęściem. Powiązane notki: To jest ta chwila Chwila refleksji Chwila przerwy 