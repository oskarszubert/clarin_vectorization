To, o czym napiszę zdarzyło się dość dawno. Wolałabym tego nie pamiętać, ale pamiętam, bo takie zdarzenia nie każdemu się przytrafiają, i oby nigdy się nie przytrafiły. Stałam w grupie gości weselnych przed kościołem w oczekiwaniu na parę nowożeńców. W ręku ściskałam wiązankę kwiatów i białą kopertę z wkładką. Kopertę wyjęłam z torebki, żeby nie szperać w torbie przy składaniu życzeń. Byłam zaproszona na wesele, ale tak się złożyło, że mogłam być tylko na ślubie, więc chciałam przy okazji składania życzeń, wręczyć młodym prezent i pożegnać się. Pamiętam dobrze chwilę, gdy młodzi wyszli przed kościół, jak oblepił ich tłum życzliwych, jak sypano ryżem i drobniakami, a potem… Potem stało się coś dziwnego. Wszystko działo się jakbym oglądała film na przyspieszonych obrotach. Nim przecisnęłam się do młodej pary, ktoś energicznie chwycił mnie za rękę i pociągnął na bok. Szarpnęłam się, ale uścisk był tak mocny, że musiałam iść za tym kimś, kogo nie znałam i nigdy wcześniej nie wiedziałam. Nikt na nas nie zwracał uwagi, bo wszystkie oczy wpatrzone były w młodych. Gdy wyszliśmy za bramę kościoła, ten ktoś przystanął, odwrócił mnie jak marionetkę w swoją stronę i patrząc mi prosto w oczy powiedział słowa, które okazały się prorocze: – Idź do domu. Życzenia im i tak nie pomogą. Nie trać czasu, twoje miejsce jest w domu. – Mówiąc to, twarz miał skupioną, brwi ściągnięte, a w jego oczach był dziwny żar, jakby źrenice płonęły. Zamarłam z przerażenia, bo pomyślałam, że to jakaś zła wróżba dla młodych, a jego spojrzenie było iście szatańskie, ale dlaczego tak mówił i dlaczego akurat do mnie, i dlaczego wysyłał mnie do domu, ale o tym dowiedziałam się później. Nigdy potem go nie spotkałam, a także znajomi, których pytałam o tego mężczyznę nie potrafili mi udzielić sensownej informacji. Z tego wynikało, że nikt go nie znał, że to nie był weselny gość i chyba nikt poza mną go nie zauważył. Byłam przerażona, nie mogłam wydobyć z siebie słowa, a on mocniej ścisnął moją rękę, uśmiechnął się, ale to nie był uśmiech, to był grymas uśmiechu i pospiesznie odszedł. Długo stałam jak skamieniała i nie mogłam otrząsnąć się z dziwnego wrażenia, jakie wywarł na mnie ten nieznajomy. W końcu zawróciłam pod kościół. Ledwo zdążyłam dobiec do młodych, bo już zbierali się do odjazdu. Złożyłam im życzenia i wręczając kwiaty spostrzegłam, że nie mam koperty. Nie wiem co stało się z kopertą. Zgubić nie mogłam, bo to była duża koperta , dość sztywna z ozdobną kartką w środku i pieniędzmi. Ten mężczyzna nie mógł jej zabrać, bo trzymał mnie za lewą rękę, a kwiaty i kopertę miałam w prawej. Rozpłynęła się? Nie wiem, doprawdy nie wiem. Wiem tylko, że było mi strasznie głupio w tamtej chwili. Bąknęłam coś, że prezent będzie później.  Zawstydzona i zmartwiona pobiegłam do domu. W domu czekała na mnie przykra niespodzianka. Moja dziewięcioletnia córka, korzystając z okazji, że ojciec się zdrzemnął, postanowiła usmażyć naleśniki. Zdążyłam w ostatniej chwili. Wchodząc do kuchni zobaczyłam słup ognia nad kuchnią i moją córcię, starającą się gasić ogień ścierką kuchenną. Zapalił się olej na patelni. Gdybym została dłużej przed kościołem, to nie chcę myśleć jaki byłby skutek kucharzenia mojej córki. Na szczęście wszystko w domu dobrze się skończyło, ale młodzi nie mieli takiego szczęścia. Tuż po weselu wyjechali w zaplanowaną podróż poślubną i niestety, nie dojechali na miejsce. Ich samochód zjechał na lewy pas i wbił się pod Tira. Zginęli na miejscu i nikt nie potrafił dociec co tak naprawdę się stało. Samochód był nowy, sprawny, droga dobra, pogoda piękna, młody był wieloletnim kierowcą, niepijący, zdrowy, więc dlaczego? Gdy się o tym dowiedziałam od razu „zobaczyłam i usłyszałam” tego mężczyznę spod kościoła i zrozumiałam, co miały oznaczać wypowiedziane słowa: „ Życzenia im i tak nie pomogą”. Kim był ten człowiek? To pytanie wciąż mnie nurtuje. Dzisiaj sobie o tym przypomniałam, bo ta pani młoda była córką mojej przyjaciółki. Piękna, dobra, mądra dziewczyna. Była… Wczoraj skończyłaby 44 lata.   Brak powiązanych notek. 