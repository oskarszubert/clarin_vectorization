Wiedziałam, wiedziałam że nie wytrzymam i otworzę blog. Od paru dni macham zawzięcie szydełkiem, plączę kolorowe włóczki, motam, odkręcam, zwijam i już się deczko zmęczyłam. Cztery bałwanki stoją w szeregu, czekając na resztę rodzinki i na śnieg, dwie sówki  stroszą pióra, kwiatuszki zakwitły na gumkach do włosów, lecz do końca daleko. Przymierzam się do miśków, ale muszę odpocząć. Taki miałam zamiar jeszcze w południe. Jednak zamiar się nie ziścił, bo w poprzek stanęła złośliwość rzeczy martwych, to znaczy komin. Od paru dni było trochę problemu przy rozpalaniu w piecu. Dym zamiast isć do komina wydobywał się wszelkimi szczelinami do pomieszczenia. Musiałam otwierać wyczystkę, zapalić gazetę,włożyć w kanał i wtedy komin zabierał ciągu.   Zwalałam to na karb pogody, bo czasem tak się dzieje, jak są opady deszczu albo silny wiatr. Jednak dzisiaj, to już się przestałam łudzić. Pogoda jak żyleta, a dym zamiast snuć się nad dachem wali co sił do wewnątrz. No, ładnie, pomyślałam. Pewnie komin zapchany i  odmówił posłuszeństwa. Czyszczony był po zimie, ale od ponad miesiąca palę węglem z drewnem, to żywica zrobiła swoje. Nie zastanawiając się długo, wygasiłam palenisko, zadzwoniłam do firmy kominiarskiej w naszej gminie, z nadzieją, że za godzinę, góra dwie będzie po kłopocie.  A tu wielkie g…  – Proszę pani, szef ma wesele córki, dzisiaj nic się nie załatwi, dopiero w poniedziałek. Niech pani dzwoni do innej gminy, może ktoś przyjedzie – informuje mnie jakaś kobitka.  Zaklęłam siarczyście, (jasne, że nie do kobitki) i szukam numerów kominiarzy w książce telefonicznej. Dodzwoniłam się do dwóch „ktosiów”, ale ani jeden nie raczył ruszyć dupska, bo to za daleko, to nie ten rewir, nie będzie podbierał roboty koledze, itp. Żadne tłumaczenia, prośby, groźby nie poskutkowały. I znowu musiałam, zakląć, bo jak inaczej? Poklęłam sobie do wiwatu, ale kominowi to nie pomogło. Nie uśmiechało mi się dzwonić zębami z zimna do poniedziałku, więc postanowiłam wziąć sprawy w swoje ręce, jak to swego czasu radził ktoś ważny. Mimo, że jestem blondynką, jednak coś potrafię zrobić. Zdarzało mi się bawić w stolarza, malarza, hydraulika, murarza, ale kominiarzem jeszcze nie byłam. Zawsze jest kiedyś ten pierwszy raz, no nie? Największy problem ze sprzętem. Ani u mnie odpowiedniej szczotki ani obciążnika, tak zwanej „kuli”, ani stalowej linki. Podumałam, poszperałam w czeluściach garażu i znalazłam zwój linki taterniczej, dawniej służącej za linkę holownicza   do samochodu.  Metraż w sam raz, więc pozostało tylko pomyśleć nad obciążnikiem i czymś kolczastym, co drapałoby po ściankach komina. Przegrzebałam dwie piwnice, garaż, komórkę i gdy już spasowałam, natrafiłam na stary pięciokilogramowy odważnik. Skąd go mam, nie wiem, po co, też nie mam pojęcia, ale dobrze się stało, że jest. Odważnik przymocowałam do linki, okręciłam go sporym kawałkiem kolczastego drutu, który też mi niespodziewanie „wlazł” w ręce i z pełnym uzbrojeniem weszłam na strych do komina. Wpuściłam odważnik do wnęki kominowej. Opadał łatwo do pewnego momentu. I nagle stop. Ani drgnie. Merdam linką, podciągam w górę, opuszczam w dół i nic. Zbita masa osadu blokuje światło komina. Moje szare komórki pracują na najwyższych obrotach. - Nie poddam się – postanawiam – muszę coś wymyślić. I wymyśliłam. Do odważnika od spod przymocowałam drutem długi, mocny rzeźniczy nóż. Pamiątka po wujku rzeźniku. (Dzięki wujeczku).  Centymetr po centymetrze wbijałam ostrze w zbrylony osad i nagle… Poszłoooo!!! O mało linka nie wyśliznęła mi się z ręki. Usłyszałam tępy odgłos. Byłam ciekawa czy to nowa blokada, czy odważnik zatrzymał się już na dnie komory. Zbiegłam do piwnicy, zaglądam i… Jest! Odważnik z narzędziem zbrodni leży w masie zbrylonej sadzy. Biegiem na górę i zaczynam zabawę w „przeciąganie liny”. Kilka razy góra – dół. Za każdym razem lżej, z mniejszymi oporami. Jakaż to ulga, gdy linka przesuwa się już swobodnie, a do uszu dobiega szelest opadającej sadzy, to niemal brzmi,  jak muzyka. Romantyczka ze mnie, prawda? Każdy odgłos może być muzyką, zależy od sytuacji. Drut kolczasty pomógł. Na pewno nie zdrapał wszystkiego co się osadziło na ściankach, ale zawsze coś, a może dużo?  Wyciągnęłam instrumentarium, z grubsza oczyściłam z cuchnącej mazi i schowałam na zaś. W piwnicy wygarnęłam z wyczystki „urobek” – pełne  wiadro zbrylonej, zeszkliwionej, lepkiej i cuchnącej sadzy. Rozpaliłam w piecu i klapnęłam umęczona na pieniek do rąbania drewna. Umęczona, ale zadowolona, bo dym idzie tam gdzie powinien, a ogień buszuje w piecu. Jedno mnie tylko drażni. Mimo moczenia się w wannie przez godzinę, nacierania wonnym balsamem, wyprania ubrania, w którym walczyłam z sadzami, wciąż czuję ten paskudny zapach. Nie mogłabym być żoną kominiarza, o nie. Teraz sobie siedzę w ciepełku przed komputerem, wystukuję swojego newsa i cieszę się, że z konieczności zdobyłam nowe doświadczenie i nową umiejętność. Nie każdy ma okazję być kominiarzem. A tak szczerze, to bardzo trudne i cuchnące zajęcie. Ale opłacalne, bo za taką przysługę płaci się 80 złotych. To znaczy, że zaoszczędziłam?  Pozdrawiam, pozdrawiam, pozdrawiam… Ps: swoje robótki pokażę na blogu z szydełkiem, jak tylko wszystkie skończę.  Brak powiązanych notek. 