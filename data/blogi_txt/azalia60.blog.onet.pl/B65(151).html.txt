Pierwszy deszcz majowy. Jaki deszcz? To ulewa. Jak okiem sięgnąć, niebo zasnute ciężkimi chmurami w kolorze ołowiu. To nie chmury, to nabrzmiałe bestie, pomrukujące złowieszczo i wypluwające raz za razem oślepiające błyski – języki ognia. Ziemia się cieszy, roślinki też, ale biedne drzewa obsypane kwieciem drżą ze strachu o swoje płatki. Przycupnięte w zaroślach przerażone ptaki straciły głos i skulone czekają, chowając łebki pod skrzydła. Boją się burzy? Lubię burzę. Lubiłam od dziecka i nigdy się nie bałam. Pamiętam moje pierwsze burze z czasów dzieciństwa. Okna naszego domu wychodziły na wprost warownego zamku osadzonego na potężnych wapiennych skałach. Każda burza była dla mnie wielkim przeżyciem, czymś co mnie urzekało, co na krótko zamieniało szare, wiejskie życie w magiczną bajkę. Siedziałam na parapecie okiennym z nosem przyklejonym do szyby i patrzyłam jak urzeczona na kaskady błyskawic uderzających w potężne ostańce przy wtórze grzmotów, których echo niosło się po okolicy. Babcia zapalała gromnicę, do drugiego okna wstawiała obraz z Matką Boską i z różańcem w dłoni, poświęconym na Jasnej Górze, klęcząc z pochyloną głową,odmawiała modlitwy. Wcześniej szczelnie zamykała wszystkie okna i drzwi, żeby nie daj Bóg, jakiś zabłąkany piorun nie wpadł do domu. Moja mama z poduszką na głowie chowała się do komory, żeby nie widzieć i nie słyszeć błyskawic. Do końca swoich dni bała się burzy.Dziadek z ojcem pilnowali obejścia, bo zabudowania były drewniane, w stodole pełno siana i słomy, a zwierzęta szalały w oborze. Takie obrazy pozostały w mojej pamięci i kiedy tylko zanosi się na burzę, wychodzą ze skrytki, przywracając dziecięcy czas. Piękny, beztroski i magiczny. To są obrazy mojego dzieciństwa. Zdjęcia z sieci.  Powiązane notki: O szyby deszcz dzwoni….i trochę polityki… po mojemu, czyli cisza przed burza. 