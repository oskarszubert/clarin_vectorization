„Żeby kózka nie skakała…, stare powiedzenie, ale jakże prawdziwe. Dodam jeszcze – „Jak nie urok, to… przemarsz wojska”. Ledwo wygoiły się moje paluchy, a już mam nową przypadłość i wcale nie lepszą. Dolna część ciała uległa kontuzji. Dłonie zdrowe, nawet śladów poparzenia nie widać, a bolą cztery litery. I to jak bolą?! W pozycji horyzontalnej da się jakoś wytrzymać, ale o siedzeniu mogę zapomnieć. Co mi pozostało? Chodzić, chodzić i jeszcze raz chodzić. W czwartek rozpierała mnie energia i żeby ją sensownie spożytkować postanowiłam na całe popołudnie zamienić poziom bytowania z parteru na piętro. Pogoda piękna, cieplutko, więc zebrało mi się na wiosenne porządki na strychu. Nie musiałam, bo to nic pilnego, ale jak coś mi wpadnie do głowy, to nie mocnych, wszystko odkładam i robię to czego nie muszę, a chcę.   Posprzątałam z grubsza, zostało mi tylko zmyć na mokro podłogę werandy na górze, zeszłam na dół po wodę i mopa, wróciłam na górę i zamiast kończyć robotę, zachciało mi się kawy. A, co mi tam, pomyślałam. Zejdę na dół, wypiję kawę i dopiero umyję podłogę, przecież nikt mnie nie goni. No i zeszłam. Ha, nie zeszłam, zjechałam na szlachetnej części z góry na sam dół. Szczerze mówiąc nie wiem jak to się stało. Zawinił mój pośpiech, klapki na koturnie i stopnie na schodach. Schody są dość strome, a stopnie niewymiarowe – wąskie, więc trzeba bardzo uważać przy schodzeniu, bo wchodzi się znacznie łatwiej. Pośpiech jest wskazany przy łapaniu pcheł, a nie przy schodzeniu ze schodów. Zawsze o tym pamiętam, ale nie zawsze stosuję w praktyce. Akcja działa się tak błyskawicznie, że nawet nie zdążyłam chwycić  ręką za poręcz. Zjazd nie był tak bolesny, jak lądowanie. Pozbierałam się dość szybko, zadowolona, że jestem cała, ale za parę godzin zadowolenie minęło, gdy zobaczyłam efekty i zaczęłam i dczuwać ból. Skóra na plecach lekko pościerana, siniaki tu i ówdzie, a najbardziej ucierpiała moja kość ogonowa. Chyba nie jest uszkodzona, ale boli jak diabli. Ból można oswoić, ale gorzej z siedzeniem na czymkolwiek. Fotel, krzesło – odpadają. Najwygodniejsza pozycja, to tzw kolankowo- łokciowa, ale tak się wypinać  nie uchodzi, tym bardziej, że nie ma po co…  Nie wiem jak długo będę tak uziemiona. Kilka dni na pewno. Powinnam odwiedzić jakiegoś mądrego doktora, ale nie dam rady dowlec się na drugi koniec wsi. Lekarz rodzinny i tak mi nic nie pomoże, a do specjalisty musiałabym jechać do miasta. W obecnej sytuacji nie ma takiej możliwości. Jakoś wytrzymam. Przy tej okazji mam przerwę internetową, w szydełkowaniu i we wszystkim. Jak ja nie lubię mieć ograniczeń. Bardzo nie lubię i to mnie wkurza na maksa. Teraz piszę na stojąco, ale już kończę, bo na stojąco nie umiem i mi niewygodnie. Pozdrawiam i do… Nie wiem do kiedy.   Brak powiązanych notek. 