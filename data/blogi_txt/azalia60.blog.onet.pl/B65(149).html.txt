Ponad miesiąc temu zobaczyłam na bramie mijanej posesji klepsydrę. Przystanęłam zaskoczona, bo w tym domu mieszkają znani  mi ludzie i nie słyszałam, żeby ktoś z nich chorował czy miał  wypadek. A, jednak. Od sąsiadki pracującej w pobliskiej cukierni  dowiedziałam się, że pani Anna zmarła poprzedniego dnia w nocy.  Miała zaledwie 54 lata i nie chorowała na żadne poważniejsze  choroby. Dzień przed śmiercią kończyła robić porządki na święta,  bo spodziewała się dużo gości na 30 rocznicę ślubu. Przed  wieczorem była u tejże sąsiadki zamówić tort i ciasto na przyjęcie.  Była w znakomitej formie i nic nie wskazywało na to, że rano się nie  obudzi, że zamiast fetowania rocznicy ślubu będzie stypa. Nie byłam  na pogrzebie, bo wyjechałam na święta do rodziny.  Wczoraj znowu śmierć zawitała do tego domu. Mąż pani Anny spadł  z drabiny, wchodząc na dach założyć uszkodzoną dachówkę.  Spadając, uderzył głową w betonowy gazon z kwiatami. Nie udało  się go odratować, mimo błyskawicznej akcji. Zmarł na miejscu.  Sąsiedzi mówią, że od śmierci żony chodził jak nieprzytomny. Nie  mógł pogodzić się z jej odejściem. Codziennie jeździł na cmentarz,  modlił się, płakał i przestał dbać o siebie, z nikim nie chciał  rozmawiać, mało jadł, po nocach kręcił się wokół domu. Wczoraj  nagle ożywił się. Zaczął uprzątać podwórko, grabić trawnik i, gdy zobaczył utrąconą dachówkę na okapie, przystawił drabinę. Jego brat nie pozwolił mu wchodzić na dach, nawet się pokłócili o to. On  jednak uparł się i wszedł.  I znowu na bramie wisi klepsydra. W  krótkim czasie odeszło dwoje bliskich sobie ludzi, małżeństwo  przstało istnieć, piękny dom świeci pustkami, rodzina w podwójnej  żałobie.  Ta historia na pewno rodzi wiele pytań, domysłów, bo jest  nietypowa. Nie znam podobnej. Słyszałam, że były przypadki, kiedy  po śmierci jednego małżonka w krótkim czasie umierał drugi, ale byli  to ludzie bardzo leciwi, schorowani.  Jedni sąsiedzi mówią, że żona go zabrała, drudzy, że chciał się zabić,  bo nie widział sensu życia bez niej, a jeszcze inni, że to przypadek,  nieszczęśliwy zbieg okoliczności. Nie wiem co o tym myśleć.  Szkoda dobrych ludzi, jeszcze młodych, żal ich dzieci i wnuków,  rodzeństwa, ale dlaczego oboje musieli opuścić ten padół, na to  pytanie chyba nikt nie odpowie.   Powiązane notki: Trudne pytanie 