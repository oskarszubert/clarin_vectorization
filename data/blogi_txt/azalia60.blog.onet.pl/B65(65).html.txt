Janka pomknęła do kawiarenki tak szybko ile tylko jej nogi na to pozwalały. Nie miała jeszcze takiej sprawności jak przed chorobą. W duchu modliła się, żeby ta kobieta  była. Bardzo tego chciała. Czuła, że jest jej potrzebna, a może ona jest potrzebna mnie, pomyślała skręcając do kawiarenki. Coś ciągnęło ją do tej zrozpaczonej kobiety. Nie tylko współczucie, coś znacznie więcej. Od pierwszego spojrzenia  poczuła, że skądś ją zna. Nie mogła sobie tylko przypomnieć gdzie i kiedy zetknęła się z nią. Musiało to być dawno, bo inaczej to pamiętałaby.Zatrzymała się przed wejściem, żeby się trochę uspokoić. Chyba mam wypieki, pomyślała, odruchowo  dotykając dłonią policzków. Były bardziej niż ciepłe i tak dziwnie ją paliły. Wzięła głębszy oddech i weszła. Kawiarenka była prawie pusta. Tuż przy drzwiach siedziała  młoda para wesoło szczebiocząc, jak dwa wróbelki. Spojrzała w prawo i od razu ją zobaczyła. Kobieta już nie płakała. Siedziała wyprostowana, z głową opartą  o ścinę. Janka zbliżyła się do stolika.  Spojrzenie kobiety  utkwione było gdzieś w nieokreślonej przestrzeni, jakby zapadła w sen z otwartymi oczami, bo na widok Janki nie zareagowała. – Przepraszam panią, to ja – delikatnie odezwała się Janka. – Wróciłam na parę minut. Chyba nie   przeszkadzam – dodała aby usprawiedliwić swoje wtargnięcie. – A, to pani, proszę… – kobieta poruszyła się i odsunęła krzesło. – Proszę siadać, dziękuję, że pani przyszła. Brat się spóźnia, dzwonił, że coś z samochodem nie tak. Muszę jeszcze czekać. – Ja tylko na chwilkę, bo rodzina czeka na mnie. Wie pani, ja wychodzę zaraz do domu i postanowiłam zajrzeć tutaj. Czułam, że pani jeszcze będzie. – Janka mówiła i jednocześnie przyglądała się uważnie nieznajomej. Teraz kiedy ta nie płakała, dopiero mogła przyjrzeć się jej twarzy. Znowu  doznała tego wrażenia co poprzednio, a raczej była już pewna, że ją zna. Duże ciemne oczy i dwa dołeczki na policzkach, zwróciły jej uwagę. I jeszcze usta, pełne, jakby lekko obrzęknięte z wyraźnie zarysowaną górną wargą.  – Już się pani trochę uspokoiła, prawda? To dobrze – Janka odruchowo dotknęła jej ręki. – Nie wiem jak to powiedzieć ale mam wrażenie jakbym już kiedyś panią spotkała.  Cały czas o tym myślę, tylko nie wiem gdzie i kiedy. – Zawiesiła głos i patrzyła uważnie w jej twarz. Kobieta uśmiechnęła się kącikiem ust, delikatnie, prawie niezauważalnie, podniosła oczy na Jankę i powoli zaczęła swój monolog. – Ja też mam wrażenie, że znam panią, pani głos, pani uśmiech są mi skądś bliskie ale nie mogę pani umiejscowić w moim życiu. Może w dzieciństwie, albo w szkole średniej, bo w dorosłym życiu to raczej nie….Nie,  na pewno nie. Odkąd wyszłam za mąż to cały mój świat zamknął się w małżeństwie. Mąż, dzieci, budowa domu i nic więcej. Nie bywałam nigdzie, nie wyjeżdżałam, więc nie mogłyśmy się spotkać.  A w dzieciństwie, no cóż było różnie. Miałam rodziców, braci, na zewnątrz byliśmy bardzo dobrą rodziną ale mój ojciec zawsze bardziej kochał swojego syna z pierwszego małżeństwa i mojego starszego brata, a ja byłam tylko „niewypałem” jak to nie raz słyszałam.  Może gdybym była chłopcem, to nie byłby taki obojętny i surowy dla mnie. Ja byłam tylko dziewuchą i darmozjadem. Chłopcy pomagali w domu, w polu, a ja byłam trochę chorowita i  nie nadawałam się do roboty w gospodarce. Mama jedynie trzymała moją stronę i nieraz po cichu płakała jak ojciec mi nawymyślał. Ale po co ja o tym pani mówię. Zawracam tylko niepotrzebnie głowę. Pani się spieszy…i na pewno też ma swoje problemy. Janka pokręciła głową – Niech pani mówi, ja chętnie posłucham. – Zerknęła na zegar. – Jeszcze chwilę mogę zostać.  Kobieta podniosła się  z miejsca. – Dziękuję, za pani troskę. Pójdę zamówić coś do picia, pani też coś przynieść? – Janka kiwnęła głową. – Herbatę proszę, bez cukru. Moi się będą niepokoić, pomyślała. Miałam być chwilkę, a tu zanosi się na dłużej. Kobieta wróciła z herbatą i siadając do stolika wyciągnęła rękę do Janki. – Mam na imię Agnieszka, jeśli się pani nie pogniewa, to proszę mówić mi po imieniu. Tak będzie mi łatwiej. Janka ujęła w obie dłonie podaną rękę i ku zdziwieniu kobiety z przejęciem wymówiła – Agnieszka???, Agnieszka J…, tak to przecież pani, to jesteś ty, o Boże, teraz już wiem, przypomniałam sobie. Miałaś wtedy długie jasne włosy, pamiętam. – Kobieta kiwnęła potakując – Tak w młodości miałam długie włosy do pasa, zgadza się. – To ty uratowałaś moją córkę jak się topiła nad rzeką  – Janka nie przestawała mówić. – Tak, to ty, jak mogłam sobie nie przypomnieć. Ile ja się naszukałam ciebie ale zniknęłaś wtedy jak kamfora, a potem tak jakoś zeszło, że nie szukałam więcej. Sylwia nie umiała pływać, a lubiła się pluskać w rzece i gdyby nie ty, to….Boże, jak to się w życiu dziwnie składa.   Po tylu latach…, a jednak czułam, że cię znam, że…te twoje dołeczki w policzkach i oczy takie mi się wydały znajome. Poczekaj tutaj,  ja zaraz przyprowadzę córkę, ona jest tutaj, zaraz wracam tylko nie odchodź…Janka wybiegła z kawiarni, a kobieta patrząc za nią, usiłowała przypomnieć sobie cokolwiek z tego o czym ona mówiła. Tyle istnień ludzkich uratowała w młodości. Nie była ratownikiem ale uwielbiała sporty wodne i zanim wyszła za mąż, razem ze starszym bratem często przesiadywali nad różnymi akwenami. Nie raz wyciągali z wody małolaty i dzieciaki. Może rzeczywiście uratowała jej córkę. – Chwileczkę – mruknęła sama do siebie . – Sylwia, to chyba nie ta rozpieszczona małolata, która  uganiała się za jej bratem? O Matko święta, to przecież ona się chciała utopić przez brata. Nie, nie chcę się z nią widzieć. – Szybko zebrała swoje rzeczy i skierowała się do wyjścia.     - Tato, gdzie ta mama znowu się podziewa ?- Sylwia zaczęła się denerwować, przemierzając korytarz. – Znowu ją gdzieś poniosło i nawet nie powiedziała gdzie. – Córcia, uspokój się, widocznie musiała. – Krzysztof starał się łagodzić denerwującą atmosferę, bo Maciek też zaczął przestępować z nogi na nogę. – Wiecie co zrobimy? Ja tu zostanę, a wy zabierzcie mamy rzeczy i idźcie do samochodu.Sylwia przystanęła i patrząc na ojca i brata oznajmiła. – Słuchajcie panowie, mam do was prośbę. Postarajcie się w domu nie zaczynać żadnych rozmów  ale to żadnych, które mogą zdenerwować mamę albo zrobić jej przykrość. Ja spróbuję z nią delikatnie porozmawiać ijeśli będzie gotowa do rozmów, to wam powiem, dobrze? Maciek pochylił się do siostry i scenicznym szeptem odpowiedział – Mnie i tak nie będzie w domu. Zaraz wybywam do siebie, bo Beatka już zaczyna marudzić na moje ciągłe wyjazdy, a wy sobie róbcie co chcecie.  Ty się siostra nie wtrącaj, to sprawa między mamą i ojcem. Mam rację tatuśku? – z ironicznym uśmieszkiem, odwrócił się w stronę ojca. Krzysztof zagryzł usta, spojrzał synowi butnie w oczy i po namyśle, wycedził przez zęby – Maciek, nie przeginaj. Ja wiem co mam robić, a ty zajmij się swoją narzeczoną. Chłopski filozof się znalazł. Nie wymądrzaj się, rozmawialiśmy już o tym prawda synku?- Co was napadło? – warknęła Sylwia. – W domu tacy kumple, a tutaj sobie docinacie. Tak nie można. O! idzie mama. – Sylwia ruszyła w kierunki Janki. – Mamo już mieliśmy jechać bez ciebie – zaczęła się droczyć z matką. – Dobra mi chwilka – pokazała na zegarek. – Trzydzieści pięć minut. Oj mamuśka, ty masz pomysły. Janka zamiast zabierać się z rodziną,  chwyciła Sylwię za rękę i zaczęła ją ciągnąć w kierunku kawiarni. – Sylwia , chodź córciu ze mną, tam jest ktoś, kogo na pewno pamiętasz, to zajmie tylko chwilę, chodź ze mną..proszę, to dla mnie ważne…  Powiązane notki: Dar od losu 14 Dar od losu 10 Dar od losu 11 Dar od losu 12 Dar od losu – 7 