Dwadzieścia metrów wolności Maria obudziła się, gdy tylko usłyszała warkot odkurzacza.  Tyle razy prosiła córkę, żeby dała sobie spokój z odkurzaniem o świcie. A ona jakby jej  nie słyszała. Co dzień to samo. Świątek piątek, ten cholerny odkurzacz wybija ją ze snu i potem już nie może zasnąć. Bo jak można ponownie zasnąć, skoro w niej się aż gotuje ze złości. Siostra się z niej śmieje i mówi, że wydziwia zamiast się cieszyć, że córka dba o porządek i że ją wyręcza w sprzątaniu. I dodaje, że zazdrości takiej córki, bo jej Magda  to palcem w domu nie kiwnie, nawet po sobie nie sprzątnie, tylko czeka aż matka to zrobi. Szczerze mówiąc to może siostra ma rację, Kinga ma dryg do sprzątania i robi to bez upominania, myślała, zapalając papierosa. No tak, jeszcze papierosy…to też jest kość niezgody między nią a córką. Kinga nie może zrozumieć, że ona lubi zapalić, że to jej w czymś  tam pomaga, że próbowała wiele razy rzucić ale po kilku miesiącach, a nawet latach wracała do nałogu.  Kinga też czasem przyjdzie i wysępi jednego albo dwa papierosy ale jak to ona mówi, tylko dla relaksu, raz na jakiś czas przy kawie. Tego akurat Maria nie rozumie. Co to znaczy dla relaksu i raz na jakiś czas. Jak się nie musi to po co sięgać po papierosa, tym bardziej jak się nie ma swoich pieniędzy.  Jeśli Kinga od czasu do czasu pali to znaczy, że dym jej nie przeszkadza, więc czemu jak wchodzi do jej pokoju kręci nosem i warczy jak rozwścieczony buldog, że śmierdzi, że nie ma czym oddychać i zamyka drzwi żeby broń Boże dym nie przedostał się do przedpokoju albo do kuchni.  I tak Maria ogranicza się i pali tylko w swoim pokoju. Sama na przykład nie lubi palić w łazience, bo ręczniki i wszystko nasiąka dymem, chociaż w wielu domach jej znajomych, palacze robią sobie z łazienki czytelnię siedząc na kibelku z papierosem. Potrafią tak długo. Tego nie pochwala ale żeby zamykać szczelnie drzwi od pokoju, to już przesada. Przecież okna są wciąż otwarte, nawet zimą ma uchylone okno. Czasem ma wrażenie jakby była ubezwłasnowolniona prze córkę i za karę zamykana w pokoju. Kiedy pracowała w firmie miała chociaż w pracy swobodę w paleniu, bo wtedy jeszcze nie było zakazu. Dzień  w księgowości  zaczynał się od wspólnego wypicia kawy pod papieroska i opowieści przeróżnych babskich ploteczek. Ta kawa i papierosek do niej, pozostał Marii chyba na całe życie. Tyle razy próbowała zarzucić to i nic z tego nie wychodziło. Córka mieszkała w akademiku więc w domu też miała swobodę we wszystkim. Wolność Marii skończyła się, gdy córka skończyła studia i zamieszkała w domu, a już zupełnie kiedy ona sama przeszła na styl pracy zwany  samozatrudnieniem. Pracuje teraz w domu, a córka jeszcze nie dostała obiecanej posady i siedzi jej na karku. Miała kilka propozycji i mogła już od pół roku pracować ale za 900, 00 zł na  rękę ona nie będzie pracowała, mając ukończone studia i to jeszcze z nagrodą rektora. Kinga uznała, że poczeka na lepszą posadę. I czeka. Jeść trzeba, a pieniędzy nie ma. Nawet te 900, 00 zł byłoby dobre. Nie dość, że Maria utrzymuje ją ze swojej pensji, to jeszcze musi podporządkować się jej wymaganiom i zwyczajom. Zamiast córka się dostosować do Marii, bo nie zarabia, jest zależna od Marii,  to ona musi. Może nie musi ale to robi dla świętego spokoju, bo inaczej to chyba kilka razy dziennie byłyby dzikie awantury. Kinga zrobiła się bardzo nerwowa i byle co wyprowadza ją z równowagi.  Dla obcych jest słodziutka i uśmiechnięta, jak to się mówi na ranę przyłóż,  tylko dla matki jest podła. W ogóle Kinga po tych studiach stała się jakaś inna niż była przedtem. Opryskliwa, apodyktyczna, wręcz ordynarna i taka oziębła, jak obca. Kiedyś siadały razem przy kawie,  czy przy kolacji i do późna w nocy rozmawiały o wszystkim.   Kinga zwierzała jej się ze swoich spraw, nawet z tego  o czym rozmawiała z chłopakiem. Radziła się w sprawach bardzo intymnych, czy warto zacząć współżycie seksualne, mówiła, że ma ochotę ale nie jest na sto procent pewna chłopaka itd. Maria cieszyła się, że jest rozsądna i ma do niej zaufanie, a teraz coś się zmieniło, prawie o 180 stopni. To nie ta dziewczyna, jakby podmieniona. Córka przestała jadać wspólne posiłki z Marią. Pichci sobie sama, potem zabiera jedzenie do swojego pokoju. Jak Maria coś ugotuje, nawet to co dawniej Kindze smakowało i niekiedy dzwoniła z akademika, żeby ugotować bo przyjedzie, to teraz tylko uniesie pokrywkę, pomiesza i wykrzywi się.  - Znowu jakieś badziewie ugotowałaś? – grymasi. - Dziecko -  Maria tłumaczy. – Przecież to twoja ulubiona zupa. Zjedz coś gotowanego. - Czegoś takiego ja na pewno nie będę jeść, wolę kanapkę -  pada odpowiedź. Marii jest przykro i czuje się odtrącana, a jednocześnie bezradna.   Tak by chciała, żeby wróciła dawna zażyłość z córką. Te wspólne rozmowy, spacery, wyjazdy samochodem nad rzekę, wycieczki po Polsce, czasem w niedzielę do jakiegoś zajazdu na obiad, a potem do znajomych na kawę. Wszystko to gdzieś się straciło. Teraz nawet Maria nie wie czy córka ma jakiego chłopaka, czy ma koleżanki, co planuje. Nic, kompletnie nic. Wychodzi z domu, nie mówiąc dokąd, ani kiedy wróci. Na pytanie gdzie idziesz albo kiedy wrócisz, słyszy to samo –to moja sprawa, nie jestem dzieckiem. W ostatnią wigilię Maria przygotowała jak zwykle kolację, opłatek, ubrała maleńką choinkę, taką która zmieściła się na stole i czekała na córkę. Kinga przyjechała  około osiemnastej,  zmarznięta i głodna więc od razu usiadły do kolacji.  Pierwsze słowa jakie powiedziała wchodząc do pokoju uderzyły Marię jak obuchem w głowę - Po co to tu stoi? – zapytała córka wskazując na choinkę. – Weź to do siebie do pokoju. -Ależ Kiniu – Maria aż się zatrzęsła z oburzenia. – Przecież to choinka, zawsze tak miałyśmy. W ubiegłym roku sama ubierałaś, a teraz… - To było w ubiegłym roku, a teraz nie musi być tak samo. To pogański zwyczaj. - Jak ci przeszkadza to zabiorę po kolacji, a teraz proszę,  opłatek…. - Mamo, nie jestem już dzieckiem – wyparowała jak z procy. -  Takie szopki rób sobie bez mojego udziału. Jak chcesz zjeść ze mną kolację to bez opłatka i choinki – postawiła warunek. Stały na przeciw siebie i mierzyły się wzrokiem jak nie matka z córką ale jak dwie przeciwniczki. Marii łzy napłynęły do oczu i nie ukrywała ich gdy spływały po policzkach. Poczuła jak płynące strużki palą jej skórę. To były pierwsze w życiu prawdziwie piekące łzy. Kinga bezceremonialnie nałożyła sobie na talerz porcję karpia, sałatkę, kawałek babki i wyszła do swojego pokoju.  W progu odwróciła się i powiedziała  - Wolisz choinkę niż mnie, to wesołych świąt, mamo. - Wesołych…córeczkooo… – Maria opadła na krzesło i zaniosła się płaczem. Siedziała przy stole i patrzyła na stygnące potrawy tak pieczołowicie przygotowane, wypieszczone. Wzięła do ust kawałek opłatka i taka była jej wigilijna wieczerza.  Dobrze, że siostra z rodziną nie przyszła na wigilię, bo byłby ładny pasztet.  Takich zdarzeń było więcej. Maria nie chce ich rozpamiętywać, bo serce jej pęka za każdym razem.Wciąż zastanawia się dlaczego Kinga tak się zmieniła, w czym Maria zawiniła, co przeoczyła. Zawsze starała się dbać o córkę. Odkąd rozstała się mężem, a było to gdy Kinga miała 11 lat, poświęcała jej każdą wolną chwilę. Nawet zrezygnowała z ułożenia sobie życia z wieloletnim przyjacielem, bo bała się, że córka  będzie źle znosić jego  obecność w domu. Nie raz dała jej to odczuć. Zawsze stawiała ją na pierwszym miejscu, we wszystkim pomagała, wspierała, kupowała i szyła ciuszki, robiła po nocach bluzeczki szydełkiem, żeby zawsze miała coś nowego i niebanalnego, a teraz…. Teraz jest nikim dla córki. Podstarzałą,  zrzędną matką, która nie może mieć własnego zdania, która nic nie umie, nie potrafi. A jeszcze nie tak dawno, były zachwyty córki, śmiech, uściski. Zawsze powiedziała miły komplement o fryzurze, sukience, czy w ogóle o jej urodzie. Przez lata była wzorem dla córki, uczyła ją gotować, piec ciasto, szydełkowania. Teraz Kinga wybrzydza i kpi z jej umiejętności. Maria czuje się zaszczuta i nie wie jak się uwolnić z tej klatki. Wyjechać i zostawić dom,  wyrzucić Kingę z domu ale jak, siłą, bez pracy, bez środków do życia.    Jedyne miejsce, w którym może decydować i czuć się swobodnie jest jej pokój, dwadzieścia metrów kwadratowych, no i jeszcze piwnica, bo tam córka nie zagląda.  Mając własny dom, Maria ma tylko dwadzieścia metrów wolności. Jeśli nic się nie zmieni, to Maria niedługo będzie bać się wychylić nos ze swego pokoju, bo już teraz wstrzymuje oddech i spina się na widok córki. A jak będzie dalej? Gdzie szukać pomocy? Kto jej wytłumaczy, jak to jest możliwe, że z tak kochającej córeczki, wzorowej uczennicy, maminej przylepki, wesołej nastolatki, wyrosła gburowata zołza, z tytułem magistra.      Brak powiązanych notek. 