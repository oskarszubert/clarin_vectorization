Mój blog po świętach fiksuje. Chciałam odpowiedzieć na komentarze i za każdym podejściem wyskakiwał komunikat: „Błąd programu, nie można odnaleźć bazy”. O jaką bazę chodzi, nie mam pojęcia. I nawet nie odczytałam wszystkich komentarzy, może rano coś mi się uda. Do tej pory nie było takich psikusów. Ostatnio znowu coś pozmieniali w kokpicie, rozbudowali, niby ulepszyli, ale wcale nie jest lepiej, tylko gorzej. Takie zmiany odbierają ochotę do pisania.  A w ogóle, to od przedwczoraj mam paskudny nastrój. Rok temu leczyłam zęby i wydawało mi się, że będę mieć spokój na dłuższy czas, a tu „zonk”. W szóstce zgorzel. Wczoraj po południu  godzina tantalowych męk na fotelu dentystycznym i jeszcze nie koniec. Czeka mnie wyprawa do miasta zrobić rtg uzębienia, a potem leczenie kanałowe. Ząb jak bolał, tak boli, mimo antybiotyku i prochów przeciw bólowych. Następna wizyta dopiero w poniedziałek, chyba sfiksuję  z  bólu.  Nawet się znieczulić nie mogę jakąś sensowną miksturą, bo antybiotyk stoi na straży. Masakra.  Tak mi było dobrze po świętach, beztrosko, a tu z godziny na godzinę wszystko stanęło do góry nogami. Jestem wytrzymała na ból, cierpliwa, ale ileż można?  Ból jednorazowy, krótki, nawet bardzo mocny znoszę bez mrugnięcia okiem, a kilkudniowy… Nie wiem jak to będzie do poniedziałku. Moja silna wola zostanie poważnie nadwyrężona, tym bardziej, że za rtg i leczenie muszę zapłacić, ponad 350.00 zł, bo NFOZ ma w czterech literach nasze uzębienie.  37 lat płacenia składek na ZUS i co?  – Wyrwać mogę bezpłatnie, ale leczyć, nie – oznajmiła mi pani dentystka. – Proszę się zdecydować… Wyrwiemy i będzie po bólu, a po leczeniu kanałowym może być różnie, decyzja należy do pani.  No i masz babo placek. Szkoda pozbywać się zęba, chociaż mam ich jeszcze dużo, ale jak po paru miesiącach ma się zacząć od nowa, to szkoda bólu i pieniędzy.  Zdecydowałam się na leczenie. Ponad dziesięć lat miałam spokój z zębami, aż do zeszłego roku. PESEL się upomina o swoje prawa, cholerka!  Nic już dzisiaj nie napiszę, bo mi w głowie huczy. Boli wszystko, nawet włosy na głowie. A jutro z rana muszę odwalić śnieg z podwórka, od bramy do okienka w piwnicy, a jest go od groma. Zamówiłam węgiel, obawiam się, że tego, co mam może mi zabraknąć do końca wiosennej zimy. Bywajcie… ******************************* Dentysta: - „Niech się pan rozluźni, wyrwę panu tego zęba w pól minuty.” Pacjent: - „A ile to będzie kosztować?” Dentysta: - „200 złotych.” Pacjent: - „Tyle pieniędzy za pól minuty?” Dentysta: - „No cóż, jeśli pan chce, to mogę go wyrywać bardzo powoli.”  Brak powiązanych notek. 