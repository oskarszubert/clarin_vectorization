Są czasem w życiu takie dni, takie chwile, które nie mają w sobie nadziei i uwierają jak ciasny but. Trzeba je jednak przeżyć i iść dalej.    Dzisiejszy dzień nie należał do udanych. Mimo, że pogoda była bardzo ładna, że nic się nie wydarzyło nadzwyczajnego ani smutnego, ani wesołego, to jakoś tak mi markotno. Jest to u mnie rzadkość, bo zazwyczaj od rana mam dobry humor.  Wstaję prawą nogą, wypijam swoją rytualna kawę, a potem to już wszystko idzie gładko. Dolegliwości zdrowotnych nie zauważam, szkód materialnych też nie, poza spalonym silnikiem kosiarki elektrycznej. No tak, to jest dotkliwa szkoda, bo skosiłam tylko trzy czwarte trawnika, a resztę to chyba będę nożyczkami ścinać. Mam wprawdzie kosę, nawet dwie. Jedną duża taką dla mężczyzny i jedną małą, damską, hii..hiii , ale już są stępione, a ja nie bardzo sobie radzę z osełką. Owszem, kiedyś próbowałam, lecz zanim zdążyłam porządnie przejechać osełką po ostrzu kosy, już mi krew trysnęła z palca. Więcej się do tego nie biorę. Tępą kosą nie da się kosić niskiego trawnika. Poczekam aż podrośnie i może, któryś z sąsiadów naostrzy kosę, to wtedy się dobiorę do trawy. Nawet mój nowy przyjaciel labrador Kadi, którego dzisiaj odwiedziłam nie poprawił mi nastroju. On też miał smutne oczy i był osowiały. Nie lubię takich dni, które mnie przytłaczają bez wyraźnego powodu.Na upartego to powód by się znalazł. Rachunki, które leżą od wczoraj i aż piszczą; za telefon – 273,00 zł, drugi rachunek za prąd – 380,oo zł, do tego Neostrada – 59,00 zł, bluconekt – 49,00 zł, satelita – 39,00 i OC za samochód – 256,00 zł plus ubezpieczenie domu – 300,00 zł, butla gazu – 54,00 zł, przegląd samochodu za tydzień – 110,00 zł.  To wszystko do zapłacenia do końca sierpnia. Jesień na karku i trzeba kupić węgiel, chociaż na początek tonę, a to już 640,00 zł.  Do tego musze doliczyć miesięczny koszt leków – 120.00 zł, środki czystości, paliwo do samochodu i nie wiem czy mi coś zostanie z emerytury. Teraz już wiem czemu mi markotno. Przydałaby się wyższa emerytura albo emeryt z dobrą gażą. Haa..haaa…Są gdzieś tacy? Przygarnę, nakarmię, napoję, pogłaskam  i może jeszcze coś….. Jedynie co mnie dzisiaj ucieszyło to moje lilie w ogródku.     Posadziłam 17 cebulek różnokolorowych lilii i to co wyrosło przyprawia o zawrót głowy. Kolory przepiękne. Kielichy ogromne, a zapachy, że aż dech zapiera. Najsilniej i najpiękniej pachną białe i lekko cytrynowe.Fioletowe są obłędnej urody ale bez zapachu. Na każdej łodydze po kilka kwiatów, aż się nie chce z ogródka wychodzić. Dla poprawy nastroju wklejam parę fotek, oczywiście z netu, bo chociaż zrobiłam komórką zdjęcia  moim liliom, to nie mogę ich wgrać do komputera, bo zapomniałam hasło administratora i nie mogę otworzyć żadnego programu. Skleroza nie boli. Po prostu zapomniałam, a nie zapisałam, bo mi przez myśl nie przeszło, że mogę zapomnieć. A jednak!      Brak powiązanych notek. 