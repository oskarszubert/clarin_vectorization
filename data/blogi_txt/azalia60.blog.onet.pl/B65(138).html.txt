Koniec leniuchowania. Tak postanowiłam. Nie bardzo mi się   chce wracać do pisania, ale wiem, że im dłużej będę zwlekać, tym trudniej będzie się odnaleźć. A lenistwo wciąga. Dzień, dwa można sobie odpuścić, ale tydzień, to stanowczo za dużo. Dwa minione dni poświęciłam na załatwianie przeróżnych spraw z kategorii urzędowych; Zus, urząd gminy, bank. Sądziłam, że jeden dzień wystarczy, bo to proste sprawy. Nic wielkiego. Wejść do budynku, podejść do okienka, wziąć druczek, wypełnić, poprosić o klepnięcie pieczątki, potem druczek zanieść do odpowiedniego urzędu, oddać pani czekającej  w okienku, powiedzieć dziękuję i do widzenia… O, nie ma tak łatwo, marzenie ściętej głowy. W pierwszym urzędzie dostałam druczek, nawet pani dała długopis, pokazała co, gdzie wypełnić i poszła sobie. Druczek wypełniłam i czekam, co chwilę zerkając na duży ścienny zegar, niecierpliwiąc się z każdą upływającą minutą, bo w innym urzędzie czeka pani w okienku na tenże druczek. Po kilkunastu minutach ośmielam się podejść do drugiego okienka i zapytać miłą panią czy nie przystawiłaby pieczątki na druczku, bo muszę go zanieść do urzędu miasta, a pani która mi go wydała gdzieś wyszła. O, naiwności ludzka. Pani z drugiego okienka nie może klepnąć pieczątki, bo to nie jej rewir i zaczyna mi wymieniać jakieś ważne symbole, A6, H7, itp, jakbym się na tym cokolwiek wyznawała. I tym stwierdzeniem obudziła we mnie mordercze instynkty. Nic jej nie zrobiłam, bo nie zaliczam się do raptusów, tylko udałam się wprost do gabinetu kierownika działu. I dopiero rozpętała się burza. Nagle okazało się, że w całym gmaszysku jedyną osobą godną czy też władną do przystawienia pieczątki na tym druczku jest pani Jola, którą akurat gdzieś wcięło. Kierowniczka działu plus dwie panie z okienek usilnie starają się dociec gdzie ta Jola mogła pójść. Płaszcz wisi na haku, torebka leży na biurku, a Joli jak nie ma, tak nie ma. Nareszcie przyszła, uśmiechnięta, zdziwiona zbiegowiskiem koło jej okienka i nawet nikogo nie przeprosiła, tylko wyrwała mi z ręki ten nieszczęśliwy druczek, zniknęła za drzwiami i za moment oddała przez okienko. Ufff… Zdążyłam w ostatniej chwili do drugiego urzędu, tuż przed końcem pracy. Wracając, rozmyślałam nad dyscypliną urzędniczą. Kiedy ja pracowałam, to nie do pomyślenia było, żeby ktoś opuścił stanowisko pracy bez zgody przełożonego, a jeśli nawet tak by się zdarzyło, to od progu musiałby się gęsto tłumaczyć, nie mówiąc o reprymendzie i upomnieniu.  Chcąc się odstresować poszłam na zakupy. Miałam w planie kupno włóczki. Weszłam do jedynej pasmanterii w tej okolicy i zaczęłam rozglądać się za kimś z obsługi. Wydawało mi się, że obsługa powinna czekać na klienta, a tu puchy. Podeszłam do regałów z włóczką, oglądam, dotykam i nikt się mną nie interesuje. Po chwili zza kotary wychodzi z zaplecza młode dziewczę i… ni be, ni me. Rzuciła na mnie okiem, odwróciła się i zaczęła rozmawiać przez komórkę. Ja stoję i czekam, a ona nawija w najlepsze, chichocze do słuchawki, a we mnie zaczyna  się gotować. Odchrząknęłam i dość głośno mówię: - Proszę pani, czy jest żółta włóczka?  Dziewczę ani drgnie, więc ponawiam pytanie już znacznie donośniejszym tonem. – Czy jest żółta włóczka?! – Żadnej reakcji, ona dalej gada. Zza tej samej kotary wyłania się druga panienka i zamiast się mną zająć, udziela mi wręcz nagany: - Czego się pani tak wydziera? Jak koleżanka skończy rozmawiać, to panią obsłuży.  No, nie, tego już było za dużo. Palnęłam im kazanie na temat szacunku dla klienta i wyszłam nic nie kupiwszy.  Idąc na przystanek, wdepnęłam do Aldika. I tam odzyskałam dobry humor i z wielka przyjemnością i podziwem patrzyłam na uwijające się młode dziewczyny. A pani przy kasie wprawiła mnie nie tyle  w zdumienie, co w zachwyt. Bywałam i bywam wielu marketach, ale tak sprawnej kasjerki jeszcze nie widziałam. Tempo błyskawiczne, prawie dostałam oczopląsu, a dziewczyna przy tym z uśmiechem od ucha do ucha. Trzy obrazki z branży – praca -, a każdy inny. Chyba wiadomo dlaczego. Zakończyłam urzędowo zakupowe sprawy i od jutra biorę się za swoja robotę. Wiosna tuz, tuz. Dni dłuższe, cieplejsze, śnieg prawie stopniał i żyć się chce.   Brak powiązanych notek. 