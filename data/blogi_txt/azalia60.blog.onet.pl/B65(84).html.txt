Wracając z zakupów zatrzymałam się przed pawilonem, przed którym zgromadził się spory tłum ludzi. Myślałam, że jakiś wypadek, bo przy schodach stał duży towarowy bus. Pytam znajomej co się stało, a ona mi odpowiada – Nie wie pani, przywieźli nową dostawę do ciucholandu. – To u nas mamy ciucholand, tu w tym pawilonie, przecież tu są dwa sklepy z odzieżą, z tkaninami i firankami, a za rogiem duża hurtownia odzieżowa?  – Nie usłyszałam odpowiedzi, bo tłum zafalował i wszyscy zaczęli się przepychać do wejścia.   Nie byłabym kobietą, żeby nie wejść i nie zobaczyć za czym tak wszyscy się pchają. Spojrzałam na zegarek, do autobusu miałam jeszcze 40 minut, więc mogłam sobie pozwolić na rekonesans zamiast marznąć na przystanku, a mrozik solidny – 12. Dotarłam na pierwsze piętro. Na dużej powierzchni gdzie jeszcze parę miesięcy temu był Geesowski sklep z odzieżą, rozgościł się teraz sklep z odzieżą używaną.   Co chwilę słyszałam. – Dzień dobry, cześć, co słychać, pani też tutaj? – Sporo znajomych, przeważnie kobiety i młodzież. Z trudem dopchałam się do środka, gdzie właścicielka rozwiązywała ogromne wory. Zawartość worków znikała w rękach wyszarpujących co atrakcyjniejsze ciuszki. Pod oknem dwie panie rozkładały ogromne firany. – Zobacz mamo jakie śliczne – zachwycała się młodsza. – O takich marzyłam do salonu. A te, popatrz – pokazywała z zachwytem  krótkie firaneczki z wzorem prosto z bajki o czerwonym kapturku. – Te będą do dziecinnego pokoju.  – Bierzemy – zdecydowała matka. – Kto wyrzuca takie ładne i prawie nowe firanki   – zastanawiała się na głos, podążając do kasy.  Jedna ze znajomych pań, upychała do worka kolejny sweter. – Po co pani tyle swetrów – spytałam z głupia frant. Spojrzała na mnie zdziwiona. – Widzi pani jaka na nich dobra wełna, a te kolory i gatunek, takiej się u nas nie kupi, a nawet jak jest to kosztuje majątek.  – Jak pani lubi chodzić w swetrach to może i warto – przyznałam, bo rzeczywiście ona miała rację. – Ja nie lubię swetrów. – Dodałam odchodząc na bok. – Ja też nie chodzę w swetrach. Ja pruję i robię nowe, a jakie mają wzięcie. Dorabiam do emerytury. - Po ile te swetry? – spytałam zaciekawiona. – Pani kochana, po 5 zł sztuka, a ja za gotowy biorę 30 zł. Robię też czapki, szale, to się opłaca. Mam teraz czas to sobie dłubię na drutach, na szydełku i to mnie cieszy, a pieniądze się przydają, no nie? – No tak. – Skwitowałam i przeszłam dalej gdzie grupka nastolatek kwiczała z radości pokazując sobie złowione bluzeczki i spodnie. Wychodząc ze sklepu zrównałam się na schodach z mamą i córką objuczonymi workami z firanami. – I co opłaciło się?  – Zagadnęłam. – Jasne, że się opłaciło. Taniutko i wzory jakich w sklepie się nie kupi.  A córka jeszcze znalazła śliczny płaszcz na wiosnę. Jak na nią szyty i  całkiem nowy. Jutro maja być kołdry puchowe, też przyjdziemy. Dobrze, że u nas taki sklep otworzyli. Jest w czym wybierać i za parę złotych można się ubrać jak w domu mody. Niedawno byłam w mieście powiatowym i idąc ulicą, która kiedyś była „martwa”, to znaczy same prywatne domy, jakiś sklep spożywczy i kiosk z gazetami, a teraz nagle ożyła. Od początku do końca same ciucholandy. Co jeden to ma inny wystrój, inny szyld, witryny kuszą firanami, sweterkami, spodniami, butami, torbami itp. Stroje karnawałowe, kapelusze, nawet tkaniny. Kiedy pracowałam, zdarzało mi się zajrzeć do sklepu z używaną odzieżą,  który prowadziła moja koleżanka i też coś tam znalazłam,dresy, czy bluzę polarową, albo kurteczkę. Trafiały się ładne ciuszki, niektóre nawet z metkami i w oryginalnych opakowaniach. Nie mam nic przeciwko kupowaniu w lumpeksach ale jak się okazuje jest ich coraz więcej, a bankrutują sklepy odzieżowe, bo nie mają nabywców. Powstało trochę błędne koło. Ludzie biednieją więc kupują tam gdzie taniej, a z drugiej strony ci co mieli sklepy upadają bo nie wytrzymują konkurencji. I tak źle i tak nie dobrze.    Brak powiązanych notek. 