Dzisiejszy dzień, to przecież Barbórka. Święto braci górniczej. Kiedyś, za czasów PRL  dzień ten był celebrowany powszechnie nie tylko na Śląsku. Pamiętam, że Domach Kultury, w szkołach organizowano  akademie z udziałem zaproszonych górników w galowych mundurach. Ileż było radości z takich spotkań. Dzieciarnia z rozdziawionymi buziami słuchała opowiadań o wydobywaniu węgla, o niebezpieczeństwie czyhającym pod ziemią. Dziewczynki jak urzeczone patrzyły na barwne pióropusze przy górniczych czapkach, na błyszczące guziki przy mundurach. Pamiętam jak bardzo czułam się ważna, recytując dla górników wiersz podczas szkolnej akademii, a potem gdy z dwoma kolegami graliśmy na akordeonach śląskie przyśpiewki. Górnicy nam dziękowali, bijąc brawo, a po akademii wszystkim dzieciakom rozdawali cukierki.  Radość była ogromna, z wielu powodów. Mieliśmy ciekawe spotkanie, dostaliśmy cukierki, nie było lekcji i mieliśmy co opowiadać rodzicom. Moja mama bardzo się przejęła moim opowiadaniem i dokładnie pamiętam co powiedziała: – Żebym miała iść na żebry, to nigdy nie dałabym ojcu pracować w kopalni. Ja  tak bardzo wzięłam sobie do serca te jej słowa, że gdy po kilku latach poznałam bardzo przystojnego i miłego górnika, to nie chciałam się z nim spotykać, mimo że mi się bardzo podobał. Ja byłam wtedy w liceum pielęgniarskim na praktyce w szpitalu w  Mikołowie, a on został przyjęty na chirurgię z wypadku pd ziemią.  Dwa miesiące leżał w gipsie po szyję. Karmiłam go, myłam, a on się we mnie zakochiwał. Poznałam jego rodziców, braci, siostry. Podobał mi się coraz bardziej, ale wciąż pamiętałam słowa mojej mamy.  Po wyjściu ze szpitala odwiedził mnie w domu z bukietem kwiatów, bombonierką i butelką wina dla ojca. Skąd znał adres, nie wiem, ja mu nie podawałam. Potem pisał do mnie, prosił o spotkania, zapraszał do siebie, ale ja byłam nieugięta.  Po ośmiu latach, gdy byłam już mężatką, dostałam od niego list. Napisał, że ożenił się, ma dwoje dzieci, ale żona go zostawiła, bo znowu miał wypadek i ma sztywny kręgosłup i amputowaną prawą nogę. Ten list odebrałam jak oskarżenie, że go odrzuciłam. Słowa: „Gdybyś mnie wtedy chciała, to może dzisiaj nie byłbym kaleką”, utwierdziły mnie w tym. Od tamtej pory każdego 4 grudnia wracają do mnie te wspomnienia. Ale dość wspomnień. Czas przejść do sedna. Zapewne nie wszyscy wiedzą co to za święto. Tak sądzę, bo  już od dawna dzień ten nie jest tak celebrowany jak dawniej. Obchodzą go tylko górnicy i ich rodziny w kameralny sposób. Parę dni temu zapytałam dwóch chłopców z sąsiedztwa, uczniów gimnazjum, co wiedzę o Barbórce, to popatrzyli na mnie jakbym miała coś z głową. W szkole się nie mówi o tym dniu. W telewizorze też jeszcze nie słyszałam, więc skąd młodzież ma wiedzieć? Zerknęłam do internetu i na portalu http://ultramaryna.pl, przeczytałam trochę ciekawych informacji. Podaję za Agą Starzyńską: „HISTORIA, LEGENDA I PATRONKA Barbórka obchodzona 4 grudnia to kluczowy doroczny moment kalendarza  górniczego, emblemat naszej tradycji i jeden z jej ostatnich bastionów.  W powszechnej świadomości nierozerwalnie związana z Górnym Śląskiem,  tak naprawdę trafiła na nasz teren z Austrii, Saksonii i Czech. Co  więcej, wiele wątpliwości wśród historyków budzi sam wybór patronki”.      Znalazłam w internecie fotografię niewielkiej, srebrnej rzeźby przedstawiającej św.Barbarę. Jest wyjątkowo piękna. Na cokoliku widnieje inskrypcja z datą 1534 r. Rzeźba ta jest własnością Muzeum Diecezjalnego   w Peplinie, a obecnie wypożyczono ją na wystawę rzeźb sakralnych w Kutnej Horze.  „Nie wiemy więc na pewno, dlaczego ją właśnie wybrali górnicy. Wcześniej patronowała ona kilkunastu, jeśli nie kilkudziesięciu zawodom, między  innymi artylerzystom i kamieniarzom. Najbardziej przekonująca jest  hipoteza, iż zadecydowało tu znaczne rozpowszechnienie kultu św. Barbary  jako patronki dobrej śmierci” – tłumaczy Jacek Okoń, kustosz, kierownik  Działu Kultury Muzeum Górnictwa Węglowego w Zabrzu, sekretarz redakcji Zeszytów Naukowych „Górnik Polski”. Obecny sposób świętowania Barbórki utrwalił się w II połowie XIX wieku i w formie niemal niezmienionej funkcjonuje do dzisiaj.” *********************************  Inne źródła podają, że: „Święta Barbara – męczennica. Patronka górników, hutników, artylerzystów, strażaków, architektów, kowali, marynarzy, żołnierzy, kamieniarzy i więźniów oraz dobrej śmierci. Podczas II wojny św. Barbarę uważana też za patronkę polskiego podziemia”.  ***************************** Tak się składa, że wśród moich koleżanek blogowych jest sporo Barbar. Korzystam więc z okazji i składam wszystki Barbarom, odwiedzającym mój blog, najserdeczniejsze życzenia imieninowe.    Kochane dziewczyny, zdrowia, zdrowia i po raz n-ty zdrowia. Bo jak jest dobre zdrowie, to reszta się jakoś ułoży.  Dla Was Drogie Basie, Basieńki, Barbarki, bukiet kwiatów.       Brak powiązanych notek. 