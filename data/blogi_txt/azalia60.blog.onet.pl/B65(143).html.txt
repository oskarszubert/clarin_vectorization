- Aby ich wszystkich szlag trafił, piekło pochłonęło! – Takimi słowami powitała mnie sąsiadka, stając w moich  drzwiach. - A kogóż to piekło ma pochłonąć? I czemu tak ostro?  – spytałam z lekka zdziwiona jej zachowaniem i epitetami pod adresem niewiadomych mi „ich”, bo kobieta nie zalicza się do furiatek ani kapiszonów, co to wybuchają w najmniej oczekiwanej chwili i z byle powodu.  W odpowiedzi zaczęła mi machać przed nosem plikiem zadrukowanych arkuszy.  - Załatwili mnie cholery, na amen załatwili, a tacy byli mili, łagodni, polubowni, uśmiechali się, kawusią poczęstowali… Nie czekając na koniec tyrady, wzięłam od niej te arkusze i zaczęłam się wczytywać. Ja czytałam, a sąsiadka siedziała przy stole, przeklinając pod nosem.  Kiedy doszłam do końca, nie bardzo wiedziałam co jej powiedzieć, bo od tego co przeczytałam, włosy mi się zjeżyły nie tylko na głowie. Mówiła prawdę, załatwili ją.  A prawda jest taka. Potrzebowała „na  gwałt” cztery tysiące złotych na wymianę pieca centralnego ogrzewania, bo zima nie odpuszcza, a ich piec wziął i rozsypał się ze starości. Ktoś ze znajomych ślusarzy pospawał w grudniu, poskręcał i jakoś piec działał, aż nagle w poniedziałek padł. Na szczęście padł w dzień, a  nie w nocy i zdążyli zagasić żar, zakręcić dopływ wody, bo mogło być różnie, pożar, zaczadzenie, mały potop, itp.  Kupić nowy piec, to żaden problem, ale wyłożyć kilka tysięcy na piec, na instalację, to już ponad ich możliwości, bo oboje są rencistami i to z tej niższej półki, dzieci nie mają, rodzina bliższa i dalsza ma w nosie ich problemy, więc pozostał jak zwykle niezawodny bank. Ale i tu przywitał ją pech. Bank  odmówił kredytu  z racji niskich dochodów. Odwiedziła jeszcze kilka banków w pobliskim mieście i wróciła z niczym, a w domu zimno. Pożyczyła ode mnie duży panel elektryczny i dogrzewali się w dzień, a na noc wyłączali, bo obawiali się że pobór prądu przez panel zwiększy koszty opłat za energię  elektryczną. Następnego dnia los się do niej uśmiechnął. Na słupie wiaty przeczytała ogłoszenie:”Masz niskie dochody, banki odmawiają kredytu, my ci pomożemy. Szybkie pożyczki, bez BIK, BIG, bez zaświadczeń i zbędnych dokumentów. Zadzwoń, umów się na spotkanie…”   Nikomu nic nie mówiąc, zadzwoniła, umówiła się i pojechała  do miasta pod wskazany adres. Rozmowa trwała  pół godziny, a rano miała już pieniądze na koncie. Nie tyle, ile chciała, bo tylko trzy tysiące sześćset złotych, ale była wniebowzięta, bo widmo zimna, ewentualnie horrendalnych opłat za prąd  zniknęło. Od razu pobrała pieniądze, dała znajomemu fachowcowi i czekała kiedy wróci z piecem i zainstaluje. Mężowi przyznała się, że wzięła szybki kredyt, wprawdzie na cztery lata, bo tak zdecydowała pani w „banku”, ale za to są niskie raty, tylko dwieście pięćdziesiąt złotych. To im za bardzo nie uszczupli dochodów, a piec będzie nowy i problem z głowy.   Myślała, że mąż ją z radości i wdzięczności pocałuje w piętę, a tymczasem on, po przeczytaniu wielostronicowej umowy sklął ją,  zbeształ, wyzwał od idiotek, ciemniaczek i powiedział, że jak sama wzięła kredyt, to sama go będzie spłacać, bo on  grosza nie da ze swojej renty.  Kobieta przyszła do mnie upewnić się czy naprawdę zrobiła źle, biorąc ten kredyt i prosiła, żebym jej objaśniła ile musi oddać.  Jak jej miałam powiedzieć, że za pożyczone trzy tysiące sześćset musi oddać dwanaście tysięcy, no jak?   Biedna kobiecina była tak przejęta, że nie przeczytała umowy zanim ją podpisała. Musiałam w końcu powiedzieć jej prawdę, słowo po słowie, punt po punkcie objaśnić, wyliczyć i…  Przy dwunastu tysiącach o mało mi nie zeszła. Dobrze, że mam odpowiednie medykamenty w domu, bo w przeciwnym razie musiałabym wzywać pogotowie.  Dla zobrazowania kredytu, a właściwie dbałości „banku” o swoje interesy pstryknęłam kilka zdjęć. Obraz kiepski, bo robiłam wieczorem, ale jak się dobrze przyjrzeć, to można wszystko wyczytać.   To jest rozpiska rat na 48 miesięcy. Widać, jak dłoni, że pierwsze raty, w sumie 20, to nic innego jak spłata ubezpieczenia.  Od 20 -tej raty zaczyna się  dopiero spłata pożyczonej gotówki.  Na tym zdjęciu widać szczegółowo, że od 35 raty nastąpi spłacanie „wynagrodzenia umownego”. Co to oznacza, można się domyślać, to oznacza, że „bank” zarabia na każdej udzielonej pożyczce 1/3 jej wartości, ubezpieczyciel tak samo.  Ja wiem, że czasem trzeba chwycić się brzytwy, jak to mówią, gdy ludzie nie mają wyjścia, ale nie rozumiem, jak w praworządnym państwie  legalnie i w majestacie prawa funkcjonują lichwiarskie „banki”, potocznie zwane parabankami. Nie zawsze szybko, sprawnie, bez zaglądanie w papierki oznacza tanio, po ludzku, a ta pomoc przymilnie oferowana, jest zwyczajnym, obrzydliwym zdzierstwem, nie mówiąc, ze wyłudzaniem. Być może dla prawa  obojętne jest co kto i jak robi, komu pomaga, a kogo krzywdzi, oszukuje, byle tylko płacił podatki.  Każdy powie, mogła dokładnie przeczytać umowę, nikt jej nie zmuszał do podpisania, chciała kasę, to ma i niech nie narzeka. Każdy orze jak może, ale do czorta, orać też trzeba z wyczuciem i bez zadawania bólu.  Zastanawiałam się jak pomóc sąsiadom, może da się to jakoś odkręcić. Byłam w tym „banku”, pytałam, ale okazuje się, że owszem można odkręcić pożyczkę zanim minie 10 dni, ale trzeba natychmiast zwrócić pobrane pieniądze z dość sporą dopłatą za przygotowanie wniosku, rozpatrzenie, przyznanie, wysłanie, przelanie… Duży to procent od naiwności i braku rozwagi. Gdyby sąsiadka przyszła do mnie, albo powiedziała mężowi co chce zrobić, zapewne nie miałaby tak szybko pieca, ale spałaby spokojnie i nie słaniała się pod uwierającym garbem dwunastu tysięcy.    Cholera, aż się wierzyć nie chce, ze z 3600 zł, zrobi się 12000 zł. Cudowne rozmnażanie. Wiadomo, że im dłuższy czas kredytowania, tym więcej to kosztuje, ale nie aż tyle. Pytałam wczoraj moją znajomą, prezeską banku spółdzielczego i dowiedziałam się, że z taką ratą, jaką ma płacić moja sąsiadka, u niej dostałaby ten sam kredyt na 20 miesięcy, tylko musiałaby mieć przynajmniej jednego poręczyciela. I tym argumentem banki naganiają klientów parabankom. W głowie się kręci od tego wszystkiego.  Znajomej zostało jeszcze tylko parę dni, może uda jej się pożyczyć gdzieś pieniądze i pozbyć się kłopotu. Piec już ma.  Brak powiązanych notek. 