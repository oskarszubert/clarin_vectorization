Ksawery szaleje. Takie ładne imię, a taka groźna bestia.  Kto wymyśla imiona dla tajfunów, huraganów czy innych sprawców kataklizmów? Ja nie wiem, a może ktoś z Was wie? Od wczorajszego wieczoru mam w domu dyskotekę. Światło co chwilę gaśnie, w domu cisza i ciemność, a kiedy już pozapalam świeczki, to nagle i żarówki się zapalają.  Kręćka można dostać. Dzisiaj wieje i wyje, ale na szczęście poza kilkoma złamanymi konarami drzewa, urwaną rurą spustową od rynny, wywróconymi kubłami na śmieci, nic wielkiego się nie stało. Kubły przymocowałam drutem do słupka parkanu i mam nadzieję, że Ksawery da im spokój. Z ciekawości zajrzałam do księgi imion i oto co znalazłam  o Ksawerym: „Ksawery jest mężczyzną, który nie przepada za towarzystwem i ma niewielu przyjaciół. Ludzie raczej go unikają, ponieważ jest krytyczny i wymagający w stosunku do innych. W pracy Ksawery jest solidny i przykłada się do powierzonego mu zadania. Uwielbia podróże i obce kraje…”.  Analizując ten zapis, można się dopatrzyć wielu wspólnych cech z obecnym żywiołem o tym imieniu.  Ja widzę same podobieństwa. Szybki ten Ksawery, 120 km na godzinę, ale  znam szybszych – kierowców, to znaczy znałam, bo już ich nie ma.  Byli za szybcy i zbyt pewni swoich umiejętności.  Ksawery zniknie, straci napęd i będzie nareszcie spokój. Oby jak najszybciej. Przez niego od  wczorajszego wieczoru mam w domu dyskotekę. Światło co chwilę gaśnie, w domu cisza i ciemność, a kiedy już pozapalam świeczki, to nagle i żarówki się zapalają.  Kręćka można dostać. Dzisiaj wieje i wyje, ale na szczęście poza kilkoma złamanymi konarami drzewa, urwaną rurą spustową od rynny, wywróconymi kubłami na śmieci, nic wielkiego się nie stało. Kubły przymocowałam drutem do słupka od parkanu i na razie stoją w miejscu.  O, właśnie w tej chwili prąd sobie „poszedł”. Dobrze, że piszę w pliku, bo gdybym pisała w edytorze, to moje pisanie poleciałoby razem z Ksawerym. Dostałam kilka maili z pytaniem o moje pomponiki, co, jak i za ile. Opiszę wszystko, bo nie mam nic do ukrycia.  Powiem Wam, że to marny interes. Początkowo wydawało się, że prosto i łatwo, ale tak nie jest, bo to nie tylko same pomponiki. Firma dostarcza czapki z włóczki robione maszynowo, obszyte futerkiem, a chałupnicy muszą je wykończyć według podanego wzoru. Wykończenie polega na zebraniu igłą z grubą nitką wszystkich niezakończonych oczek na wierzchu czapki, a jest ich 42 sztuki, ściągnięciu do kupy, związaniu, przeciągnięciu końców nitek do środka, pod podszewkę, a następnie zrobienie pomponika. Pomponik to nic innego jak wycięte kółko z futerka, które należy pofastrygować po obwodzie, środek wypełnić ociepliną, ściągnąć nitki i związać. Powstaje kulka-pomponik i ten trzeba przyszyć na środku uprzednio ściągniętego wierzchu czapki.  Kolejna czynność, to doszycie do boków czapki, a raczej do uszu, dyndających kutasików. Z tym jest największy problem, jak to zwykle z kutasikami, bo najpierw należy złączyć kilkanaście cieniutkich nitek włóczki w pasemko, potem  pasemko przeciągnąć szydełkiem przez środek górnego brzegu kutasika, zawiązać na supełek, następnie zrobić to samo przy uszach czapki, mocno związać, końcówki przeciągnąć pod podszewkę, żeby nic nie wystawało, a węzełek był dokładnie schowany,  i…  to już koniec. Ta robota wymaga cierpliwości, zręczności palców i dokładności, a nawet siły, bo nie zawsze igła miękko wchodzi w futerko. Oczy się bardzo męczą i trochę kręgosłup. Nie wiem czy dam radę długo to robić. Terminy napięte, a kontrola jakości bardzo surowa, bo te czapy przeznaczone są wyłącznie za granicę; cała niemal Europa je zamawia, USA, Australia, a nawet Chiny, tylko nie wiem po co Chińczykom ciepłe czapy futrzane? Dla szpanu? Cena tej czapki – (ostatnio szał w zimowych kurortach), to podobno ponad 100 zł. Chałupnik dostaje za wykończenie czyli za to wszystko, co opisałam  - 1 zł. Moim zdaniem  bardzo mało. Żeby zrobić 3 czapki w godzinę, trzeba by mieć „motórek” w rękach i nie oddychać. Mówią, że da się zrobić więcej, że to kwestia wprawy i treningu. Może i tak, ale ja to widzę czarno, tym bardziej, że po zrobieniu kilku czapek w pokoju jest mnóstwo kłaczków futerkowych dosłownie na wszystkim. Pomponiki i kutasiki wycięte są na ostro i trzeba je obierać z resztek futerkowych kłaczków. Mimo obrania, nadal kłaczki wychodzą. To podobnie jak z pierzem. Odkurzacz musi być w pogotowiu, bo można się zakichać na amen. Na razie trenuje, a co będzie dalej, to się okaże. Ja wiem, że to robota w domu, że nie trzeba nigdzie wychodzić, sami dowożą i odbierają, ale chcąc zarobić jakiś sensowny grosz, trzeba ślęczeć przy tym i tylko przy tym od rana do nocy, a nocą koszmarne sny z kutasikami i pomponami w roli głównej.  Ksawery nadal szaleje, ale chociaż na razie światła nie gasi. Może do rana padnie?  Pozdrawiam wszystkich.   Brak powiązanych notek. 