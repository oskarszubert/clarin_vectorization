Dziwna kobieta, pomyślała Janka.Weszła, poczytała kartę i wyszła, nawet nie spytała jak się czuję, nie zbadała pulsu ani ciśnienia. Gdyby tu zamiast mnie leżał jakiś przystojniak, to pewnie by go dokładnie obadała. Jednak jej myśli zaprzątał ten młody lekarz o imieniu takim jak ma jej mąż. Ciekawe, taki zbieg okoliczności, pokręciła głową. Jest na stażu, czyli ma tyle lat co jej syn. Podobny do niego bardzo, może tylko trochę wyższy i do tego to imię…Mąż  był taki jak on, kiedy się poznali. Tabuny dziewczyn szalały za nim,  a on wybrał ją, skromną chociaż nie brzydką studentkę ekonomii. Maciek  jest prawie jego kopią. Czasem w żartach mówi, że tylko Maciek jest jego prawdziwym dzieckiem, bo te starsze odziedziczyły urodę po Jance. Córka podobna do niej jak dwie krople wody, a najstarszy tak pół na pół, chociaż…bardziej do jej ojca. Mama kiedy żyła mówiła, że Maciek to dziecko miłości i dlatego podobny do Krzysztofa. Pewnie miała rację, bo dzieci miłości zazwyczaj są nie planowane ale z podobieństwem to chyba nie ma nic wspólnego. Swoją drogą, to zastanawiające, dlaczego dzieci z tych samych rodziców są tak różne pod względem wyglądu i charakteru.  Pewnie dlatego, uśmiechnęła się, żeby nie wyglądały jak klony.  Oj, co mnie naszło, bzdurne doszukiwanie się podobieństw i przyczyn. Po co mi to i tak się na tym nie znam. Teraz muszę myśleć o swoim zdrowiu. Leżała i oczyma wyobraźni widziała siebie jak wraca do domu, jak bierze się za sprzątanie, gotowanie. Ogród pewnie zapuszczony, a jej kwiaty, szkoda nawet myśleć, bo to od lat było na jej głowie. Lubiła prace w ogrodzie. Interesowała się wszelkimi nowinkami, kupowała nowe roślinki. Chłopcy, to znaczy mąż i syn, bo tak ich lubi nazywać, jej oczywiście dużo pomagali ale oni nie mieli do tego głowy ani cierpliwości. Pomóc tak ale żeby samemu coś zrobić, to już nie. Tęskniła za domowym życiem. Leżała tu zaledwie ponad tydzień, a wydawało jej się, że to już długie miesiące. Chciałaby, żeby już było rano, żeby wreszcie zacząć rehabilitację, żeby coś się działo. Zawsze lubiła aktywne życie, a teraz leży uwięziona jak w dybach. Na oddziale była już cisza. Czasem tylko słychać było stukanie klapek pielęgniarki idącej do którejś z sal albo brzęczyk dzwonka na korytarzu.W domu pewnie jej maż siedzi w swoim gabinecie i pisze te swoje ekspertyzy budowlane, a Maciek z Beatą..może są razem u niego albo on jest u niej. Ogarnął ją smutek, na myśl, że tam, parę przecznic od szpitala, życie toczy się swoim ustalonym torem, a ona tutaj tkwi w bezruchu. Nie chciało jej się spać więc zaczęła półgłosem ćwiczyć wymowę. Najpierw pojedyncze proste słowa, a potem trudniejsze, a nawet całe zdania. Usta były już posłuszne jej woli, język też. Po każdym sprawnie wymówionym słowie uśmiechała się w ciemności. I nagle nie wiadomo dlaczego zamilkła. Trwało to dobrą chwilę, a jej mózg w tym czasie pracował na najwyższych obrotach. Zmarszczyła brwi jak dziecko, gdy usiłuje sobie przypomnieć zadaną lekcję. I właśnie w tej chwili przypomniała sobie zdarzenie sprzed ośmiu lat, tak to było osiem lat temu, utwierdziła się. Gotowała obiad, Maciek był jeszcze w szkole, a Krzysztof na tarasie czytał gazetę. Pamięta dobrze, bo pogoda była przepiękna i czekali na Maćka, żeby pojechać nad rzekę po obiedzie. Wtedy był ten telefon. Janka podbiegła do sypialni, bo tam mieli aparat i odebrała. W słuchawce na jej kilkakrotne halo, była cisza i już miała odłożyć słuchawkę, gdy usłyszała jakiś obcy damski głos. Z początku nie mogły się porozumieć, bo kobieta była zdenerwowana i nie bardzo jasno mówiła ale w końcu opanowała się i poprosiła do telefonu pana Krzysztofa.  Janka podbiegła na taras i zwołała Krzyśka. – Jakaś dziwna kobieta do ciebie – powiedziała do męża.- Nie wiem, pijana, czy naćpana, bo nie mogłam się z nią dogadać. Mąż poszedł do telefonu, a ona zajęła się obiadem. Rozmawiał dość długo, bo w tym czasie Janka zdążyła usmażyć kotlety. Kiedy wrócił, pierwsze co ją uderzyło to jego twarz. Jakaś szara, spięta jakby mu nagle przybyło dziesięć lat. Na pytanie kto dzwonił, odpowiedział, że księgowa z jednej firmy, z którą współpracuje. Ma jakieś problemy z fakturami,  jest roztrzęsiona bo spodziewa się kontroli, a coś jej się w słupkach nie zgadza.  Janka nie zdziwiła się, bo była przyzwyczajona do takich sytuacji. – Pewnie chce, żebyś jej pomógł – rzuciła przez ramię. – I pojedziesz, co?  Mąż tylko kiwnął głową i wyszedł z mieszkania. Przy obiedzie prawie się nie odzywał, choć zawsze dużo mówił i wypytywał Maćka  o szkołę, o zajęcia sportowe. Janka domyśliła się, że z wycieczki nad rzekę nici, tym bardziej, że Krzysztof  jakby o tym już zapomniał, bo gdy tylko wstał od stołu wziął teczkę, kluczyki i posyłając jej krótkie– Na razie – zniknął za drzwiami. Kiedy wrócił, to nawet nie chciał kolacji ani kawy, tylko zamknął się w gabinecie. Janka była zdziwiona takim zachowaniem ale nie chciała być namolna i mu przeszkadzać, więc położyła się wcześnie spać. Biedny on, myślała wtedy, rozczulając się nad mężem. Znowu ma jakiś twardy orzech do rozgryzienia. Głupie baby, narobią bałaganu w papierach, a potem Krzysiek musi się za nie męczyć. Kiedy się obudziła rano, miejsce Krzyśka w łóżku było nie tknięte. Zerwała się wystraszona, czy mu się co nie stało.  Pobiegła do jego gabinetu i stanęła jak wryta. Krzysiek siedział w fotelu ze zwieszona głową, a na stole stała pusta butelka po koniaku. – Rany boskie – krzyknęła. – Co się dzieje? Ty jesteś pijany w trupa i jeszcze papierochy, fuj.. przecież ty od lat nie palisz. Krzysiu! Uniósł głowę i popatrzył na nią przekrwionymi oczami i coś wybełkotał, ni to przepraszam cię, ni wypraszam sobie. Zawołała Maćka i pomogli mu się przetransportować do sypialni. Było jej wstyd przed synem, bo jeszcze nigdy nie widział ojca w takim stanie.  Starała się go przed synem tłumaczyć ale sama nie wiedziała jak,   co się właściwie stało. Maciek tylko machnął ręką – Mama, daj spokój. Każdemu może się tak zdarzyć. Widocznie tato ma jakieś    problemy. Wytrzeźwieje to ci sam powie. Lecę do szkoły – złapał plecak i zniknął. Mąż spał prawie do wieczora. Potem wstał, wziął kąpiel i zanim się spostrzegła znów gdzieś pojechał. Martwiła się, że może spowodować wypadek, bo jeszcze miał w sobie alkohol. Dziwiło ją, że w takim stanie siadł do auta, Nigdy tego wcześniej nie robił, bo nigdy też nie upił się.  Widocznie coś poważnego u tej księgowej, skoro tak to odreagował, tłumaczyła sobie. Wrócił z kwiatami, z bombonierką i przeprosił za wczoraj. Powiedział, że już jest prawie wszystko wyjaśnione i za parę dni zapomnieli o tym. Ale czemu teraz to mi się tak wszystko przypomniało, zastanawiała się. Tyle lat nie myślałam o tym, bo o czymże było myśleć, a teraz to powraca. Dziwne. – Bardzo dziwne – szepnęła i wtuliła głowę w poduszkę. – Spać, teraz  tylko spać.  Powiązane notki: Dar od losu – 3 Dar od losu – 2 Dar od losu 1 