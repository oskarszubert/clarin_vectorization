Przerwa miała być krótka, a trochę się wydłużyła. Można się obejść bez komputera i internetu. Od czasu do czasu zerkałam na blogi i nawet parę razy zostawiłam swój ślad, ale przyznaję, że taka przerwa była mi potrzebna, nie tylko ze względu na planowane prace, dla higieny psychicznej przede wszystkim.  Nie wszystko zrobiłam co miałam w planie, bo pogoda była w kratkę. W ubiegłym tygodniu częściej padał deszcz, a po niedzielnej burzy nareszcie jest piękna słoneczna pogoda. Podejrzewam, że słońce da nam popalić i będziemy narzekać, jak to mamy w zwyczaju. Póki co, cieszę się słoneczkiem, podlewam swoje roślinki i skoro świt robię lustrację grządek i zbieram ślimaki. Tak, ślimaki, bo nareszcie się ujawniły. Nie wiem dlaczego  wcześniej ich  nie widziałam, gdy zżerały moje warzywka. Myślę, że za późno wychodziłam z  domu. Chcąc je zobaczyć, należy już o czwartej być w ogródku, a potem wieczorem, jak zaczyna się ściemniać. W dzień żarłoki śpią pochowane w ziemi, albo pod kamykami. Wczoraj, uzbrojona w rękawice, wiaderko ze słoną wodą, rozpoczęłam  łowy. Były nad wyraz udane. Naliczyłam ponad trzydzieści sztuk. Dzisiaj rano, piętnaście. Będę tak polować codziennie, bo zaczynają dojrzewać truskawki i poziomki, a ślimaki bardzo lubią te owoce, ja też i nie pozwolę ich pożreć. Z kilkunastu sadzonek kapusty uratowałam trzy. Fasolki się ostały cztery i trzy słoneczniki. Po ogórkach ani śladu, ale dwie dynie, cztery cukinie i pomidory ocalały. Kto by pomyślał, że będę się cieszyć z kilku ocalałych warzywek, a jednka się cieszę, jak dziecko. Mój brat okazał się przezorniejszy ode mnie i zawczasu porobił u siebie w ogrodzie zmyślne  pułapki na ślimaki. W zagłębieniach koło grządek poustawiał plastikowe miski z piwem.  Ślimaki lubią piwo i idą do piwopoju jak w dym. A potem już nie dają rady wyjść i padają. Metoda dobra, skuteczna i nie zabiera czasu na polowanie  z latarką o świcie czy o zmierzchu. Dzisiaj i ja zastosuję ten sposób. Tylko szkoda piwa dla ślimaków, ale raz kozie śmierć. Wydatek niewielki, a warzywa i grzyby będą bezpieczne. Grzyby już się pokazały na mojej działce.    To jest pierwszy okaz, który ocalał, bo kilka mniejszych trafiło do garnka. A mam też takie grzyby, pasożyty. Nie są jadalne, ale ciekawie wyglądają i nie niszczę ich. Przerwałam większe prace na działce, bo wczoraj zadzwonił syn i zapowiedział za kilka dni swój przyjazd z wnukiem.  Wnuk zaliczył pierwszy rok studiów i jest chętny, w ramach odstresowania,   pomóc babci. Jest sporo dziczek do wycięcia na drugiej działce, pocięcia ich na kawałki. Działkę wokół domu koszę sama kosiarką i kosą, ale jest jeszcze  do skoszenia ponad 1000 metrów zarośnietej  na dziko działki, więc będą mieli co robić. Wnuk jest szczęśliwy, bo dostał z uczelni półroczne stypendium na studia w Hiszpanii, więc od września,  aż do lutego wybywa z kraju. Ja też się cieszę, bo spełniło się jego marzenie. Wybrał kierunek studiów – iberystykę i od razu po pierwszym roku udało mu się zasłużyć na stypendium zagraniczne. Nie jest to oszałamiająca kwota, bo 500 euro miesięcznie, ale z pomocą rodziców da radę się utrzymać .  Skoro mam pomoc zapewnioną, to mogę teraz trochę poleniuchować i wracam do blogowej rodzinki.  Powiązane notki: Wracam Zaraz wracam 