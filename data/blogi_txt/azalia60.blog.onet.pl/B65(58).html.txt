Konstanty nie powiedział już nic więcej, tylko pomógł jej wsiąść na wózek i skierował się prosto do sali ćwiczeń.  Janka nie miała odwagi prosić go o spacer po parku. Bardzo chciała ale obawiała się, że może zrozumieć to opacznie. Wolała nie ryzykować, tym bardziej, że onieśmielało ją jego przygnębienie. Może ten lekarz to ktoś bliski dla niego, myślała, może się martwi o niego i dlatego jest taki smutny i jakby nieobecny. Nie śmiała pytać, bo nie chciała być nietaktowna. Zauważyła, że na oddziale była cisza, nie tak jak poprzednio. Nie było słychać głośnych rozmów, śmiechu pielęgniarek. Nawet wizyty jeszcze nie było. Pewnie wszyscy są wstrząśnięci wypadkiem kolegi, pomyślała. Żal jej się zrobiło tego młodego lekarza. Takie nieszczęście może przytrafić się każdemu. Pomyślała o swoim synu, gdyby to jego spotkał taki los i od razu odpędziła tę myśl. Nie chciała tak myśleć. Nie, Maćkowi nic się nie może przytrafić, uspokajała się i starała się myśleć o czym innym. Na sali ćwiczeń było cicho. Pacjenci ćwiczyli w spokoju, nawet młodzi rehabilitanci, wczoraj tak głośni, dzisiaj prawie się nie odzywali albo mówili półgłosem.  Kostek był dalej zamyślony i smutny.  Sama też miała podły nastrój. Rozmawiała z Konstantym ale jej myśli krążyły koło porannej rozmowy z Maćkiem i tajemniczego wyjazdu męża. W ogóle to w czasie zajęć mało rozmawiali, a zajęcia były mniej intensywne niż poprzednie. Konstanty namówił ją do pionizacji. Najpierw na specjalnym stole do pionizacji, a potem przy chodziku. Bała się ale wiedziała, że on jest obok i w razie czego,  podtrzyma ją. Zrobiła kilka kroków i przyznała, że wcale to nie jest takie trudne. Kręciło jej się w głowie ale to chyba tak musi być, uznała i kroczyła dalej.- Wspaniale – pochwalił ją Kostek. – Dzień, dwa i będzie pani samodzielnie chodzić. Jest pani silną i odważną kobietą. Podziękowała mu uśmiechem. Nawet nie wiedział jak bardzo potrzebowała dzisiaj dobrego słowa, zachęty. Gdyby się bliżej znali, to  zwierzyłaby mu się ze swoich rozterek, wygadałaby swoje  troski, a on pewnie coś mądrego by doradził. Bardzo teraz potrzebowała przyjaznej duszy i szczerej rozmowy. Nie miała nikogo poza mężem i synem. Starsze dzieci….nie one się do tego nie nadawały. Żyły już w innym świecie. Była jeszcze starsza siostra w Gdańsku ale ona biedactwo schorowana, jej mąż też, niewiele by jej pomogli. Siostra była osobą bardzo pobożną w przeciwieństwie do Janki i od kilu lat ich kontakty trochę się rozluźniły. Janka miała usposobienie wesołe, żywiołowe, a siostra zawsze układna, stateczna i bardzo na serio. Na pewno nie zrozumiałaby jej problemów. Tak jak nie rozumiała dlaczego Janka zdecydowała się wyjść za Krzyśka. Uważała, że Krzysiek jest za przystojny dla Janki i na pewno będzie ją zdradzał. Wciąż powtarzała, że z ładnego męża to żaden pożytek, tylko wieczne zmartwienie. Kiedy Janka chwaliła męża, że jest wierny, to siostra tylko uśmiechała się ironicznie i kręciła głową, mówiąc – Oj, żebyś się kiedyś nie sparzyła. - Koniec na dzisiaj – Konstanty wyrwał ją z rozmyślań. Janka spojrzała na niego i nagle przypomniała sobie o bratkach. Nawet mu nie podziękowała, zganiła się w myślach. - Panie Konstanty, byłabym całkiem zapomniała – dotknęła nieśmiało jego dłoni. – Dziękuję za bratki, bo to chyba od pana, prawda?  On cofnął rękę i mruknął pod nosem. – Nie ma za co, drobiazg. Potem odwrócił się i podsunął wózek. Trochę to Jankę speszyło i zastanowiło. Czyżby go czymś uraziła, zastanawiała się. Wczoraj taki rozmowny, prawie nadskakujący, a dzisiaj na dystans. To pewnie przez ten wypadek lekarza, wytłumaczyła sobie. Z niewielką jego pomocą udało jej się usiąść na wózku. – Aż trudno mi uwierzyć, że to sama zrobiłam – ucieszyła się i rozejrzała wokoło jakby chciała sprawdzić czy wszyscy to widzą. – Mówiłem, że jest pani dzielna – odpowiedział Kostek. – Przywiozę pani do sali chodzik, to może spróbuje pani jeszcze po obiedzie.  – Dam radę? – wzdrygnęła się. – Chyba sobie nie poradzę, boję się. Kostek pchając wózek, mówił nad jej głową – Po południu nie mam nic w planie, to mogę przyjść i potowarzyszyć pani z godzinkę. Janka zgodziła się ochoczo, bo to da jej szansę na szybsze opanowanie chodzenia, a także trochę zajmie  czas i nie będzie  sama ze swoimi myślami. Kiedy przyjechali do sali chorych,  jej łóżko było pięknie zaścielone i z nową pościelą. Pielęgniarka kończyła porządkować szafkę przy łóżku.Janka z wielkim wysiłkiem przesiadła się z wózka do łóżka. Namęczyła się ale nie pozwoliła sobie pomóc. Udało jej się. Kostek stał i kręcił z podziwem głową. – Ja tu już nie mam co robić – zażartował. – Pni robi postępy z godziny na godzinę. – Umawiamy się na piętnastą, dobrze? – stwierdził pytająco, zabierając wózek. -  Tak, jeśli pan taki miły – przytaknęła Janka, rozprostowując się na łóżku.  Mimo, że ćwiczenia nie były intensywne, czuła zmęczenie. Mięśnie nóg były jeszcze słabe.  – To przejdzie – powiedział Kostek już w drzwiach. – Jak pani odpocznie, to proszę trochę poćwiczyć w łóżku, zginanie i prostowanie nóg, podnoszenie, tak jak panią uczyłem.    Kiwnęła tylko głową, bo usłyszała w szufladce dzwonek komórki. Serce zabiło jej gwałtownie gdy na ekranie zobaczyła napis „Krzysiek”.  Nie wiedziała co ma powiedzieć. Zdobyła się  tylko na – halo i czekała na jego odpowiedź. – Janeczka, tu ja, słyszysz mnie dobrze – usłyszała głos męża. – Dzwonię, żeby ci powiedzieć, że przyjadę dopiero jutro. Janka, jesteś tam? – Prawie krzyczał, a ona nie mogła wydobyć z siebie głosu. – Czemu nic nie mówisz? Maciek mówił, że ci powiedział gdzie jestem i że już dobrze się czujesz – ciągnął nie czekając na jej odpowiedź. – Trzymaj się kochana, nie mogę za długo rozmawiać. Zadzwonię po kolacji. Całuję cię. – Zaległa cisza. Krzysiek rozłączył się. Janka zastygła z telefonem w ręce. Bezwiednie szeptała. – Boże, dzięki ci. Krzysiowi nic nie jest. Dzięki Panie Boże. Poczuła suchość w ustach i pulsowanie w skroniach.  Sięgnęła po butelkę z wodą mineralną. Przyssała się do niej jakby nie piła od kilku dni. Czuła jak chłodny płyn powolutku spływa do żołądka i to ją uspokoiło.  Opadła na poduszkę. Leżała i na spokojnie ogarniała myślami to co się ostatnio wydarzyło. Krzysztof się odezwał, nic mu nie jest, wróci to jej wszystko opowie. Cokolwiek by to było, przyjmie bez wyrzutów, byle tylko wrócił cały i zdrowy. Maciek też się z czasem uspokoi. Porozmawia z Krzyśkiem, wyjaśnią sobie wszystko, potem zrobimy zaręczyny i wesele. Będzie dobrze. Janka uśmiechnęła się do swoich myśli. Poczuła ulgę. Powoli ogarniało ją znużenie. Przymknęła oczy i po chwili już spała.  - Pani Janko, oooobiaaad! – usłyszała przez sen. – Co pani robiła w nocy – półżartem zagadnęła siostra. -  Wstawać, wstawać. – Ponaglała. – Już obiad? – Janka poderwała się. – Ja usiądę przy stole – zwróciła się do pielęgniarki. – Mam już chodzik, widzi pani  – pokazała na wehikuł stojący za drzwiami. -  Pan Kostek mi przyniósł. Proszę mi go podać i pomóc wyjść z łóżka. Opuściła nogi i wsunęła stopy w podstawione kapcie. Pielęgniarka przysunęła jej chodzik, Janka uchwyciła się rączek i  posuwając stopami po podłodze, bez trudu  dotarła do stolika. – No proszę, brawo – klasnęła w ręce siostra. – To wieczorkiem pod prysznic, co? - A mogę? -  spytała Janka. – Oczywiście, nawet trzeba – padła odpowiedź.  Janka ucieszyła się, bo mycie w misce przy łóżku męczyło ją już i nie dawało pełnego komfortu. Marzyła o wannie, o ciepłej kąpieli w pianie ale w szpitalu dobry i prysznic. Szkoda, że nie mam żadnego kremu, pomyślała, z apetytem jedząc zupę.  Mam taką wysuszoną skórę, a jeszcze po kąpieli to będzie jak wióry. – Trudno -mruknęła i zabrała się za drugie danie. Zupa jej smakowała, chociaż nie bardzo mogła zgadnąć jak się nazywała. Jarzynowa, czy ogórkowa, taka misz masz ale smaczna. Natomiast drugie danie  nie przypadło jej do gustu. Brejowate ziemniaki i sos bez smaku, do tego cieniutki plasterek suchego, łykowatego  mięsa. – Nie – odsunęła talerz.- Tego świństwa nie zjem. Do kolacji wytrzymam.Postanowiła zadzwonić do Maćka, żeby jej przyniósł z domu szampon do włosów, balsam do ciała i krem do twarzy.  Zdąży przed wieczorem. Wstała od stolika, sięgnęła ręką po chodzik i chyba zbyt energicznie trąciła ręką bo nagle chodzik zachwiał się i zmienił położenie. Jej pomocnik w chodzeniu leżał bezużyteczny  na podłodze. Stanęła trzymając się stołu i nie wiedziała co robić, bo drzwi do korytarza były zamknięte, a  do dzwonka daleko. Znikąd pomocy. Zaczęła powolutku przesuwać się przy ścianie,  kroczek, dwa, trzy i już uchwyciła się umywalki. Chwilkę odpoczęła i dalej, do stolika przy łóżku. -  Eureka! -  Roześmiała się, bo już była przy łóżku.  Usiadła zadowolona i szczęśliwa. Nogi trzęsły się jak galareta ale była już pewna, że będzie chodzić. Sięgnęła po komórkę. Otworzyła klapkę, a tam ciemno. Bateria siadła. – No tak – utyskiwała, – Maciek mi przyniósł przedwczoraj komórkę ale bez ładowarki. Przeszukała szufladkę, torebkę i nic.-  Boże – jęknęła, bo przypomniała sobie, że wieczorem ma dzwonić mąż. – Co ja teraz zrobię – martwiła się. – On będzie dzwonił, a ja nie odbiorę i pomyśli, że coś mi się stało. Tak nie może być. Ze zmartwienia wybawił ją Konstanty, który przyszedł  zobaczyć jak się czuje i czy dalej podtrzymuje wspólną naukę chodzenia. – Pani Janeczko, żaden problem – machnął ręką. – Mam taką samą komórkę, o, proszę – wyjął z kieszeni identyczny aparat. Proszę skorzystać z mojej, a ja w tym czasie skoczę do siebie i zaraz będę z ładowarką – mówiąc to wyszedł zostawiając Jance swoją komórkę.  Co za dobry i uczynny człowiek, wzruszona Janka nie mogła wyjść z podziwu. On  jeden ma dla mnie serce. Zawsze porozmawia, uśmiechnie się, jak człowiek, a nie tylko specjalista od rehabilitacji. Większość personelu wykonuje swoje czynności bez słowa, bez uczucia. Czasem któraś pielęgniarka zagadnie, zażartuje ale tylko tak zdawkowo, bez empatii, bez zaangażowania.  Janka nie miała powodu uskarżać się na opiekę, bo robili co do nich należało ale przydałoby się więcej uczucia i troski, nie tylko wykonywanie rutynowych czynności. Tak jak to robi Konstanty, właśnie tak. On traktuje swoją pracę jak misję, jak serdeczne spotkanie z drugim człowiekiem, który jest oddany w jego ręce. Może dlatego, że jest z innej szkoły, tej starszej, a także lata doświadczenia też wywarły piętno na jego postępowaniu.  Janka zamiast dzwonić do syna, zatopiła się w rozmyślaniach.  Lubiła analizować wszystko co działo się w jej życiu, nawet takie najdrobniejsze zdarzenia. Krzysiek był inny, on zawsze żył i  pracował według wcześniej opracowanego planu. Nic nie mogło być przypadkowe. Ona natomiast żyła chwilą. Owszem jakieś ważniejsze sprawy planowała ale tak na co dzień, to już nie. Od samego rana miała dziesiątki pomysłów w głowie i starała się robić wiele rzeczy na raz. Nie usiedziała na miejscu, bo wciąż coś czekało  na dokończenie. Kręciła się po domu jak bąk. Krzysiek nazywał ją żartobliwie „tuptusiem”.   Nie wiedziała skąd wziął tę nazwę ale on mówił, że to z jakiejś dobranocki. Pasowała do niej ta nazwa, bo wciąż dreptała po kuchni, pokojach, a stukot jej drewniaczków słychać było w całym domu. Nie lubiła siedzieć, bo gdy tylko usiadła od razu miała poczucie winy, że czegoś nie dokończyła, że szkoda marnować czas. I tak jej upływały lata na tuptaniu. Nawet kiedy już przestała pracować zawodowo, a dzieci wyfrunęły z domu, nie ustawała w swoich domowych zajęciach. Dopiero teraz, tu w szpitalu ma czas dla siebie, może spokojnie rozmyślać, analizować swoje życie, obserwować ludzi, porównywać. Widocznie los zdecydował za nią. Może to ją czegoś nauczy, może to jakiś znak, żeby wyhamowała, żeby żyła dla siebie. Tak dla siebie. Bo cóż ona dobrego użyła w tym swoim życiu? Niby to co wszyscy ale to żadne rewelacje. Za młodu marzyła o podróżach, o pracy naukowej, o sławie, a pędziła życie przeciętne. Marzenia zamieniła na szarzyznę codzienności. Studia, małżeństwo, praca zawodowa, dzieci, budowa domu, oszczędzanie, pomaganie mężowi, dzieci, dzieci, praca, dom,  dom, emerytura, dom, dom, ogród i nic więcej. Krzysiek też harował jak wół, tak samo jak ona i robi to nadal, chociaż już nic nie potrzebują. Dzieci od lat na swoim, samodzielne, nie wyciągają ręki po nic, więc oni powinni zacząć odpoczywać i żyć dla siebie. Może wreszcie pojadą do tych Indii, spełnią marzenie swojego życia. - Pani Janino – głos Konstantego przywołał ją do rzeczywistości. – Cóż to pani tak się zamyśliła. Stoję tu chwilkę w drzwiach, a pani błądzi gdzieś za oknem. Proszę o komórkę, zaraz ja podłączę – podszedł do stolika i wcisnął wtyczkę ładowarki w gniazdko na ścianie. Janka podała mu swoją komórkę. – Panie Kostku ale ja jeszcze nie zadzwoniłam z pańskiej- tłumaczyła się zmieszana. – Tak się zamyśliłam nad życiem, nad swoją obecną sytuacją, że zapomniałam o bożym  świecie….pozwoli pan, że jeszcze…- Ależ proszę dzwonić, ja za chwilę przyjdę, bo już jestem wolny – odparł Kostek i skierował się do drzwi. Nie zdążył dojść, gdy drzwi otworzyły się z impetem i do pokoju wpadł zdyszany Maciek.- Mamo – krzyknął od  progu. – Dzwonię od godziny a ty nie odbierasz, ale mnie wystraszyłaś. Co się dzieje? Konstanty odsunął się krok do tyłu, wlepił oczy w Maćka i patrzył jakby zobaczył ducha. – Pani, pani Janino, to, to..jest pani syn? - spytał i dalej patrzył na Maćka. – Tak panie Kostku, to jest Maciek, mój syn, który rano staranował pana w drzwiach, to ten sam – dokonała prezentacji.-  Niesamowite, takie podobieństwo, dopiero teraz to dostrzegłem – dukał Kostek, nie spuszczając nadal oczu z Maćka. Maciek spojrzał na Kostka, potem na Jankę i jego twarz poczerwieniała. Zapadła chwila krępującego milczenia. -  Ach, pan ma na myśli podobieństwo mojego syna do tego lekarza – zreflektowała się. – Ja też to zauważyłam od razu kiedy się wybudziłam   ale podobno każdy ma swojego sobowtóra  – dodała i wyciągnęła ręce do syna w geście powitalnym. Z korytarza dobiegł głośny krzyk – Nie! To nie prawda! – Cóż tam się dzieje? – wzdrygnął się Kostek i wybiegł z pokoju. Janka w tym czasie wytłumaczyła Maćkowi powód nieodbierania telefonu. Podyktowała mu co ma jej przywieźć z domu, przed wieczorem i kiedy Maciek wstał do wyjścia, w drzwiach stanął Kostek. Wyraz jego twarzy nie wróżył nic dobrego. – Pani Janko, to straszne – powiedział i podszedł bliżej. Zacisnął dłonie na poręczy łóżka i patrząc na Maćka, to na Jankę, z wysiłkiem wychrypiał jakby nagle stracił głos. - On nie żyje. Nasz  Krzyś nie żyje. Biedna Joasia.Janka odruchowo spojrzała na syna i nie mogła uwierzyć własnym oczom. Jej syn uśmiechnął się tak jakby usłyszał radosną wiadomość. Nie mogła pojąć, jak on  może w takiej chwili, kiedy ktoś mówi o śmierci drugiego człowieka, po prostu najzwyczajniej, uśmiechać się.       Powiązane notki: Dar od losu – 7 Dar od losu – 3 Dar od losu – 6 Dar od losu – 4 Dar od losu – 5 