Pogoda taka piękna, że chyba nikt nie ma ochoty na przesiadywanie w domu. Jedni ludzie zawzięcie pracują w swoich ogrodach, ogródkach i na przydomowych poletkach, drudzy naprawiają szkody pozimowe przy swoich domach, a pozostali buszują po sklepach na wyprzedażach albo szukają promocji. Jednym słowem wiosna dodała ludziom energii, lekkiego kopa, mówiąc kolokwialnie. Pojechałam i ja do miasta, tym razem już w odpowiednich butach, zrobić najpilniejsze zakupy spożywcze, a także po podumywalkowy przepływowy ogrzewacz wody. W sklepach w mojej wsi takich urządzeń nie ma, chociaż są dwa markety wielobranżowe, gdzie można kupić prawie wszystko, włącznie z meblami, ale urządzeń grzewczych nie sprowadzają. Nie wiem dlaczego, bo przecież u nas nie ma gazu, a sezon grzewczy się skończył i wodę do potrzeb domowych trzeba czymś ogrzać. Ja w okresie jesienno-zimowym ciepłą wodę mam z centralnego, a po zimie wodę ogrzewam elektrycznym przepływowym ogrzewaczem -18 kW, dwupunktowym, na kuchnię i łazienkę, ale jest to potwór żrący porąd i moje rachunki za energię od wiosny do jesieni przyprawiają mnie o palpitację serca. Dokąd pracowałam nie odczuwałam tak bardzo ciężaru rachunków, ale teraz odczuwam dotkliwie, więc zdecydowałam się na niewielką inwestycję, która jak obliczyłam zwróci mi się za trzy miesiące. Jak to mówią;” mądry Polak po szkodzie”, tak i ja o sobie myślę. Mogłam już dawno wpaść na ten pomysł, ale nie wpadłam i dopiero w tych dniach mnie olśniło. Znalazałam w mieście odpowiedni podrzewacz, maleństwo( 3,7 kW), gabaryty też mikro, bo jest wielkości grubej książki i cena przystępna – tylko 196 zł. Można go zamontować pod zlewozmywakiem i ciepła woda do potrzeb kuchennych będzie 4 razy tańsza. Ten, który mam będzie ogrzewał wodę do łazienki, a nowy do kuchni. W poniedziałek przyjedzie mój niezastąpiony braciszek i podłączy co trzeba. Już się cieszę. Może zdecyduję się kiedyś kupić mniejszy ogrzewacz do łazienki, a tego żarłoka odłączyć. Na razie to tylko plany, ale do relizacji muszę poczekać. Chyba, że wygram w lotto? Ale żeby wygrać, to trzeba grać, a ja czasem puszczę jeden zakład, jak sobie porzypomnę. Mój znajomy gra w lotto już piętnaście lat, puszczajac wciąż te same numerki i jeszcze nie wygrał ani trójki. A jego sąsiad raz jedyny zagrał i trafił szóstkę. Trzeba mieć ten przysłowiowy łut szczęścia. Ja nie mam szczęścia do gier, losowań ani do niczego, co łatwo przychodzi. Wszystko co zdobyłam w życiu, co osiągnęłam kosztowało mnie dużo pracy i wyrzeczeń. Taka widocznie jest moja karma. Nie każdemu los sprzyja. Nie narzekam, nie użalam się, tylko stwierdzam obiektywnie. Cieszę się, że jestem w miarę zdrowa, że mam gdzie mieszkać, co jeść, że mieszkam w uroczej okolicy, mam zgodną i dobrą rodzinę, i chyba to jest najważniejsze. Można żyć ponad stan i nie mieć poczucia spełnienia, nie czuć się szczęśliwym, a można żyć bardzo skromnie i mieć pogodną twarz i chodzić z podniesioną głową. Bo tak naprawdę liczy się nie to ile mamy, tylko jak to zagospodarujemy, w przenośni i dosłownie.  Wracając z zakupów wstąpiłam do maleńkiego bistro coś przekąsić, bo wyjechałam z domu bez śniadania, a było już pora obiadowa. Nie często zaglądam do takich lokali, bo wolę domowe jedzenie, ale tym razem byłam naprawdę głodna i się skusiłam na frytki, surówkę wielowarzywną i kebab. Nawet mi smakowało. Bistro malutkie, bufet i trzy stoliczki przy oknie. Byłam jedyną kilentką w tym moemncie.  Kiedy zaczęłam jeść do lokalu weszła kobieta, drobna, szczuplutka, bardzo skromnie ubrana i taka jakaś wystraszona. Stanęła w kąciku i dysretnie liczyła w dłoni drobniaki, co chwilę zerkając na tablicę z potrawami i cenami.  – Co podać?! – prawie warknęła młoda dziewczyna z za bufetu.  Kobieta trwożliwie spojrzała na mnie i podchodząc do lady cichutko powiedziała:  – Pół porcji frytek, poproszę…  – Jakie pół porcji? – głośno odparła dziewczyna. – Tu nie ma pół porcji, albo pani zamawia całą porcję albo proszę wyjść.  Kobieta stała bez słowa, patrząc pod nogi, ale nie wyszła. Widziałam, że jest bardzo speszona, a musiała być też głodna, skoro nie wychodziła. Zrobiło mi się nieswojo, bo pomyślałam, jak bardzo ona musi być biedna i nieszczęśliwa, skoro wystarczyło jej drobniaków na pół porcji frytek, to znaczy, że miała tylko 1.75 zł i ani grosza więcej.  Wiem co to jest głód, wiem jak się czuje człowiek głodny bez pieniędzy, więc nie zastanawiając się, wstałam i podeszłam do tej kobiety, zapraszając ją do mojego stolika. Nie byłam pewna jak przyjmie moją propozycję, ale musiałam spróbować. Początkowo opierała się, tłumacząc, że to nie wypada, że ona nie zasługuje i takie tam różne wymówki, ale po chwili usiadła.  Widziałam, że patrząc na mój talerz przełyka ślinę i zamówiłam dla niej to samo.  – A można coś jeszcze do picia? – mruknęła, patrząc w talerz. – Nie piłam nic ciepłego od paru dni…  Zamówiłam kawę dla niej i dla siebie. Przy kawie delikatnie podpytałam ją o jej sytuację życiową i to co usłyszałam strwożyło mnie. Ta kobieta, kiedyś pracowała w banku, jako kasjerka. Miała męża, córkę i całkiem dobrze im się powodziło. Córka skończyła studia, wyjechała do Francji za swoim narzeczonym, mąż popadł w długi, bo jego firma splajtowała, poza tym miał jakieś potyczki z prawem i w efekcie dostał wyrok za malwersację. Ją zwolniono z pracy rzekomo z racji kompersji etatów, komornik zajął mieszkanie i wszystko co było w mieszkaniu, a ona znalazła się na bruku. Rodzina początkowo trochę pomagała, ale już przestała. Nie mając oparcia w rodzinie wyjechała ze swojego rodzinnego miasta w poszukiwaniu pracy. Niestety nic nie znalazła na stałe, tylko od czasu do czasu jakieś sprzątanie sklepu, a ostatnio nic. Mieszka w piwnicznej izbie u starszego małżeństwa, w malutkim starym domku na obrzeżach miasta, bez ciepłej wody, bez ogrzewania, w zamian za sprzątanie i prace w ogródku. Boi się, że i to się kiedyś skończy. Córka się od dawna nie pojawia, podobno wyjechała gdzieś w świat. Kobieta jest zrozpaczona, bo jest bez pracy, bez stałego dachu nad głową i bez żadnych perspektyw na przyszłość. Ta jej gehenna trwa już ponad dwa lata i nie ma widoków, aby coś się zmieniło na lepsze.  Opowiadała mi to bez emocji, bez łez, tak jakby wszystko z niej uleciało. Wyglądała na dużo starszą, a jak się okazało miała dopiero 48 lat. Obiad już dawno zjadłyśmy, kawę wypiłyśmy, a ona nadal chciała rozmawiać. Widziałam, że potrzebuje rozmowy, wygadania się. Przepuściłam dwa autobusy, słuchając jej wynurzeń.  Zaskoczyła mnie jej prośba przy pożegnaniu:  – Proszę mi zapisać swój adres, jak zarobię jakieś pieniądze, to pani odeślę za poczęstunek.  Wzruszyła mnie tym, niemal roczuliła.  – Nic pani nie musi oddawać, przecież to tylko kilkanście złotych. Nieraz się więcej wyda na zbędne rzeczy, a pani przynajmniej jest syta – odparłam. – Gdybym miała więcej pieniędzy, pomogłabym, ale też mam problemy finansowe. Trzeba wierzyć, że los się w końcu odwróci i znajdzie pani pracę – pocieszałam ją.  – A wie pani, że dostałam dzisiaj od pani wielki prezent?  – To znaczy? – spytałam, myśląc o postawionym obiedzie. – To nie prezent, ja panią poczęstowałam i trochę sobie porozmawiałyśmy – dodałam.  – Nie, to dla mnie wielki prezent – rzekła. – Ja dzisiaj mam urodziny i od rana chciałam jakoś to uczcić, ale nie miałam jak i za co, więc sprzedałam kilka butelek znalezionych w parku i chciałam chociaż trochę frytek kupić, bo bardzo lubię. A pani mi się trafiła, to dla mnie naprawdę prezent. Pani jest prezentem.Takiego stwierdzenia się nie spodziewałam. Skoro powiedziała mi o swoich urodzinach, wyoadało złożyć jej życzenia, co zrobiłam i dyskretnie wsnunęłam jej w dłoń 100 zł. Tyle mogłam jej dać, bo zostało mi tylko pięć złotych na autobus. Nie chciała przyjąć, oddała mi, ale po moich usilnych naleganiach przyjęła. - Proszę pani – powiedziała drżącym głosem – bardzo dziękuję, bardzo, ja za to przeżyję cały miesiąc, będę się modlić za panią codziennie. Wracałam do domu uradowana. Przejęta losem kobiety, ale uradowana, że na coś się przydałam. Nie żałuję tych pieniędzy, bo wiem, że kobieta spokojnie przetrwa kilka lub kilkanaście dni, a może pieniądz przyciągnie pieniądz i znajdzie pracę?  Ja w to wierzę. Dziwnie to zabrzmi, ale miałam jechać do miasta dopiero jutro, a nagle zdecydowałam inaczej i pojechałam dzisiaj. Czyżby to jakieś przeznaczenie? Nie wierzę w przeznaczenie, raczej uznam to za przypadek, ale kto wie? Może? I jak tu narzekać na swój los, skoro tacy ludzie, jak ta kobieta są wśród nas i muszą jakoś sobie radzić? Coraz więcj jest takich ludzi i sądzę, że będzie jeszcze więcej. A z tą panienką z bistro zamierzam sobie porozmawiać od serca przy najbliżej bytności w mieście. Nie chciałam reagować na jej chamskie zachowanie przy tej pani, ale następne spotkanie ze mną popamięta długo.    Powiązane notki: Najmilszy prezent 