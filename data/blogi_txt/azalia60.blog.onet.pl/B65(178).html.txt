Witam wszystkich w niedzielny poranek. Dziękuję za komentarze pod poprzednim wpisem. Nie odpowiadałam na każdy, bo byłam mocno zarobiona. Zima za progiem, a ja w lesie.  Moja piwnica wołała o posprzątanie. Musiałam ulec i zabrać się do roboty. Nie zaglądałam tam przez całe lato i trudno się dziwić, że pająki opanowały ją na amen. Podziwiałam utkane firanki i misternie plecione niteczki zwisające z sufitu do ziemi. Majstersztyk.  A do kompletu te pracowite pająki zadowolone ze swojej „tfórczości” łażące po ścianach. Brrrrr…. Nie chciało mi się iść do domu po aparat, bo byłoby co pokazać. Mimo obrzydzenia do pająków, podziwiałam ich dzieła. Naprawdę było co oglądać i się zachwycać. Z żalem niszczyłam te eksponaty, ale musiałam, po prostu musiałam, żeby móc się swobodnie poruszać w podziemiu. Druga urocza zabawa, to czyszczenie pieca co.  Akurat to ”lubię” najbardziej. Oj, jak bardzo lubię skrobać komorę, przewody czopucha i inne takie. Pozostał mi jeszcze komin, ale zostawiam go na następną sobotę. W  takich chwilach marzę o mężczyźnie. Nie na stałe, a dochodzącym. Poważnie. Nie musiałby być urodziwy, przystojny, bardzo mądry, bogaty, nawet nie musiałby ładnie mówić ani śpiewać, mógłby nawet kląć jak szewc, byle tylko miał trochę siły, pomyślunku i chęci do tej brudnej roboty. Nie myślę o takim na  zamówienie, na zlecenie, ale o takim swojaku, co to przyjdzie, doradzi, pomoże, zrobi co potrzeba i za dużo nie zażąda.  Oprócz zapłaty, ugotowałabym dla niego smakowity obiad, upiekła pyszne ciasto( pod warunkiem, że mi się wydarzy), podała kawusię, byle tylko się pojawił, zrobił co potrzeba i sobie poszedł.  Oczy można wypatrzyć, a takiego w okolicy nie ma. Są, owszem i to na kopy, ale każdy ma przy sobie anioła stróża, a mnie z aniołami nie po drodze. Mam przykre doświadczenie w tej kwestii. Kiedyś poprosiłam jednego z sąsiadów, miłego pana, starszego ode mnie o zabranie mnie do centrum, jeśli tylko wybierze się na zakupy. Zabrał mnie bardzo chętnie. Kupiłam co mi było potrzebne, on też, ale w  przeciągu niecałej godziny jego anioł wydzwaniał co parę minut   z pytaniem kiedy wraca i czemu tak długo jest na zakupach, a potem aż wyszedł na drogę, tuż pod mój dom czekać na mężusia.   Przy spotkaniu, anielska minka nie była z tych miłych  i już wiem, że drugi raz nie skorzystam z takiej okazji. Taaa…  Prawda jest taka, że nie ma chętnych do czarnej roboty, więc sama muszę sobie radzić. I dzięki temu jestem Zosia samosia i wiem, że wiele potrafię, a jak nie umiem, to się uczę metodą prób i błędów, byle do przodu.  Dzisiaj odpoczywam, bo czuję zmęczenie, aczkolwiek wczoraj mimo kilku porannych godzin  spędzonych w podziemiu,  resztę dnia przespałam. Tak mnie nagle wzięło na spanie, że musiałam. Być może to na deszcz, bo późnym wieczorem lunęło i leje do teraz.  A zimnisko dzisiaj jest takie, jak późną jesienią. Skończyło się już lato? Chyba tak. Trzeba zacząć wyciągać z szaf ciepłe odzienie, skarpety, dresy, kocyki. Jak ja tego nie lubię, tych swetrów, grubych skarpet, ciepłych kapci, opatulania się, kutania, itp.  Jestem zawiedziona, bo dzwoniłam wczoraj do sklepu, w którym są różne gazety, byłam w pobliskim kiosku i nie ma nowego numeru „Cała Ty”, a tak czekałam. Muszę kogoś poprosić, kto pojedzie do miasta, może tam uda się kupić. Na dzisiaj kończę. Nic ciekawego nie napisałam, takie swoje codzienne sprawki.  Mam zastój w pisaniu czegokolwiek, tak jak w czytaniu książek. Mam nadzieję, że to czasowe, bo czuję, że mi czegoś brakuje i wcale mi z tym nie jest dobrze.  Życzę miłego wszystkiego i wszystkim. Pozdrawiam   Brak powiązanych notek. 