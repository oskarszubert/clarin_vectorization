Po wyjściu Zosi posprzątała ze stołu i usiadła na chwilę żeby sobie odsapnąć chociaż trochę, po tych rewelacjach, które usłyszała. Tyle pieniędzy za urodzenie dziecka dla Zosi, to jej się w głowie nie mieściło. Za dziewięć miesięcy zarobi furę kasy. Musi jechać do rodziców, oni jej na pewno potrafią doradzić, czy ma się zgodzić być inkubatorem czy nie. A może matka każe iść do spowiedzi i zapytać księdza, bo to przecież chyba niezgodne z wiarą. Głowa od tego wszystkiego pęka, mruknęła pod nosem i   poszła do łazienki z zamiarem wykąpania się. Odkręciła kran, usiadła na brzegu wanny i zamyśliła się. To co usłyszała od Zosi jeszcze nie poukładało się w jej głowie. Na razie tylko oszołomiło, odurzyło jak narkotyk.  Nigdy nie zażywała narkotyków ale czytała jak działają, więc to musi być taki odlot jak u niej w tej chwili.  Drżenie rąk, trzepot serca i  przyjemne dreszcze przebiegające pod skórą i ciepło wychodzące  gdzieś z żołądka, przelewające się  w jelitach, takie ciepło od którego omdlewa całe ciało. Nagle  Wiki zdecydowanym ruchem  zakręciła kran, umyła szybko  twarz i ręce i wskoczyła do łóżka.  Nie mogła już znieść tego dziwnego nastroju. Chciała jak najszybciej zasnąć, żeby już było jutro i żeby Zosia powiedziała jej całą resztę. Nie miała nigdy problemów z zasypianiem, nawet w ciężkich chwilach. Sen pojawiał się jak na pstryknięcie palcem, jakby czekał na nią w łóżku. Ledwo przyłożyła głowę do poduszki, naciągnęła kołdrę, już zasypiała. Michaś ma taki sam sposób zasypiania, dlatego nie miała z nim żadnych problemów jak to miewają inne matki.  Nie musiała go usypiać, kołysać, nosić na rękach. Wystarczyło, że położyła do łóżeczka, pogłaskała po buzi, ucałowała i za chwilę już spokojnie posapywał przez sen. Wiktoria zasnęła szybko ale rano obudziła się umęczona, wystraszona jakby nie spała tylko ciężko pracowała. Nie mogła się pozbierać z myślami. Czuła się okropnie. Żeby trochę się otrzeźwić  wskoczyła pod prysznic i stojąc pod strumieniami wody zaczęła  podśpiewywać jak to zwykle robiła.  Kiedy już kończyła kąpiel nagle krzyknęła i złapała się za brzuch. – O Boże – jęknęła obejmując obiema rękami swój brzuch. – To ten sen, ten potworny sen dzisiejszej nocy. To koszmar… – znowu jej głos zabrzmiał jękliwie. Narzuciła na mokre ciało szlafrok i wyszła z łazienki. Zaparzyła kawę, zrobiła coś do przegryzienia ale poczuła, że najpierw musi zapalić. Wprawdzie już ponad trzy miesiące nie paliła, bo nie miała pieniędzy na papierosy ale   teraz musiała, bardzo tego potrzebowała. Z każdą chwilą przypominała sobie coraz więcej szczegółów z nocnego snu. Ogarniał ją niepokój.  Nerwowo zaczęła przeszukiwać wszystkie kieszenie, torebki, szufladki, półki, niestety, nic nie znalazła. Kawa już dawno wystygła , a ona dalej szukała. – Mam dwie dychy, jak kupię fajki, to nie wystarczy mi na mleko dla Michasia – głośno myślała. – Jeśli będę mieć całą paczkę fajek to je wypalę, a nie chcę już palić, tylko teraz jedną fajkę i nic więcej.  Usłyszała na korytarzu czyjeś kroki. Uchyliła delikatnie drzwi. - Dzień dobry – powitała starszego pana idącego z workiem śmieci w ręce. – A, dzień dobry pani Wikciu – odkłonił się nazywając ją imieniem, którego nie lubiła.  – Panie Antoni, poczęstuje mnie pan papierosem – zagadnęła ze wstydem. – Ależ oczywiście, proszę – wyciągnął paczkę z kieszeni. – Proszę wziąć na zapas, bo wiem co to znaczy zostać rano bez fajek. – Wiktoria delikatnie wyjęła dwa  papierosy…- Aaaa, niech pani weźmie wszystko, ja mam w domu cały wagon, wezmę tylko jednego, bo przy śmietniku zawsze sobie palę, w domu żona nie pozwala.  – Pan Antoni wyjął jeden papieros a resztę wcisnął Wiktorii do ręki. – Dziękuję, za parę dni oddam – powiedziała Wiki. – Daj pani spokój, drobnostka – Antoni machnął ręką, uśmiechnął się i pomaszerował do windy.Poczuła się jak żebraczka ale miała papierosy, to było najważniejsze. Dostanę pieniądze z Opieki to kupię i oddam, postanowiła. Postawiła  kawę w garnuszku na gazie do podgrzania, bo nie lubiła zimnej. Z kawą wyszła na balkon. Było chłodnawo ale dla niej w sam raz. Usiadła przy stoliczku i zaciągnęła się papierosem, wypiła łyk kawy i dopiero poczuła się gotowa do myślenia.  Obrazy senne roztroiły ją doszczętnie. Śniło jej się, że była w ciąży, bardzo ją bolał brzuch, ledwo go mogła udźwignąć taki był ciężki i nagle znalazła się gdzieś w lesie, uciekając przed gromadą   ludzi  bez  głów. Przewróciła się, a ci ludzie rzucili się na nią i pazurami rozdzierali jej skórę na brzuchu. Potem wydarli z brzucha jej  Michasia. Widziała nagiego, zakrwawionego Michasia w rękach tych bezgłowych ludzi, jak wyciągał do niej rączki i wołał – mamo, mamo-  a ona nie mogła się ruszyć ani krzyczeć. Leżała na gołej ziemi z rozdartym brzuchem, a wkoło i nad nią  fruwały jakieś strzępy papierów, prawie ją zasypywały…  Wiktoria podeszła do łóżeczka synka. Stanęła, zapatrzyła się na śpiącego  Michasia i rozpłakała się. Wciąż miała w oczach ten obraz ze snu. A może to jej psychika buntuje się przed tym co zamierza zrobić, pomyślała patrząc na swojego synka. Przecież dziecko, które będzie nosić w brzuchu, to tak jak jej, będzie go czuła, jego ruchy, ono będzie się karmiło jej krwią, będzie go rodzić w bólach jak Michasia. – Boże, to będzie moje dziecko – szepnęła.   – Nie, nie oddałabym własnego dziecka za żadne skarby świata. – Mówiąc to pochyliła się nad synkiem i  położyła dłoń na jego główce. Parę łez skapnęło na jego twarzyczkę. Delikatnie otarła je dłonią ale w tym momencie Michaś otworzył oczka. Usiadł i bacznie się jej przyjrzał. - Mamusia, nie płac – usłyszała jego słodki głosik. – Cemu płaces? – Zanim mu odpowiedziała poczuła jak jej szyję oplatają jego ciepłe ramionka. – Mamuś  nie plac ja juz jestem duzy i się z tobą ozenię. -Porwała synka w ramiona i tuląc go śmiała się i płakała na zmianę.- Michasiu, zjesz śniadanko i pojedziemy do babuni i dziadzia, dobrze? – mówiła do syna, wiedząc, że się z tego ucieszy. – Kiwnął główką, roześmiał się i pomaszerował do łazienki.  Zrobiła mu zupkę mleczną, kanapkę z pomidorem i kiedy  już podjadł zaczęli się ubierać. Schodząc wstąpiła do Zosi. Stała chwilę pod jej drzwiami zanim zadzwoniła. Nie wiedziała jak jej powiedzieć, że dzisiaj nie przyjdzie na rozmowę, że ma wątpliwości, że musi się naradzić z rodzicami, że  się boi, że nie wie czy da radę…..że ten sen ją przestraszył i coś jej uświadomił, że to jakieś ostrzeżenie ale czy Zosia zrozumie, tego nie wiedziała. Nacisnęła  przycisk dzwonka….  Powiązane notki: Dla dziecka zrobię wszystko – 2 Dla dziecka zrobię wszystko -3 Dla dziecka zrobię wszystko Kochałam mimo wszystko Dzien Dziecka, dla dużych dzieci 