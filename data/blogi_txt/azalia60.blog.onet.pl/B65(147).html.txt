Nie wiem dlaczego tak narzekamy na  zimę tej wiosny? Zerknęłam do postów z zeszłego roku i co widzę? Pierwszego kwietnia, zima. Wklejam kawałek dla przypomnienia.  „Czy to żart? 01 kwi Wszystkiego się spodziewałam, tylko nie śniegu i zawieruchy pierwszego dnia kwietnia. Kiedy wyjrzałam rano przez okno i zobaczyłam jednolitą biel, to pomyślałam, że to żart natury, bo przecież jest  1 kwietnia, a więc – prima  aprilis. Niestety, to nie żart, to czysta prawda. Śnieg pada nadal, w towarzystwie wyjącego wiatru. Na termometrze zaokiennym – 2, a na pokojowym + 16. Nieciekawie, prawda? Musiałam pokłonić się nisko piecowi w piwnicy, aby chciał ogrzać mój domek. On chciał, tylko nie bardzo miał czym, bo czarny kruszec już wyszedł. A co? Uznał, że już wiosna, jego czas minął, więc chyłkiem się wyniósł.  Na szczęście drewniane kloce nie uciekły i mam czym zaspokoić rozbudzony  apetyt pieca.  On się naje, zadowoli, a jak mu się odbije z przejedzenia, to przy okazji puści gorący podmuch do grzejników.  I wszystko gra. Mam nadzieję, że od jutra będzie normalnie, prawdziwie wiosennie, bo ja ciepłe buty i kurtki, takoż i czapki razem z szalikami wyniosłam do szafy na poddaszu. Nie mam zamiaru tego wszystkiego znosić na dół. O, nie!…”   W tym roku trochę więcej zimy wiosną, ale przynajmniej mam węgiel w piwnicy i nie muszę machać siekierą. A to już cieszy i zima niestraszna, nawet wiosną.  Wczoraj córka wyręczyła mnie w odśnieżaniu, przygotowała wjazd i węgiel mam w piwnicy. Idzie ku dobremu, bo ząb się opamiętał albo dostał kopa od tabletek, mniej boli i nareszcie mogę coś zjeść. Fotkę mu wczoraj strzeliłam i chyba nie jest tak tragicznie.  Pani „fotograf” powiedziała, że ząb da się uratować. W poniedziałek będzie finał albo i nie.  Do pisania nie mam chęci, ale szydełko bardzo mi pomaga.  Kolorowe włóczki, dzierganie, to świetny sposób na odstresowanie, zajęcie rąk i myśli, oderwanie się od tego co doskwiera. A doskwiera dużo, nie tylko dziura w zębie. Dziur jest znacznie więcej i to takich nie do załatania. Nie będę smęcić, bo od marudzenia niczego nie przybędzie. Pokażę Wam  mój wczorajszy urobek. Maleńki wprawdzie, ale według mnie słodki. Mam bzika na punkcie sówek i co jakiś czas dziergam nowe, według własnego pomysłu. Ta jest stworzona z włóczki i rwącego bólu. Teraz patrzy mi czule w oczy i czeka aż poczęstuję ją kawą. Mam poczęstować? A niech tam, poczęstuję. Nie wiem co lubią sowy, ale skoro ja lubię kawę, to ona pewnie też. Sówka i ja pozdrawiamy Was weekendowo i życzymy… Czego? No, jasne, że słońca, ciepła, motyli, świergotu ptasząt i błękitnego nieba… To już blisko, zaręczam.   Powiązane notki: Czy to żart? A było tak pięknie 