Pogoda się skiepściła na amen. Deszcz pada nieustannie, zimno wdziera się w każdy zakamarek. Chyba napalę w centralnym, bo nie uchodzi pod koniec maja siedzieć w domu w wełnianych skrpetach i grubym dresie. Nie lubię się opatulać, a muszę. Co za czasy! Haa…haaa… Jak nie ma na co narzekać, to pogoda pod ręką. Nie mam pomysłu na pisanie, więc dzisiaj spełnię prośbę koleżanek blogowych. Gryzmolinda wypatrzyła kiedyś na jednym ze zdjęć kawałek obrazu i była ciekawa całości. Proszę bardzo, Gryzmolindo. Oto on, obraz, makatka, dwa w jednym. Kupiłam go w latach osiemdziesiątych na jarmarku Dominikańskim, bo mnie zauroczył. Lubię takie klimaty i kolory, cokolwiek one znaczą. Obraz jest haftowany ręcznie  na surowym płótnie i już dość sfatygowany. Nie wiem kiedy powstał, bo nie miał metki, ale widać na nim ząb czasu. Jest dość duży – 67cm  na 75cm. Wisi u mnie na ścianie i cieszy oko. Niedawno odszukałam w internecie podobne obrazy i dowiedziałam się, że na obrazie jest wizerunek Genesha, hinduskiego bóstwa mądrości, patrona pisarzy, ksiąg, liter, szkół, a także kupców,  syna Siwy i Parwati. Nie przywiązuję wagi do znaczenia, podoba mi się i to wszystko. Druga koleżanka od dawna stara się sprzedać rodzinny dom. Założyła stronę internetową z prezentacją swojego domu. Poprosiła o umieszczenie linku na blogu, może ktoś akurat zamierza kupić dom, więc można zobaczyć ofertę. Dom jest okazały, przestronny, bardzo dobrze obfotografowany, opisany. Zapraszam do oglądania. http://sprzedamdom.wix.com/winsko I to już wszystko na dzisiaj. Idę napalić w piecu, bo zaraz zacznę dzwonić zębami. Pozdrawiam i życzę poprawienia się pogody. Powiązane notki: Małe co nie co. 