W tv oglądam obrazki zimowe, a u mnie do tej pory jakoś nie po drodze zimie. Od paru dni widać coś białego na polach, ale drogi czyste i mrozik zaledwie leciutki, najwyżej – 7 w nocy, a wdzień -2 do – 4. Nie martwię  się z tego powodu, co  to, to nie, ale mogłaby zima bardziej się wyslilić, bo to i dla zdrowotności lepiej i dla roślinności też. Poza tym ładniej wyglada otoczenie zasypane na biało, bo jak okiem sięgnąć wszystkie badziewia przykryte, a tak to szarzyzna dokoła, gdzieniegdzie śmieci, ech, mogłoby sypnąć. I sypnęło tej nocy. Już się ucieszyłam, że nareszcie wykorzystam zakupioną w październiku szuflę do śniegu. Ale gdzie tam, posypało z godzinkę i przestało. Czyżby jakiś parasol ochronny nad Podbeskidziem? Dzisiaj od rana pogoda piękna, słoneczna, mroziku tylko – 2. W domku cieplutko, mimo że od nocy niepalone. Po obiedzie wybrałam się na spacer z aparatem. Nie mam z kim, to i aparat dobry. Pstryknęłam  kilka fotek, aby mieć dowód na brak prawdziwej  zimy, co o tej porze roku raczej bywało  niespotykane. Moja uliczka.  Łąka naprzeciwko mojego domu.  Drzewa przy domu bez krzty śniegu.  A to samotny wędrowiec kroczący wzdłuż  głównej ulicy. Szedł spokojnie poboczem, dumny, wyprężony,  rozglądał się ciekawie na wszystkie strony, ale  skąd przeszedł i dokąd zmierzał nikt nie wie. Patrzyliśmy na niego z zachwytem, bo takie scenki to rzadkość.  Jednym z podziwiających koguta był siedmioletni syn właściciela serwisu samochodowego. - Mama,  dokąd on tak zap…..? – zapytał dość głośno. - Kajtek, nie wolno tak mówić, to wstyd… Skąd znasz takie słowo? ! – Fuknęła, stojąca obok matka. Na co malec  błyskawicznie odparował. – Od taty, od dziadka. Oni mogą, to ja też, a co?! Moim zdaniem malec bardzo logicznie odpowiedział.  Dlaczego tylko on nie może tak mówić? Dziwna ta matka, prawda?  Powiązane notki: To już zima? Zima Wiosna zimą. Zima w natarciu 