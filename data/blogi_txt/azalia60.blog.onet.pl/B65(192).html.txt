Od rana mam kiepski humor. Skończyła się złota jesień, słońce się gdzieś zapodziało, a porywisty wiatr ogołocił  drzewa. Parę dni temu wygrabiłam działkę, a dzisiaj znowu kobierce z liści. Dość! Nie grabię więcej, bo to robota  głupiego. W lesie nikt nie grabi liści, a trawa i inne rośliny rosną, więc nie grabię i już. Wczoraj przywieźli mi zamówione drewno do kotłowni. Miały być pocięte klocki, a przywieźli  dziesięć kilkumetrowych dłużyc. Szlag by ich… Zwalili to wszystko tuż za bramą i nawet nie dali znać, mimo że  byłam w domu.  Drewno jest suche, ale lada chwila spadnie deszcz i d… blada. Chciałam taniej nie z tartaku tylko od znajomego drzewiarza,  to teraz chyba będzie drożej, bo  muszę poszukać kogoś, kto mi to potnie na klocuszki, więc dodatkowa kasa poleci.  Ale to nie wszystko, bo dostałam zaproszenie na wesele od  kogoś z rodziny. Ucieszyłam się, bo lubię tę osobę i chciałam być na jej ślubie. Wcześniej byłam proszona osobiście, a w piątek przyszło zaproszenie. I mam problem prezentowy.  Miałam już pomysł na dość oryginalny prezent, ale po przeczytaniu zaproszenia zaniemówiłam. Do zaproszenia dołączony jest bardzo wymowny bilecik:  Nie spodobało mi się takie zaproszenie.  Jakiś żart? Moim zdaniem to jest wielce nietaktowne.  Prawdopodobnie takie bileciki dodawane  są do zaproszeń, ale czy nie można było pominąć tego świstka?   I mam dylemat co zrobić. Chyba zrezygnuję z wesela, bo nie mam „ładnej” koperty. Dawniej Piotr Szczepanik śpiewał coś o pustych kopertach… Żart na żart? No, właśnie. Ech, życie. Miało być fajnie, a jest jak zwykle. A może ja przesadzam?    Brak powiązanych notek. 