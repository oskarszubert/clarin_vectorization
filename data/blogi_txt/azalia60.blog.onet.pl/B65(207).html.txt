Po Świętach zostało wspomnienie, za parę dni Sylwester, a potem Nowy Rok. I znowu będziemy czekać na kolejne Święta.  Teraz trzeba umiejętnie spożytkować to, co nam zostało, żeby się nie zmarnowało. Nie lubię marnować żywności. Zawsze, gdy mam czegoś nadmiar, to  część od razu zamrażam, wekuję, a potem jest jak znalazł w razie potrzeby. Kiedy miałam zwierzątka w domu; psa, koty,  to nie było problemu z nadmiarem jedzenia, bo chętnych było dużo, a teraz muszę ostrożnie gospodarować zakupami. Trochę przeszarżowałam, ale nic się nie zmarnowało. Przybyło parę słoiczków, szuflada w zamrażarce się ciut zapełniła i jest dobrze. Mam zapas na najbliższe dni, a może i na dużej. Nie wiem jak Wy, ale ja w Święta zrelaksowałam się, pośpiewałam kolęd razem z Golcami i innymi piosenkarzami, bo telewizja zafundowała kolęd bez liku, obejrzałam parę  dobrych filmów, przeczytałam kilka rozdziałów opasłej  książki, do której zabierałam się od tygodni,  pogawędziłam z rodziną na skypie i miałam wrażenie, jakbyśmy byli razem. Całkiem dobry jest ten wynalazek.  W wigilię miałam w domu dyskotekę, akurat w czasie kolacji. Po południu zaczęło wiać, podobno to był halny, ale na halny mi nie wyglądał, bo wiało wariacko, a halny owszem wieje, ale jest ciepły, taki raczej porzyjazny, a to co widziałam i słyszałam, to był jakiś szalony, nieokiełnzany wicher. Znowu powyrywał i połamał drzewa, pozrywał linie elektryczne, telefoniczne. I akurat zachciało się draniowi szaleć w wigilię.  Jak nie Ksawery, to jakiś podrasowany halny. Od późnego popołudnia do dwudziestej pierwszej,  pięć razy gasło światło. Wprawdzie tylko na krótko, ale co jakiś czas była dyskoteka. Na wszelki wypadek zapaliłam świece  i miałam wigilię nastrojową przy świecach. Gorzej było z internetem i telewizorem, ale przed nocą było już wszystko na chodzie.   Dobrze, że w wigilię zamówiłam butlę z gazem, bo w pierwsze święto rano postawiłam czajnik na  gazie i czekałam aż się woda zagotuje. Czekam i czekam,  a tu nic  nie gwiżdże i gdyby nie zapasowa butla z gazem, to byłabym bez kawy do piątku. A tego sobie nie wyobrażam. Mogę nie jeść, ale kawę muszę wypić. Nie żeby sobie podnieść ciśnienie, nie, bo i tak mam czasem podniesione i bez kawy. Po prostu lubię kawę  i już. Każdy coś lubi, prawda?  Nie wiem czy Wy czekacie na śnieg, bo ja wcale nie chcę śniegu. W święta też mi nie brakowało bieli za oknem. Wprawdzie nie pamiętam takich wiosennych świąt, jak obecne, ale jak dla mnie, to mogą takie być zawsze.  Nie trzeba się opatulać, rozgrzewać, dogrzewać, ślizgać i wywwijać orłów. Ja od wigilii nie paliłam w centralnym, bo w domu mam +20 do +22 stopni, a za oknem +12. Czysta oszczędność na węglu. Gorzej z roślinnością, bo już widziałam pąki na drzewach, co wcale nie wróży dobrze. Co ma być to będzie. Ważne, że ten rok  niedługo się kończy, bo nie był dla mnie zbyt  dobry, będzie nowy, a z nim nowe nadzieje, byle nie stare kłopoty.   Nie mam co więcej pisać, więc mówię dobranoc i na wyrost dzień dobry. Pozdrawiam Ps. Dziękuję wszystkim za odwiedziny na blogu i życzenia świąteczne, a także  tym, którzy mailowali do mnie, dzwonili z życzeniami i przysłali kartki z życzeniami, niektórzy nawet włożyli opłatki.  Jesteście kochani.  Bardzo Wam dziękuję. Powiązane notki: Poświątecznie Poświątecznie Poświątecznie 