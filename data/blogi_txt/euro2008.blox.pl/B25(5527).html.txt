Pep Guardiola nie będzie trenerem Barcelony w przyszłym sezonie. Wiele osób twierdzi, że przyczyną odejścia obecnego trenera są ostatnie porażki "Dumy Katalonii". Jednakże słowa szkoleniowca Blaugrany na dzisiejszej konferencji prasowej świadczą o czym innym: "Przede wszystkim chciałbym, żebyście zrozumieli, że nie jest to dla mnie łatwe, ale spróbuję przedstawić swoje powody. Przede wszystkim przykro mi z powodu wywołania takiej niepewności co do mojej przyszłości. 4 lata to jak nieskończoność na stanowisku trenera Barçy. Dlatego na przełomie września i października powiedziałem prezydentowi i dyrektorowi sportowemu że moje odejście się zbliża, ale nie mogłem o tym wówczas poinformować oficjalnie. Dlatego robię to dzisiaj. Powód jest prosty: wypaliłem się i muszę naładować akumulatory na nowo﻿".  Pep Guardiola to człowiek, w którego sercu na pierwszym miejscu od zawsze jest Barcelona. Dlatego ufam, że to najlepsza decyzja jaką szkoleniowiec "Dumy Katalonii" mógł podjąć. Wszakże ciężko motywować piłkarzy do wzmożonego wysiłku, gdy samemu nie czuje się pasji do wykonywanego zajęcia.  Pamiętam dzień, w którym Guardiola został szkoleniowcem Barcelony. Wtedy wątpiłem w słuszność decyzji zarządu klubu o zatrudnieniu młodego szkolniowca. Zresztą moje wątpliwości potwierdziły pierwsze spotkania w wykonaniu zespołu Guardioli. Co było później każdy wie doskonale. Dlatego z niecierpliwością czekam na sierpień, który przyniesie początek nowego sezonu pod wodzą Tito Vilanovy. Asystent Guardioli stanie przed najtrudniejszym wyzwaniem w swoim życiu. Będzie musiał nie tylko podnieść zespół z kolan, ale także poradzić sobie z genialnym przeciwnikiem w postaci Jose Mourinho. Oj będzie się działo za kilka miesięcy!  W historii Barcelony kończy się właśnie piękny rozdział. Miejmy nadzieje, że kolejny będzie równie udany, bowiem obecni piłkarze "Dumy Katalonii" mają ogromny potencjał, który trzeba dobrze wykorzystać.  cytat za: fcblog.pl 