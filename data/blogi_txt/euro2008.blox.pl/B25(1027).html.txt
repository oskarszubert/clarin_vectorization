Już za kilka godzin rozpocznie się ponad trzytygodniowa impreza. Z przygotowaniami spieszyliśmy się do ostatniej chwili, nie wszystko udało się osiągnąć, ale teraz trzeba skupić się jedynie na świętowaniu. Mamy dużą szansę na wypromowanie Polski na długie lata. Dlatego musimy pokazać w jak pięknym kraju żyjemy i jak wspaniale potrafimy się bawić. A, że polscy kibice potrafią się bawić mogłem się wielokrotnie przekonać w Spodku podczas meczów siatkówki.  Oczywiście największy wpływ na zachowanie polskich kibiców będzie miał dzisiejszy mecz reprezentacji. O 18:00 nasi reprezentanci wyjdą na murawę Stadionu Narodowego, by zmierzyć się z Grecją. Nasz dzisiejszy rywal jest strasznie niewygodny. Można mówić, że Grecja jest w kryzysie, że w tamtejszej reprezentacji nie ma gwiazd. Ale nie możemy zapominać, że ich drużyna narodowa wygrała swoją grupę eliminacyjną do Euro 2012 po drodze pokonując Chorwację. Dlatego dziś absolutnie nie możemy spodziewać się łatwego zadania. Jednakże dużym grzechem byłoby wątpienie w naszych piłkarzy. Wszakże mamy Wojciecha Szczęsnego, Roberta Lewandowskiego, Jakuba Błaszczykowskiego, Łukasza Piszczka i wielu innych świetnych zawodników. Pytaniem jest jak piłkarze poradzą sobie dziś z presją, która będzie po prostu ogromna. Trio z Borussii Dortmund strach nie zmoże. Robert Lewandowski na pytania o presję reaguje wręcz złością, bo dla niego ogromne oczekiwania kibiców są czymś naturalnym. Rozmawiając z najlepszym polskim napastnikiem widać, że ma się do czynienia z osobą niesamowicie pewną siebie, która wie czego chce. Dlatego nie mam żadnych wątpliwości, że Robert Lewandowski może dziś ponieść nas do zwycięstwa. Jednakże czy taki Maciej Rybus poradzi sobie z napięciem? O tym przekonamy się już o 18:00.  Nie wiem jak wy, ale ja od dwóch dni nie potrafię normalnie spać. Wciąż się zastanawiam co zrobią nasi piłkarze i kibice. Wychodząc dziś na miasto widziałem mnóstwo ludzi w koszulkach reprezentacji Polski. Dzieciaki biegają z wymalowanymi flagami na twarzy, a starsi sympatycy futbolu jeżdżą z flagami zamontowanymi na swoich pojazdach. Wielu krytykuje tego rodzaju patriotyzm, ale ja jestem zdania, że to bardzo przyjemna akcja. Wiem, że w ostatnich latach nasza reprezentacja głównie zawodziła, jednakże mam nadzieje, że będzie lepiej. Nie można żyć ciągle przeszłością. Liczy się tylko tu i teraz! Wszystko w głowach i nogach naszych piłkarzy. My możemy im pomóc z całego serca ich dopingując. Nie ważne gdzie, byle dać z siebie wszystko. Wiele rzeczy w polskim futbolu mi się nie podoba, ale dziś muszę o tym zapomnieć. Dobro naszej piłki jest nadrzędne. Dzięki sukcesowi na Euro 2012 reprezentacja Polski na długo ma szanse zdobyć serca kibiców. A co jeśli nie? Takiej opcji nie przyjmuje! W oczekiwaniu na godzinę zero zobaczcie filmik, który podesłał mi Radosław Skrzypczak. ﻿ 