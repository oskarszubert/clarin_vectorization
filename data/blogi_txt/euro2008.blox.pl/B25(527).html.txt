Mecz Borussia Dortmund-Malaga z całą pewnością przejdzie do historii. Zespół gospodarzy po 82. minutach gry przegrywał 1-2, by w 90. i 93. minucie zapewnić sobie awans do półfinału Ligi Mistrzów dwoma trafieniami. Przyznam szczerze, że na 10 minut przed końcem tego spotkania straciłem wiarę w Borussię Dortmund. A to dlatego, że gospodarze dosyć słabo atakowali, natomiast jak już im wychodziły akcje ofensywne, to cuda wyczyniał w bramce Willy. Na szczęście w piłce nożnej gra się do ostatniej minuty. Podopieczni Jurgena Kloppa złapali kontaktową bramkę, a chwilę później po prostu dokonali dzieła zniszczenia. Dzięki temu zobaczymy Roberta Lewandowskiego i spółkę w walce o finał Ligi Mistrzów. Kto się tego jeszcze pół roku temu spodziewał? 