FC Barcelona w pierwszym meczu 1/8 finału Pucharu Króla nie miała żadnych problemów, żeby pokonać na Camp Nou Osasunę 4-0. Tym samym wszystko wskazuje na to, że w ćwierćfinale pucharowych rozgrywek dojdzie do podwójnego El Clasico, bowiem Real Madryt swój mecz wygrał 3-2. W zespole "Dumy Katalonii" zaskoczyć wczoraj mógł występ Leo Messiego, który jeszcze rano miał nie zagrać ze względu na objawy grypy. Mimo to Argentyńczyk stawił się na porannym treningu, żeby móc wziąć udział w wieczornym meczu. Pep Guardiola nakazał swojemu zawodnikowi powrót do domu, ale ten w końcu osiągnął swój cel siadając na ławce rezerwowych. Leo Messi wszedł na boisko w 58. minucie i w nieco ponad pół godziny zdobył dwie bramki. Dzięki temu brakuje mu już tylko 26 goli do pobicia klubowego rekordu strzeleckiego wszechczasów. 