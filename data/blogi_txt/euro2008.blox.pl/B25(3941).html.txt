Dziś o 20:45 TVP pokaże mecz Szachtar Donieck-Borussia Dortmund. Wszakże trzeba wspierać polskich piłkarzy. Jednakże to tak jakby wybrać upojną noc z Martą Grycan﻿ zamiast z Sofią Vergara. Jeszcze dalej poleciał kanał nSport, który również transmituje "polski mecz". Żeby zobaczyć spotkanie Real Madryt-Manchester United trzeba mieć wykupioną opcję premium za jedyne 9,90zł miesięcznie przez pół roku, po czym należy płacić 35zł. Świetna opcja, zważywszy na to, że jeszcze jesienią Ligę Mistrzów w N można było oglądać posiadając jedynie pakiet sport. Jakież było wczoraj moje zdziwienie, gdy okazało się, że szefowie N zdecydowali się na wprowadzenie odpłatności poprzez zmuszenie do zakupu kanałów premium, by oglądać Ligę Mistrzów. Czuję się naprawdę oszukany, bowiem od kilku lat opłacałem pakiet sport i w jego ramach, mimo wielu obietnic mogłem zobaczyć jedynie rozgrywki Ligi Mistrzów. A przecież z wielu zapowiedzi wynikało, że będzie to znakomita konkurencja dla C+ Sport. Czas pokazał, że były to tylko puste deklaracje. Zamiast obiecanych najlepszych lig świata mogę przez cały rok oglądać powtórki Ligi Mistrzów. W przeddzień fuzji C+ z N ktoś postanowił sobie dorobić na kibicach ograniczając im prawo do oglądania Ligi Mistrzów.  Cieszy jedynie fakt, że już niedługo Liga Mistrzów będzie obsługiwana przez ekipę C+, co zwiastuje nam naprawdę udany następny sezon.  Pozostaje nadzieja, że mecz Real Madryt- Manchester United będzie można obejrzeć na kanale 315 Cyfry+(Italia 1). O ile oczywiście nie zostanie on zakodowany. ﻿ 