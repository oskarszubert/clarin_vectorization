Prezes PZPN pan Grzegorz Lato udzielił wczoraj wywiadu dla Przeglądu Sportowego. Oczywiście głównym tematem były nowe koszulki reprezentacji Polski. Poniżej możecie przeczytać jaka była reakcja prezesa na oburzenie kibiców dotyczące braku orzełka na trykotach. "Kibice są oburzeni? A nikt nie jest oburzony, że przed każdym meczem kadry stoją kilometrowe stragany pełne fajansu z godłem państwowym, który płynie do nas statkami z Chin? To godło schodzi na psy! Dlaczego o to nie ma hałasu?"Jak widać pan Grzegorz Lato standardowo szuka winnych wszędzie, tylko nie u siebie. Prezes frustruje się na to, że nie dostaje pieniędzy za podróbki. Na jego nieszczęście decyzja o usunięciu orła z koszulek jeszcze bardziej nakręci handel bazarowy. Jakoś nie potrafię sobie wyobrazić ogromnej sprzedaży produktów z logo PZPN. No chyba, że jakiś kibic będzie chciał zrobić sobie spore ognisko. Wczorajszy mecz Polska-Włochy pokazał, że przez skandaliczną decyzje o usunięciu godła z koszulek reprezentacji Polski nienawiść do PZPN po raz kolejny wzrosła. O ile w ostatnich spotkaniach mniej było "pochwalnych" śpiewów w stronę PZPN, tak wczoraj nie było praktycznie nic innego słychać. Grzegorz Lato zamiast starać się załagodzić konflikt, jeszcze bardziej go zaostrza takimi wypowiedziami jak ta dla Przeglądu Sportowego. Wygląda na to, że ostatnie miesiące przed Euro 2012 będą pełne agresji, zamiast wielkiej radości z niezwykłego turnieju... 