Isner i Mahut rozsławili wimbledoński kort nr 18 najdłuższym meczem w historii a już dobę później to co działo się na nim można określić tylko jednym słowem - skandal.  Ale zacznijmy od początku... Rozstawiony z numerem 31 Rumun Victor Hanescu grał z Niemcem Danielem Brandsem i przy stanie 7:6(7) 7:6(3) 5:3 serwował na mecz. Jednak Niemiec się wybronił i doprowadził do tie-breaka, którego wygrał do 7. W czwartym secie Rumun wezwał na kort trainera z powodu kłopotów z udem, a z trybun zaczęły lecieć szydercze słowa typu "Victor, jesteś kiepski". Wrócił do gry, seta przegrał 3:6, a niektórzy kibice stawali się coraz głośniejsi (alkohol zrobił swoje). W Hanescu coś pękło, skarżył się sędziemu na tłum mówiący o jego kontuzji, ale ten pozostawał niewzruszony. Zniechęcony, dosyć łatwo oddał dwa pierwsze gemy V seta. Kiedy przygotowywał się do serwisu w trzecim gemie usłyszał z tłumu kolejne obelgi, skierował się w prawą stronę i splunął w kierunku trybun. Wydał jakieś okrzyki niezadowolenia, a sędzia dał mu ostrzeżenie za niesportowe zachowanie. To już zupełnie wyprowadziło go z równowagi i przy każdym z czterech podań postanowił wykonywać błąd stóp (nastąpienie na linię podczas serwisu). Automatycznie dało to kolejny gem na korzyść Brandsa, po czym Hanescu podszedł do sędziego, oznajmiając, że poddaje mecz. Uścisnął rękę przeciwnikowi i pospiesznie opuścił kort.      Jak doniosło na twitterze SkyNews czterech widzów zostało po tym meczu aresztowanych, ale i tak pozostaje pytanie: dlaczego doświadczony zawodnik dał się sprowokować? I czy sędzia nie powinien zwrócić większej uwagi na zachowanie kibiców - jakieś służby porządkowe chyba są tam do dyspozycji?  Victora Hanescu najprawdopodobniej czeka kara finansowa, a być może nawet zawieszenie. 