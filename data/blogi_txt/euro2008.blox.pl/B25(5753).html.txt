Od samego rana czekałem na godzinę 16:00, czyli mecz Newcastle z Arsenalem. Niestety jakoś zagadałem się z dziewczyną i włączyłem telewizor "dopiero" w 4. minucie, gdy akurat wyświetlano powtórkę bramki na 0-2. Pomyślałem sobie, że emocji w tym meczu być nie może, jedynie warto oglądać dla pogromu. W 10. minucie Wojciech Szczęsny wykazał się ogromną siłą spokoju po tym jak jeden z piłkarzy Arsenalu odegrał do niego piłkę tuż przed nosem napastnika Newcastle. Polski bramkarz świetnie wyprowadził futbolówkę w pole, a jego koledzy z drużyny wykorzystali to strzelając na 0-3. "Kanonierzy" nie zwalniali tempa, w 25. minucie Robin van Persie podwyższył na 0-4. Kolejne minuty przyniosły następne okazje dla Arsenalu, ale do przerwy wynik nie uległ już zmianie. Druga część spotkania wydawała się być formalnością. Jednakże w 50. minucie Abou Diaby puściły nerwy po ostrym zagraniu rywala. Francuz odepchnął dwóch piłkarzy Newcastle i sędzia nie miał innego wyboru jak wyrzucić go z boiska. Mimo osłabienia Arsenalu nic nie wskazywało na to, że ostatnie 25 minut spotkania to będzie czyste szaleństwo. Ale jednak... W 71. minucie sędzia podyktował wątpliwy rzut karny dla Newcastle, który pewnie na bramkę zamienił Barton. Szczęsny wyjął futbolówkę z siatki i nie chciał jej oddać rywalowi, w wyniku czego Barton po prostu powalił go na ziemię. Sędzia powinien pokazać zawodnikowi gospodarzy ewidentną czerwoną kartkę. Zamiast tego pokazał żółty kartonik polskiemu bramkarzowi. 5 minut później po znakomitym wejściu w pole karne Besta było już 2-4. Gospodarze po tych trafieniach nabrali wiatru w żagle. Szczęsny co chwila musiał interweniować. W 83. minucie arbiter główny podyktował kolejny rzut karny dla Newcastle. Polak był bardzo blisko obrony, jednakże piłka ostatecznie wpadła do siatki. W tym momencie trener Arsene Wenger po prostu się gotował. Ale to nie był koniec jego mordęgi, bowiem chwile później Tiote oddał strzał życia, przy którym polski bramkarz był bez szans. Gospodarze doprowadzili do wyrównania z wyniku 0-4! Co najlepsze w 91. minucie Newcastle mogło nawet objąć prowadzenie, ale strzał Nolana przeszedł tuż obok słupka bramki strzeżonej przez Szczęsnego. Teoretycznie taki wynik oznaczał, że Arsenal traci szanse na walkę o mistrzostwo. Wszakże tuż po ich spotkaniu Manchester United miał się zmierzyć na wyjeździe z ostatnią drużyną ligi. "Czerwone Diabły" objęły prowadzenie z Wolverhampton już w 5. minucie, jednakże później dwie bramki zdobyli gospodarze i to oni są pierwszą drużyną w Premiership, która pokonała Manchester United! Arsene Wenger powinien się cieszyć, że niefrasobliwość jego piłkarzy nie została wykorzystana przez rywala. Arsenal ma obecnie cztery punkty straty do pierwszego miejsca. Z tym, że gdyby dziś zawodnicy "Kanonierów" zagrali dojrzalej to dystans punktowy wynosiłby już tylko dwa oczka! 