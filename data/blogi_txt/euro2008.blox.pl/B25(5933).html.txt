Gdy Jose Mourinho został latem tego roku trenerem Realu Madryt od razu wiadome było, że walka o mistrzostwo ligi hiszpańskiej będzie bardzo atrakcyjna. Co prawda początek sezonu w wykonaniu Barcelony i Realu Madryt był nieco niemrawy, aczkolwiek wczoraj zespoły te pokazały swój ogromny potencjał. O 20:00 rozpoczął się mecz Hercules Alicante-Real Madryt. Trener drużyny gospodarzy zapowiadał przed tym spotkaniem, że jego zespół ma walczyć o zwycięstwo. Rzeczywiście, już w 2. minucie Hercules wyszedł na prowadzenie za sprawą gola Davida Trezeguet. Goście od razu próbowali odpowiedzieć, jednakże ich ataki w pierwszej połowie były skutecznie rozbijane przez rywala. Do tego gospodarzom towarzyszyło szczęście. W efekcie do przerwy na tablicy wyników widniał wynik 1-0. Jose Mourinho perfekcyjnie wykorzystał 15 minut przerwy, jego zespół na drugą część spotkania wyszedł odmieniony. Na efekty nie trzeba było długo czekać. Już w 51. minucie po błędzie Calatayuda do siatki trafił Di Maria. Kolejne minuty to kontynuacja ataków drużyny gości. W 67. minucie trener gospodarzy popełnił zasadniczy błąd ściągając Trezegueta z boiska. Widząc to Jose Mourinho w 75. minucie postawił wszystko na jedną kartę zmieniając Pepe na Benzem. Szczęście sprzyjało tego dnia portugalskiemu szkoleniowcowi bowiem 5 minut później kontuzji doznała druga armata gospodarzy- Valdes. W tym momencie do akcji wkroczył Cristiano Ronaldo, który w 81. i 85. minucie zdobył dwie bramki. Do końca spotkania wynik nie uległ już zmianie, bowiem gospodarze nawet gdyby chcieli, to nie mieli kim postraszyć z przodu. Co najważniejsze- Ronaldo w ostatnich ośmiu meczach zdobył aż trzynaście bramek! Tuż po meczu "Królewskich" rozpoczęło się spotkanie Barcelona- Sevilla. Drużyna gości przyjechała na Camp Nou pełna obaw, bowiem dwa ostatnie pojedynki tego zespołu na boisku Barcelony w lidze hiszpańskiej kończyły się porażką 4-0!Kataloński koszmar szybko o sobie przypomniał Sevilli. Barcelona od początku zamknęła drużynę gości na jej polu karnym. Ten "hokejowy zamek" przyniósł rezultat już w 3. minucie, kiedy to Leo Messi umieścił piłkę w siatce. Kolejne minuty to dalszy napór piłkarzy gospodarzy. Podczas jednej z ofensywnych akcji genialnym zagraniem popisał się Xavi.Goście próbowali się odgryzać, ale Luis Fabiano i Diego Capel nie potrafili pokonać Victora Valdesa. W 23. minucie Leo Messi świetnie ograł dwóch piłkarzy Sevilli, następnie podał do Davida Villi a ten pięknym strzałem pokonał Javi Varasa. Warto dodać, że była to pierwsza bramka tego napastnika od 22 września! Jeszcze przed przerwą gospodarze mogli podwyższyć wynik, ale w kluczowych momentach zabrakło skuteczności. W 45. minucie Pedro szarżował przy linii końcowej boiska, Konko nie wiedział jak go zatrzymać, więc uciekł się do faulu. Sędzia pokazał mu żółtą kartkę, a że była to jego druga w tym meczu, to musiał on opuścić boisko. W tym momencie wiadomo już było, iż w tym spotkaniu zwycięzcą będzie Barcelona. Drużyna gości wyszła na drugie 45 minut bez żadnej wiary w sukces. Efekt tego był do przewidzenia- w 52. minucie Romaric zagrał głową piłkę do swojego bramkarza, ten się zagapił, skwapliwie wykorzystał to Dani Alves i w akrobatyczny sposób strzelił gola. 10 minut później Leo Messi postanowił sprawić prezent urodziny Maradonie, Argentyńczyk przebiegł ponad 30 metrów, po czym oddał piękny strzał i na tablicy wyników widniał wynik 4-0. Kolejne minuty to spokojna zabawa z piłką piłkarzy Barcelony. W 89. minucie dzieła zniszczenia dokonał David Villa, który precyzyjnym strzałem umieścił piłkę w siatce. Sędzia nie mógł więcej patrzeć na męczarnie gości, dlatego zakończył spotkanie równo z upływem regulaminowych 90 minut. 