Brak mi słów na to jak absurdalna jest decyzja o zamknięciu stadionów Legii Warszawa i Lecha Poznań. Wszystko przez zamieszki pseudokibiców obu klubów podczas finału Pucharu Polski. Owszem zachowanie części widzów po zakończeniu spotkania było skandaliczne, aczkolwiek jeszcze bardziej irytowała mnie bierność policji, która po prostu sobie stała i kręciła filmiki z tego co dzieje się wokół. Jestem pewien, że policjanci są teraz w posiadaniu znakomitego materiału dowodowego, dzięki któremu dowiemy się jakie kominiarki są obecnie w modzie. Zamknięte zostały dwa najnowocześniejsze stadiony w Polsce. Sytuacja jest o tyle absurdalna, że na Stadionie Miejskim w Poznaniu w sobotę Warta Poznań będzie mogła grać mecz przy komplecie publiczności, natomiast dzień później Lech Poznań będzie grał już bez kibiców. Na decyzje wpływ miały opinie policji. "Pomimo uprawnień organizator nie podjął żadnych działań w stosunku do kibiców łamiących regulamin", napisała komenda w Poznaniu. Zawsze myślałem, że to policja ma stać na straży porządku. Przecież na jej oczach kilkuset mężczyzn demolowało stadion. Mimo to żadne działania nie zostały podjęte. Pewnie dlatego, że nikomu nie chciało się narażać. Lepiej łapać babcie za przejście w niedozwolonym miejscu. Jak podała rzeczniczka kujawsko-pomorskiej policji kom. Monika Chlebicz: "Zapewnienie przez policję bezpieczeństwa w związku z meczem finałowym piłkarskiego Pucharu Polski Lech Poznań - Legia Warszawa wyniosło 932 tysiące złotych". Tak się zastanawiam w którym miejscu policja zapewniła bezpieczeństwo? Po co płacimy codziennie podatki skoro później ktoś wydaje nasze pieniądze na to, by kilkuset policjantów stało sobie w miejscu, podczas gdy pseudokibice rozwalają sobie stadion. Tak ma wyglądać rzeczywistość podczas Euro 2012? Wszystko wygląda na to, że tak... 