Wczoraj na konferencji prasowej Robert Lewandowski został zaprezentowany jako ambasador marki Gillette w Polsce. Wybór ten nie jest przypadkowy, wszakże zawodnik Borussii Dortmund jest obecnie najlepszym polskim piłkarzem. Co bardzo istotne Robert Lewandowski oprócz ogromnych umiejętności czysto piłkarskich posiada również świetny charakter, który sprawia, że napastnika reprezentacji Polski nie da się nie lubić. Miałem wczoraj przyjemność porozmawiać osobiście z naszą nadzieją na Euro 2012. Dzięki temu wiem, że Robert Lewandowski to facet, który zrobi wszystko, żeby reprezentacja Polski zaprezentowała się godnie na Mistrzostwach Europy. Widać, że piłkarz Borussii Dortmund jest głodny sukcesów, chce się rozwijać i po prostu być najlepszym. Zadałem Robertowi kilka pytań, które mnie najbardziej interesowały. Nie chciałem robić jakiegoś długiego wywiadu, żeby nie zamęczyć naszego reprezentanta. Chociaż akurat on jest człowiekiem, który mógłby rozmawiać z tobą godzinami i nie powiedziałby, że masz już kończyć. Niestety standardowo coś musiałem zepsuć-trochę się zestresowałem oraz zapomniałem o tym, że mikrofon w moim aparacie działa dobrze tylko z bliska, dlatego moje ciche przytaknięcia wychodzą jak krzyk. No ale cóż... na błędach człowiek się uczy. Następnym razem trzeba po prostu być cicho.  Na koniec chciałem zapowiedzieć, że w najbliższych tygodniach możecie spodziewać się wielu konkursów z nagrodami od firmy Gillette. 