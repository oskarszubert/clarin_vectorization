Tuż przed meczem FC Barcelona-FC Kopenhaga okazało się, że Victor Valdes jest niedysponowany. Dlatego w bramce drużyny gospodarzy stanął Jose Pinto. Był to debiut dla tego piłkarza w Lidze Mistrzów. Nic więc dziwnego, że starał się on jak mógł, by pokazać się z dobrej strony. W 26. minucie spotkania piłkarze drużyny gości przeprowadzili kontratak, Cesar Santin dostał znakomite podanie, przed sobą miał tylko bramkarza Barcelony i w tym momencie po prostu się zatrzymał. Napastnik Kopenhagi tłumaczył się, że usłyszał gwizdek sędziego. Jednakże arbiter główny nie przerwał akcji. Okazało się, że to Jose Pinto zagwizdał. Bramkarz Barcelony zrobił to na tyle umiejętnie, że Cesar Santin myślał, iż to gwizdek sędziego. Władze FC Kopenhagi złożyły oficjalne zażalenie do UEFA na skandaliczne ich zdaniem zachowanie Pinto. Ciekaw jestem jaka będzie odpowiedź na to zażalenie. 