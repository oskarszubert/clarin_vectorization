Kilka dni temu Ahsan Ali Syed, biznesmen z Indii, kupił hiszpański Racing Santander. Celem nowego właściciela klubu w obecnym sezonie jest utrzymanie drużyny w Primera Division. Dlatego też w czwartek zwolnił on ze stanowiska dotychczasowego trenera, który nie potrafił wygrać od 12 grudnia 2010 roku i na jego miejsce zatrudnił Marcelino Garcię. Nowy szkoleniowiec Racingu od razu został rzucony na głęboką wodę, bowiem w swym debiucie podejmował na własnym stadionie zawsze groźną Sevillę. Gospodarze objęli prowadzenie już w 12. minucie za sprawą Christiana Fernandeza. Chwilę później goście mogli wyrównać z rzutu karnego, ale Jesus Navas strzelił tak, że bramkarz Racingu bez problemu odbił jego strzał. Niewykorzystana sytuacja zemściła się natychmiastowo, bowiem do własnej siatki piętką trafił Ivan Rakitic. Wszystko więc układało się po myśli nowego trenera gospodarzy. Niestety w 39. minucie totalną głupotą popisał się strzelec pierwszej bramki Christian Fernandez, który w niegroźnej sytuacji zaatakował piłkarza Sevilli wyprostowanymi nogami. Sędzia za to brutalne zagranie wyrzucił go z boiska i zarządził rzut wolny. Goście od razu skorzystali z osłabienia rywala i zdobyli kontaktowego gola za sprawą świetnego dośrodkowania Ivana Rakitica. Gospodarze na drugą połowę wyszli z zamiarem obronienia korzystnego rezultatu. Piłkarze Sevilli co chwila atakowali bramkę Racingu, aczkolwiek brakowało im skuteczności. Dopiero w 83. minucie Luis Fabiano doprowadził do wyrównania. Taki obrót spraw wyraźnie wskazywał na to, że trener Marcelino Garcia co najwyżej zremisuje w swoim debiucie. Jednakże w 90. minucie Andres Palop postanowił pójść na grzyby, co skrzętnie wykorzystałManuel Arena lobując bramkarza gości. Piłkarz Racingu z radości się popłakał, nowy właściciel nie mógł opanować emocji przez kilka minut.W Santander zapanowała euforia i nie można się temu dziwić, bowiem zwycięstwo w takich okolicznościach smakuje podwójnie. Skrót meczu: 