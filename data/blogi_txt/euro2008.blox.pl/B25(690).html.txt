Drużyna Guardioli po sobotnim meczu z Realem Madryt długo leżała na deskach, ale ostatecznie zdołała się podnieść na spotkanie z Chelsea. Niestety sił starczyło jej jedynie na 45 minut walki, gdyż tuż przed pierwszym gongiem potężny cios zadał Ramires. Na początku drugiej rundy rywal z Londynu odsłonił się jeden raz. Wtedy Messi bez problemu mógł go posłać na deski, ale zamiast tego fatalnie spudłował. W efekcie "Duma Katalonii" nie potrafiła już do końca walki zadać żadnego mocnego ciosu, a w 91. minucie tak wyśmiewany przez wszystkich Torres powalił wielką Barcelonę.  Co teraz? Czy Guardiola dalej będzie prowadził "Dumę Katalonii"? Mam nadzieje, że tak, bo ten młody szkoleniowiec stworzył naprawdę cudowny zespół, który ostatnio był po prostu trochę bardziej ludzki niż zwykle. Ogromne słowa uznania należą się piłkarzom Chelsea, którzy zagrali wielkie 180 minut. Ten dwumecz to piękna historia, która długo jeszcze będzie się śnić kibicom na całym świecie. Nie mam nic przeciwko, by wszystkie mecze Ligi Mistrzów były tak emocjonujące.    Jakaż szkoda, że ten sezon zakończył się dla Barcelony w taki sposób... Oczywiście jest jeszcze finał Pucharu Króla, ale to trofeum nikogo poważnego cieszyć nie będzie. To tak jakby odebrać telefon z RMF FM słowami: "tak, słucham" i radować się z nagrody pocieszenia w wysokości 1.000zł, zamiast 100.000zł. Zagraj w półfinałowym meczu UEFA Champions League dzięki aplikacji Star Player Heinekena﻿﻿﻿﻿ 