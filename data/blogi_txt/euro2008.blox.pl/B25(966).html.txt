I stało się, wystąpiłem w telewizji Orange Sport Info, w programie "Info Weekend", który jest emitowany na żywo. Jednakże nie potrafię się cieszyć w obliczu dzisiejszej tragedii. Ale to co się dziś wydarzyło opisać trzeba...Stawiłem się rano w siedzibie telewizji Orange Sport. Trema była i to spora. Jednakże po godzinie napięcie przeszło. Głównie dzięki wspaniałym prowadzącym, którzy potrafili rozluźnić atmosferę. Wchodziłem na antenę o 9:30. Tuż przed moim wejściem do studia przybył Michał Rachoń. Odbyliśmy krótką rozmowę, w której Michał bardzo chwalił mojego bloga. Po chwili wywołano mnie do studia. Usiadłem wygodnie na krzesełku i oddałem się do dyspozycji prowadzącej pary- Agnieszki Kopacz i Kacpera Sosnowskiego. Wcześniej na antenie został opisany mój blog. Padło kilka pytań w moją stronę, między innymi o to, co ostatnio opisałem na blogu.Ja- powrót do sportu Tigera Woodsa.Prowadzący- po jego ostatnich przygodach jest to bardzo wygodny temat do znęcania się nad nimJa- oczywiście, jest w tym dużo prawdy. Jednak zwróćmy uwagę, że większość ludzi zdradza, a każdy zachowuje się tak jakby był święty. Ta wypowiedź zrobiła podobno największe wrażenie. Resztę zobaczycie w materiale, który za jakiś czas powinien się pojawić na blogu.Zaraz po mnie wystąpił Michał Rachoń. Tuż po jego wystąpieniu w siedzibie Orange Sport zrobiło się straszne zamieszanie. Nie wiedziałem co się dzieje, więc się pytam kierowniczki co się dzieje. Ona na to, że rozbił się samolot z prezydentem na pokładzie. Nie mogłem w to uwierzyć. Zaczęło się nerwowe dzwonienie. Po chwili było już wiadomo, że wszystkie rozgrywki w Polsce zostają zawieszone. Dzisiejsze mecze pokazywane na Orange Sport będą bez komentarza. Prowadzącą Agnieszka Kopacz po wyjściu ze studia powiedziała do mnie: "to jest jakaś masakra. Myślałam, że się popłaczę na antenie. Przerwaliśmy program". Zgromadziliśmy się przed telewizorem i oglądaliśmy w wstrząsające zdjęcia z miejsca katastrofy. Wielu członków redakcji znało ofiary dzisiejszej tragedii osobiście. Michał Rachoń był bardzo wstrząśnięty i zniesmaczony: "trzy razy leciałem rządowym TU-154. Za każdym razem piloci mówili mi, że przez tą maszynę dojdzie do tragedii i dzisiaj doszło". Posiedziałem jeszcze godzinę w siedzibie Orange Sport, po czym stwierdziłem, że trzeba odwołać dzisiejsze plany(między innymi wspólne oglądanie Gran Derbi z Michałem Polem i Quentinem) i wrócić do domu ze względu na tragedię. Przepraszam za tak chaotyczny opis, ale jakoś nie potrafię się dziś pozbierać. W Warszawie była niesamowita atmosfera. Było strasznie cicho, prawie nikt nie rozmawiał. Na dworcu centralnym przy każdym telewizorze stał tłum ludzi. Wyglądało to jak w amerykańskim filmie katastroficznym... Coś niesłychanego. Spoczywajcie w pokoju! 