W ostatnim czasie przyzwyczailiśmy się do tego, że mecze Barcelony z Realem Madryt dostarczają nam wiele kontrowersji. Jednakże dzisiejsze spotkanie obu zespołów było po prostu znakomite. Aż chciałoby się, żeby piłkarze wrócili na murawę i walczyli dalej. ﻿ Real Madryt musiał dziś wygrać, żeby odrobić część straty punktowej do Barcelony. Okazja ku temu była doskonała, bowiem "Duma Katalonii" zagrała dziś niezwykle osłabiona w obronie. Z tego względu gra gospodarzy w pierwszych minutach spotkania wyglądała bardzo bojaźliwie. To Real Madryt miał więcej z gry, co w 23. minucie przełożyło się na trafienie Cristiano Ronaldo na 0-1. Chwilę później piłkę niemalże meczową miał Benzema, ale Francuz fatalnie spudłował. Te uderzenia wyraźnie ożywiły Barcelonę, która wzięła się do roboty i za sprawą Leo Messiego w 31. minucie wyrównała. Dokładnie 30 minut później Argentyńczyk zdobył fantastyczną bramkę z rzutu wolnego na 2-1. Jednakże Real Madryt to drużyna z ogromnym potencjałem ofensywnym, co znalazło wyraz 5 minut później, gdy Cristiano Ronaldo wykorzystał świetne podanie Mesuta Oezila.  Im bliżej końca spotkania, tym bardziej gospodarze naciskali na zespół gości. W samej końcówce Montoya po fantastycznej akcji Barcelony trafił w poprzeczkę, a po chwili dobrą sytuacje miał Pedro, który w ostatniej minucie spotkania mógł strzelić zwycięską bramkę. W efekcie spotkanie zakończyło się wynikiem 2-2.  ﻿ Piłkarze Realu Madryt schodzili z boiska zadowoleni z siebie, czemu nie można się dziwić mając na uwadze przebieg spotkania. Jednakże pamiętajmy, że "Królewscy" mają osiem punktów straty do Barcelony. Co więcej wiele wskazuje na to, że także Atletico Madryt będzie miało taką samą przewagę nad zespołem Jose Mourinho. Oj dzieje się w tej Primera Division, która podobno jest tak nudną ligą... 