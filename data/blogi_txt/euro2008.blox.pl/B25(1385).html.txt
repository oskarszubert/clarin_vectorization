FC Barcelona w bardzo słabym stylu zremisowała na wyjeździe z Villarreal 0-0. Ten wynik oznacza, że "Duma Katalonii" ma w tabeli już siedem punktów straty do prowadzącego w lidze Realu Madryt. W historii Primera Division tylko Valencia zdołała odrobić tak poważną stratę do lidera i zdobyć tytuł mistrza Hiszpanii. Piłkarze Pepa Guardioli podzielą raczej los zespołu Franka Rijkaarda, który w sezonie 2007/2008 również w pewnym momencie miał siedem punktów straty do "Królewskich". Jak zakończyły się tamte rozgrywki? Ostatecznie przewaga mistrza wzrosła do osiemnastu punktów. Od kiedy Pep Guardiola i spółka zdobył w swoim pierwszym sezonie pracy w Barcelonie wszystkie możliwe trofea zastanawiałem się kiedy dojdzie do zatarcia maszyny. Okazuje się, że dopiero w czwartym roku pracy szkoleniowca "Dumy Katalonii" pojawiły się problemy, które są bardzo poważne. Barcelona gdzieś straciła motywację, przez co na wyjazdach ma obecnie bilans 4-5-1. Piłkarza Pepa Guardioli zaprezentowali się wczoraj fatalnie, jakby zapominając o tym jak potrafili zagrać dwa tygodnie wcześniej na Santiago Bernabeu. Wygląda na to, że "Duma Katalonii" obecnie potrafi zmotywować się jedynie na spotkania z odwiecznym rywalem, w innych meczach zawodnicy Barcelony zachowują się po prostu jak w kolejnym dniu pracy za okienkiem urzędu pocztowego. Oczywiście takie zachowanie po trzech mistrzostwach Hiszpanii z rzędu zbrodnią nie jest. Wszakże wiadomo, że obrona tytułu to najtrudniejsza rzecz, jaka czeka na sportowca. Teraz pytanie jak zaprezentuje się Barcelona w Lidze Mistrzów? Czy "Duma Katalonii" będzie pierwszym zespołem w historii, który obronił tytuł? Przekonamy się już za kilka miesięcy. Póki co wydaje mi się, że z takim podejściem jak obecnie walka o mistrzostwo Hiszpanii została już zakończona na korzyść Realu Madryt. 