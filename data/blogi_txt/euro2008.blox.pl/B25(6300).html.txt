Każdego dnia ludzie próbują mnie przekonać, że Barcelona nie jest najlepszym obecnie zespołem świata. Przytaczane są przy tym wszelakie argumenty. Chociażby takie, że Premiership jest najlepszą ligą świata, że piłkarze Guardioli nie poradziliby sobie w tych rozgrywkach. Tymczasem Barcelona sprawiła wczoraj, że zawodnicy drugiego zespołu w tabeli Premiership chyba pierwszy raz w historii nie oddali ani jednego strzału na bramkę przeciwnika! Na szczęście dla trenera Wengera sędzia w kuriozalnych okolicznościach wyrzucił z boiska Robina van Persiego. To była idiotyczna decyzja arbitra głównego. W tak ważnym meczu nie można pokazać piłkarzowi czerwonej kartki za strzał po gwizdku. Swoją drogą jest to strasznie irytujący przepis. Wszakże w NBA koszykarze zawsze rzucają piłkę po przerwaniu gry przez sędziego, by trochę poćwiczyć. Często wychodzą z tego spektakularne zagrania i wszyscy są zadowoleni. W piłce nożnej nie wiedzieć czemu coś takiego jest zabronione. Szkoleniowiec Arsenalu teraz przez długie tygodnie będzie ubolewać nad tym, że jego zespół został wyeliminowany przez sędziego.Tylko ja się pytam co robili jego piłkarze przez poprzednie 56 minut? Niesamowite szczęście sprawiło, że po jednym z dwóch rzutów rożnych w meczu dla Arsenalu piłkę do własnej siatki wbił Busquets. To zdarzenie sprawiło, że "Kanonierzy" mimo swojej słabości wciąż mieli ogromne szanse na awans. Aczkolwiek jak mieli to zrobić skoro nie potrafili oni wymienić między sobą nawet trzech podań? Barcelona przewyższała wczoraj Arsenal w każdym aspekcie gry i tylko głupiec mógłby tego nie zauważyć. Wyższość drużyny gospodarzy najlepiej pokazuje akcja z 87. minuty, gdy Mascherano po mistrzowsku ograł Bendtnera.Piłkarze Guardioli grają obecnie futbol nieosiągalny dla innych zespołów. Dlatego cieszmy się każdym meczem, każdą minutą, każdym golem, każdą akcją, każdym zagraniem... bo przyszło nam żyć w epoce niesamowitej drużyny! 