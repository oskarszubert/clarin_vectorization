W latach 2003-2010 Joan Laporta był prezydentem Barcelony. Za jego kadencji klub z stolicy Katalonii osiągnął wiele sukcesów. Wydawało się, że Laporta to prezydent idealny. Jednakże gdy władzę objął Sandro Rosell okazało się, że Barcelona za czasów jego poprzednika przynosiła ogromne straty. A sam Laporta wydawał pieniądze na prawo i lewo, nie licząc się z żadnymi konsekwencjami. W efekcie Sandro Rosell zdecydował się pozwać do sądu Laportę. Wczoraj magazyn "Interviu" dolał oliwy do ognia informując, że Joan Laporta kazał szpiegować kilku piłkarzy Barcelony oraz sztab szkoleniowy Rijkaarda. Prezydent Barcelony wynajął pod koniec sezonu 2007/2008 detektywów by ci co jakiś czas sprawdzali zachowanie Ronadinho, Deco i Eto'o. Okazało się, że piłkarze rażąco naruszali klubową dyscyplinę. Jesienią 2008 roku Laporta zlecił agencji detektywistycznej "Método 3" obserwację 24 godziny na dobę nowego nabytku Barcelony Gerarda Pique. Detektywi stwierdzili, że piłkarz zachowuje się zgodnie z regulaminem klubu. A koszt całej akcji wyniósł 5000 euro. Oprócz piłkarzy na celowniku Laporty znalazł się również jego wróg numer jeden, czyli Sandro Rosell. Joan chciał się dowiedzieć czy może znaleźć jakieś haki na swojego przeciwnika. Dodatkowo Laporta wydał ponad 600.000 euro na system komputerowy, który pozwolił śledzić wszystkie maile wysyłane z budynku FC Barcelony. W efekcie pod nadzorem prezydenta Barcelony był Frank Rijkaard i cały jego sztab szkoleniowy. 