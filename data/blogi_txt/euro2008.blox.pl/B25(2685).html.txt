Polska, Grecja, Rosja i Czechy tak prezentuje się grupa A. Lepiej chyba nie mogliśmy trafić. Piłkarze Franciszka Smudy stoją przed niepowtarzalną szansą na awans do ćwierćfinału Mistrzostw Europy. Wszystko zależy od nich. Tym razem nie można zwalić winy na słabe losowanie. Trzeba po prostu wziąć się w garść i z całych sił pracować na treningach, by w końcu wyjść z grupy wielkiej piłkarskiej imprezy. My, kibice ze swojej strony możemy obiecać, że gardeł szczędzić nie będziemy. Euro 2012 zapowiada się jako piękny i niezapomniany turniej. Mam nadzieje, że nasi piłkarze dadzą z siebie wszystko. Oczywiście nie można zapominać, że Rosjanie zdobyli medal Mistrzostw Europy w 2008 roku. Natomiast Grecy i Czesi byli na podium cztery lata wcześniej. Trener Smuda studzi nieco nastroje polskich kibiców:"Czasami z tej trudnej grupy jest łatwiej wyjść niż z tej pozornie łatwiejszej. Nie wolno wpaść w euforię, musi być koncentracja totalna. Pierwsze spotkanie gramy z Grecją, w Warszawie. Nasza publiczność nam na pewno pomoże w tym spotkaniu. Będziemy walczyć o cel, który sobie założyliśmy - wyjście z grupy. Nie ma sensu pompować balona, bo to nie jest łatwa grupa. Faworytami są Rosjanie i Grecy, ale będziemy walczyć do końca."Ale narzekać absolutnie nie powinniśmy. Wystarczy rzut oka na grupę B, by zobaczyć jak wiele szczęścia mieliśmy. Tam zmierzą się ze sobą Holendrzy, Niemcy,Portugalczycy oraz Duńczycy. To jak, Robert Lewandowski poprowadzi nas do finału jak Angelos Charisteas Greków? 