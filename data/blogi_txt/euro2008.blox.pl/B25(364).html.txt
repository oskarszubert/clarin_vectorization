Pierwszy mecz po przerwie świątecznej zawsze jest ciężki dla piłkarzy. Wczoraj FC Barcelona w spotkaniu z Levante musiała sobie radzić bez Pique, Puyola i Messiego. Mimo tych osłabień drużyna gospodarzy od początku nadawała tempo meczu. Już w 6. minucie pięknym strzałem popisał się Iniesta, jednakże bramkarz Levante zdołał go wybronić. Później kilka prostych błędów popełniła defensywa Barcelony, aczkolwiek rywal nie potrafił ich wykorzystać. "Duma Katalonii" marnowała świetne okazje na zdobycie bramki i w efekcie pierwsza połowa zakończyła się remisem 0-0.Początek drugiej połowy przyniósł szybką bramkę dla Barcelony po pięknej akcji całego zespołu. W 59. minucie było już 2-0 i wydawało się, że nic więcej w tym meczu zdarzyć się nie może. Jednakże nic bardziej mylnego. Piłkarze gospodarzy wciąż utrzymali się przy piłce i marnowali seryjnie okazje do strzelenia gola. W efekcie goście zdołali zdobyć w 80. minucie bramkę kontaktową po błędzie Milito. To zdarzenie wprowadziło mnóstwo nerwów na boisku. Gospodarze w dalszym ciągu tworzyli sobie wyborne okazje na zdobycie bramki, jednakże nie wiedzieć czemu ich wykończenie wyglądało jak na podwórku. W ostatniej minucie spotkania goście mieli rzut wolny, który przy odrobinie szczęścia mógł przynieść im wyrównanie. Spotkanie zakończyło się wynikiem 2-1. Pep Guardiola mimo zwycięstwa ma spory ból głowy, bowiem niefrasobliwość jego podopiecznych pod bramką w końcu może przynieść opłakane skutki. Właściwie może to uczynić już w środę, kiedy Barcelona zmierzy się w rewanżowym spotkaniu Pucharu Króla na wyjeździe z Athletic Bilbao. Pierwszy mecz zakończył się wynikiem 0-0. PS. Komentator Canal+ Sport pan Leszek Orłowski chyba miał wczoraj niezłego kaca, bowiem stwierdził, że na trybunach siedzą razem Jeffren, Thiago, Pique i Puyol. Problem z tym, iż Thiago w tym czasie zagrzewał miejsce na ławce rezerwowych. Gdy ten wszedł w drugiej połowie na boisko pan Orłowski stwierdził, że to pewnie jego brat siedzi na trybunach. A to po prostu był nowy nabytek Barcelony, który nazywa się Affelay...Dziś o 22:00 rozpocznie się wyjazdowe spotkanie Realu Madryt z Getafe. "Królewscy" zagrają w następującym składzie:Casillas, Arbeloa, Ramos, Albiol, Marcelo, Alonso, Lass, Ronaldo, Ozil, Di Maria i Benzema. 