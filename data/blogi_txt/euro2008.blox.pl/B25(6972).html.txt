Mecz ostatniej kolejki drugiej ligi hiszpańskiej pomiędzy Celtą Vigo a Cordobą był niezwykle istotny dla obu zespołów. Gospodarze walczyli o bezpośredni awans, natomiast goście chcieli sobie zapewnić udział w barażach o prawo gry w Primera Division. Obie drużyny do osiągnięcia swojego celu potrzebowały zaledwie punktu. Historia zna wiele podobnych przypadków, w których dwóm zespołom grającym ze sobą wystarczał remis do awansu. Jednakże najczęściej piłkarze w takich przypadkach starali się zachować jakieś pozory. W dzisiejszym meczu nic takiego nie miało miejsca. Zawodnicy obu zespołów wyszli po prostu na trening. Najgroźniejsza sytuacja spotkania miała miejsce w 30. minucie, gdy piłkarz gospodarzy Quique de Lucas﻿﻿ zdecydował się na rajd lewą stroną boiska i dośrodkowanie w pole karne, gdzie znajdował się zaledwie jeden zawodnik Celty Vigo. Napastnik gospodarzy nawet nie próbował walczyć o piłkę, która ostatecznie wylądowała w rękach bramkarza zespołu gości. W ten sposób zakończyła się najgroźniejsza sytuacja w meczu. Przez kolejną godzinę piłkarze obu zespołów nie próbowali już tak ryzykownych zagrań. Z tego względu statystyki spotkania wyglądają następująco: zero strzałów, zero kartek i dwa faule w pierwszej połowie(w drugiej chyba żadnego nie było...). Po ostatnim gwizdku sędziego piłkarze Celty Vigo ustawili się na własnej połowie w kółeczku i rozpoczęli wielkie świętowanie. Z drugiej strony murawy zawodnicy gości uczynili to samo. W ten oto sposób zakończyło się chyba najbardziej kuriozalne spotkanie tego roku. ﻿ 