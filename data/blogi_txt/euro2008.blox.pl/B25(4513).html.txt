Będąc na wakacjach w Chorwacji miałem przyjemność poznać smak meczu, który określa się mianem „Wielkich Derbów Chorwacji”. Jest to spotkanie pomiędzy największymi potentatami tamtejszego futbolu-Hajdukiem Split oraz Dynamem Zagrzeb. Gospodarz domu, w którym przebywałem na wczasach zaprosił mnie i mojego brata na to piłkarskie święto. Spotkanie zaczynało się o godzinie 20, ale nasz przewodnik poinformował nas, że wyruszamy już o 15. Dlaczego tak? O tym przekonałem się już w centrum Splitu, gdzie spotkaliśmy się z pozostałymi fanami miejscowego Hajduka na dużym placu, by wspólnie oczekiwać na godzinę rozpoczęcia spotkania. Nawet nie wiem kiedy minęły te cztery godziny przed pierwszym gwizdkiem sędziego wśród sympatyków futbolu. W tym czasie wszyscy wspólnie się integrowali rozmawiając i śpiewając. Nie było żadnych ograniczeń, tylko dobra zabawa i rozmowy o futbolu.Właśnie takiej atmosfery brakuje mi w Polsce, przed największymi meczami. Raport Specjalny „Chcemy Kibicować” wyraźnie pokazał, że kibice w naszym kraju wolą oglądać piłkarskie spotkania wspólnie przed telewizorem. Przyczyn takiego stanu rzeczy jest wiele. Pierwszą z nich wymieniłem już na wstępie. Należy zauważyć, że jako naród nienawidzimy ograniczeń. Niestety wybierając się na stadion musimy liczyć się z coraz mniejszą ilością swobody. Regulaminy przebywania na obiektach sportowych często mają po kilka stron zawierających informacje czego kibic nie może. Często prowadzą one do tak paradoksalnych sytuacji jak podczas Mistrzostw Świata w RPA w 2010 roku, gdy cztery kibicki miały na sobie sukienki z logo jednego z holenderskich browarów, który nie był sponsorem turnieju. Kobiety zostały wyproszone ze stadionu, a następnie aresztowane. Do tego stadiony są dziś wypełnione po brzegi kamerami, które monitorują każdy nasz ruch, co w efekcie znacząco wpływa na swobodę kibica. Nic więc dziwnego, ze coraz więcej osób decyduje się pozostać w domu, by w gronie znajomych wspólnie przeżywać piłkarskie emocje.Z pomocą dla domowych fanów futbolu idzie technologia, która oferuje coraz większe telewizory za coraz mniejsze pieniądze. Na skutek tego możemy cieszyć się telewizją najwyższej rozdzielczości za naprawdę niewielkie pieniądze. Żyjemy w naprawdę wspaniałych czasach dla kibica. Jeszcze kilkanaście lat temu człowiek cieszył się, gdy widział cokolwiek w telewizorze. Opowiada o tym Michał Pol: ”kiedyś robiłem wywiad z Ryszardem Kapuścińskim, najwybitniejszym polskim reportażystą, który opowiadał jak był na dalekim wschodzie Związku Radzieckiego, gdzieś w Magadanie, i tam oglądał z grupą górników mecz piłkarski z udziałem Spartaka. Nic nie było widać. Telewizor „śnieżył”. I oni kiedy zobaczyli, że w jednym miejscu jest skupisko czerwonych plamek, cieszyli się, skakali, ściskali, bo to znaczyło, że Spartak, grający w czerwonych barwach, strzelił gola”. Dlatego tak wielu kibiców decyduje się obecnie pozostać w domach, gdzie spokojnie można zjeść dowolny posiłek i wypić ulubiony napój bez oglądania się na to, kto jest sponsorem danego wydarzenia sportowego. Poza tym na stadionach podczas największych imprez więcej jest ludzi od sponsorów, niż zwykłych kibiców. Efekt tego jest taki, że atmosfera na trybunach jest po prostu senna. Dlatego przeciętny Kowalski woli zaprosić swoich znajomych przez swój telewizor, by wspólnie z nimi bez żadnych ograniczeń przeżywać prawdziwe piłkarskie emocje. Oczywiście oglądanie meczu w domu, to nie jedyne wyjście. Zawsze jest możliwość, by wybrać się do pubu, gdzie można zawrzeć nowe znajomości i razem z innymi przeżywać wydarzenia na stadionie. Osobiście coraz częściej wybieram taką opcję, szczególnie w lato, gdy mogę na świeżym powietrzu obejrzeć mecz ulubionej drużyny. A wy w jaki sposób lubicie kibicować? Co was zniechęca do pójścia na stadion? Pełną wersje raportu o którym mowa w tekście znajdziecie pod tym linkiem. Poniżej możecie również zobaczyć wersję wideo tego raportu.Zgadzacie się z jego założeniami? Zapraszam do dyskusji. 