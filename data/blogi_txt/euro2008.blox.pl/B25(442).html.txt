O godzinie 22:00 rozpocznie się towarzyski mecz Meksyk- Hiszpania. Selekcjoner Vicente del Bosque powołał na to spotkanie aż siedmiu piłkarzy Barcelony. Wszystko byłoby w porządku, gdyby nie fakt, że zawodników "Dumy Katalonii" czeka w sobotę ważny mecz o Superpuchar Hiszpanii. Mistrzostwa świata w RPA zakończyły się 11 lipca. Zgodnie z przepisami zawodnikom należy się miesiąc urlopu. Jednakże hiszpańska federacja piłkarska nic sobie z tego nie robi. Dlatego trener Barcelony Pep Guardiola ma przed sobotnim spotkaniem z Sevillą wiele zmartwień, bowiem piłkarze z jego zespołu, którzy zdobyli mistrzostwo świata nie zagrali w żadnym sparingu. Vicente del Bosque ogłosił, że wieczorem w pierwszym składzie wybiegną piłkarze, którzy "mieli więcej czasu na przygotowanie formy w swoich macierzystych klubach". Jedynym piłkarzem Barcelony, który zapewne zagra od początku będzie Puyol. Wszystko dlatego, że zawodnik ten rozpoczął wcześniej treningi we własnym zakresie i jest w dobrej formie. Pozostali piłkarze wejdą prawdopodobnie na ostatnie 15 minut spotkania. Należy się zastanowić nad sensem powoływanie piłkarzy, by ci kilka tysięcy kilometrów od domu zagrali 15 minut w towarzyskim meczu. Selekcjoner reprezentacji Hiszpanii tłumaczy się umową, która została zawarta ponad pół roku temu. Hiszpańska federacja piłkarska zobowiązała się w niej, że zawodnicy podstawowego składu zagrają w odpowiednim wymiarze czasowym. Można się tylko domyślać, że nikt nie przewidział wtedy ogromnego sukcesu reprezentacji Hiszpanii na mundialu w RPA. Ciekaw jestem jak to wszystko odbije się na formie piłkarzy Barcelony. Teoretycznie tak krótkie wakacje powinny mieć negatywny wpływ na zawodników. Jednakże dwa lata temu wszyscy sądzili, że nie da się zdobyć sześciu trofeów w jednym sezonie. Barcelona pokazała, iż jednak się da. PS. Już w sobotę rusza Premiership! 