Kilki dni temu Dominik Panek ujawnił na swoim blogu treść wyjaśnień, jakie złożył Łukasz Piszczek w trakcie postępowania karnego, które toczyło się przeciwko jego osobie. Natychmiastowo rozgorzała dyskusja na temat tego czy powinien on zagrać w reprezentacji Polski na Euro 2012. Wszakże zawodnik Borussii Dortmund okłamał wszystkich mówiąc, że nie namawiał nikogo do korupcji. Treść jego wyjaśnień wyraża zupełnie co innego. Według mnie najważniejsze, że o wszystkim wiedział sąd. Dzięki zeznaniom Piszczka i zebranemu w postępowaniu przygotowawczym materiale dowodowym sąd był w stanie wydać prawomocny wyrok na podstawie którego zawodnik Borussii Dortmund został skazany na rok więzienia w zawieszeniu na trzy lata, a ponadto na zapłacenie pokaźnej grzywny. Teraz niektórzy chcą pozbawić Łukasza Piszczka prawa do gry w reprezentacji. Reprezentacji, w której niedługo połowa piłkarzy nawet słowa po polsku nie będzie potrafiła powiedzieć. Jeszcze parę lat temu uważałem, że nasza drużyna narodowa powinna być pełna patosu i honoru. Niestety działania wielu ludzi związanych z reprezentacją skutecznie mnie zniesmaczyły i zniechęciły. Winnych takiego stanu rzeczy jest wielu. Zaczynając od PZPN, a kończąc na trenerze Smudzie, który pewnie właśnie w domowym zaciszu przegląda drzewo genealogiczne Cristiano Ronaldo, by odnaleźć jego polskie korzenie. Obecnie sytuacja wygląda tak, że nasza reprezentacja nie ma żadnej tożsamości, to po prostu zlepek ludzi. Uważam, że jedynie sukces w postaci awansu do ćwierćfinału Euro 2012 może pokazać, że reprezentanci Polski nie byli wiecie czym robieni… Strasznie potrzebujemy dobrych wyników na imprezie, która zostanie rozegrana na naszych stadionach. Nie możemy teraz osłabiać drużyny, która i tak jest już wystarczająco słaba przez osobę trenera. Łukasz Piszczek jest dziś europejskiej, jeśli nie światowej klasy piłkarzem. W zeszłym sezonie zdobył on z Borussią Dortmund mistrzostwo Niemiec i obecnie jest bardzo bliski powtórzenia tego sukcesu. Zawodnik ten rozwija się niesamowicie, z roku na rok gra lepiej i na Euro 2012 może być kluczową postacią. Łukasz Piszczek w wieku 21 lat popełnił dużą głupotę, za którą został ukarany prawomocnym wyrokiem sądu. Błąd zawodnika mistrza Niemiec polegał na tym, że wciąż wmawiał wszystkim że nikogo do korupcji nie zachęcał. Przez to kolejny raz musi się on zmagać z niesamowitą krytyką. Piłkarz Borussii Dortmund kłamał zapewne dlaczego, że po prostu chciał zachować twarz. Wiadomo przecież, że żaden sponsor nie przyjdzie do zawodnika, który namawiał do korupcji. Futbolowy świat pełen jest ludzi, którzy lubią łamać prawo i wszelkie granice moralne. Często tego typu osoby są czołowymi piłkarzami swoich reprezentacji. Prawdy o zawodnikach lepiej nie dochodzić, bo możemy się bardzo rozczarować. Podczas Euro 2012 skupmy się na tym co dzieje się na murawie, to wszystkim nam wyjdzie na zdrowie. 