Dariusz Szostek przesłał mi na maila kolejny tekst, który jest odpowiedzią na pytania czytelnika "sciara del fuco". Zapraszam do lektury! 1. Czy "bycie w strefie" jest tożsame ze stanem przepływu (flow) Ogólnie rzecz ujmując tak, to są podobnego rodzaju doświadczenia. To poświęcenie całej uwagi na tu i teraz, w którym występuje stan harmonii wewnętrznej (przepływ), jak i też harmonii ze światem zewnętrznym tzn. np. z piłką, zawodnikami drużyny, także ruchami przeciwnika – czyli pojawia się zdolność do czytania gry. W tym przypadku bycie w strefie, jest czymś większym niż własna jaźn sportowca i jego wewnętrzny świat. W sporcie doświadczenie przepływu jest związane z wykorzystaniem umiejętności fizycznych, w innych dziedzinach przepływ może się pojawiać poprzez wykorzystanie umiejętności symbolicznych takich jak poezja, filozofia czy matematyka. To co może być różnicą, to fakt, że doświadczenie przepływu opisywane jest jako połączone z poczuciem kontroli nad wydarzeniami. W byciu w strefie, tak naprawdę odpuszczamy i oddajemy kontrolę JA2, czyli wyłączamy nasz krytyczny i logiczny umysł (JA1), dzięki czemu paradoksalnie możemy uzyskać zupełnie inne poczucie kontroli sytuacji, zdarzeń, bardziej połączone z samoistną wiedzą i czytaniem gry nie wymagających myślenia. Można po prostu  wiedzieć (nie wiedząc skąd), gdzie są przeciwnicy, gdzie są nasi koledzy z drużyny, jak i gdzie leci piłka itp. To jest właśnie JA2 - bez świadomej kontroli ma się większe poczucie panowania nad zdarzeniami, gdyż dostrzegając je wyraźniej, nie oceniając ich (dobre, złe, groźne, niegroźne, trudne, łatwe), możemy intuicyjnie wybrać najlepsze rozwiązanie na rozwiązanie danej sytuacji i ciało samo zareaguje. Pozorna sprzeczność – oddanie kontroli daje większe poczucie panowania nad sytuacją. 2. Jeśli chodzi o odpowiedź na drugie pytanie ﻿﻿﻿﻿Moje przypuszczenia, że nasi piłkarze graliby bardziej na luzie - przez co lepiej - gdyby pogodzili się, że z silniejszej grupy mogą nie wyjść, a zapewnić nam ewentualny awans mógłby łut szczęścia, słabszy dzień rywala? Ot takie odsunięcie pełnej odpowiedzialności od samych siebie? To pytanie porusza bardzo ciekawą tematykę, którą często daje się zaobserwować w sporcie. Rola faworyta, czyli świadomość, że powinniśmy wygrać, czy też świadomość, że mamy szansę coś wygrać, najczęściej powoduje dodatkową presję, która sprawia, że zawodnicy, zespół na pewnym poziomie zaczyna za dużo myśleć, analizować, przez co głowa jest zawalona myślami, a ciało przestaje korzystać z naturalnych odruchów, które dają poczucie mocy, harmonii i lekkości. Najlepsi sportowcy wiedzą, że najlepsze zawody rozgrywa się, kiedy głowa jest wolna.﻿ Podobnie pojawienie się tzw. elementu łatwego, czyli łatwa sytuacja, przewaga, coś co wydaje się oczywiście proste, zbyt proste, powoduje dekoncentrację i dzieje się inaczej niż chcielibyśmy, aby się zadziało. Widać to na przykładzie wielu sportów – np. tzw. łatwe piłki w tenisie. Ileż takich pozornie łatwych a nieskończonych piłek (albo obronionych, albo też z błędem własnym) widzieliśmy w sobotę w finale Wimbledonu kobiet pomiędzy Agnieszką Radwańską a Sereną Williams. I to po obu stronach. Niemal identycznie w tym łatwym elemencie ma się nasza męska reprezentacja w piłce ręcznej. Często grając w przewadze zaczyna tracić bramki, podczas gdy w osłabieniu potrafi odrabiać straty. Kiedy tylko wydaje się że będzie łatwiej w głowie coś się dzieje i pojawia się dekoncentracja, potem nerwowość, chęć szybkiego oddania rzutu a także utrata prostych piłek.﻿ Podobny mechanizm „łatwego elementu” wystąpił w naszej reprezentacji na ME w meczu z Grekami. Prowadzimy 1:0, Grecy tracą jednego zawodnika i co? I w głowach zawodników pojawia się dekoncentracja. Tak jakby już wygrali mecz i się zdekoncentrowali, zaczęli grać nerwowo, pojawiły się niepotrzebne myśli. Efekty tego widzieliśmy i zamiast radości ze zwycięstwa, cieszyliśmy się (choć z niedosytem), z tego że nie przegraliśmy! (zawdzięczamy to Tytoniowi)﻿ To co jeszcze ciekawe, co można było dostrzec na ME w warstwie mentalnej, to mentalność Rosjan. Po pierwszym meczu uwierzyli w siebie, że są czarnym koniem, że ich miejsce jest w finale i … zaczęli żyć przeszłością - tym jednym, efektownym meczem z Czechami. Napompowana została bańka oczekiwań, która spętała im głowy i nogi. Efekty? Odpadnięcie z turnieju razem z nami po fazie grupowej.﻿ W przypadku trudnego przeciwnika, kiedy zespół, zawodnik wewnętrznie pogodzi się przed meczem/zawodami z możliwością przegranej (bo przeciwnik jest na tyle dobry, że ma prawo wygrać), to wtedy może pojawić się spokój i wolna głowa.﻿ Takim ostatnim przykładem był turniej kwalifikacyjny siatkarek polskich na Igrzyska Olimpijskie, który odbywał się w Turcji.﻿ Przed turniejem w polskim zespole było wiele zmian na kluczowych pozycjach i trudno było przewidzieć, czy mieć pewność, jak ten zespół razem zagra. W pierwszym meczu z Rosją, przeciwnikiem z najwyższej półki w naszym zespole pojawił się luz bazujący na dobrej atmosferze i radości z gry. Siatkarki wiedziały, że mogą z Rosją przegrać, ale było też widać, że się nie poddały i co? I wygrały pierwszy mecz! A potem? Potem było coraz gorzej. Zwycięstwa były, ale już po większej szarpaninie. W ostatnim meczu z Turcją, zespołem potencjalnie najsłabszym ze wszystkich zespołów z tego turnieju, przegrywamy nie pokazując nic z tego co było w meczu z Rosją. Sama możliwość wygrania turnieju i wyjazd na IO spowodowały ogromne spięcie. Przed turniejem nikt specjalnie nie liczył na awans siatkarek i to mogło dawać rozluźnienie, ale w pewnym momencie, kiedy trzeba było postawić przysłowiową kropkę nad „i” pojawiły się ogromny stres i presja. I w wyniku tego, w ostatnim meczu nasze „złotka” poległy, bo Turczynki lepiej sobie poradziły z taką samą presją, choć ich gra wcale nie była na najwyższym poziomie. Wracając do sedna pytania – trudniejsza grupa na ME nie znaczyłaby, że wyszlibyśmy z niej, bo różnica w poziomie techniczno-taktycznym do innych drużyn mogłaby się okazać zbyt duża i sam luz nie wystarczyłby do awansu. W tej „łatwej” grupie sami sobie narzuciliśmy presję, że musimy z niej wyjść i ta presja „najłatwiejszej” grupy spętała nasz zespół. Kluczem był pierwszy mecz, który jak najbardziej mogliśmy wygrać, ale sytuacja „łatwa” tzn. prowadzenie 1:0 i usunięcie z boiska jednego Greka okazała się dla nas zgubna. No i po raz kolejny przekonaliśmy się, że w większości przypadków rankingi nie kłamią - byliśmy zespołem z najniższym rankingiem wśród uczestników ME i to odnalazło odzwierciedlenie w wynikach.﻿ Niemcy w ćwierćfinale pokazali jak się powinno grać, kiedy zespół przeciwny wyrównuje. Wyrównanie wywołało w drużynie niemieckiej sportową złość i w 15 minut rozstrzelali Greków, zdobywając 3 bramki.﻿ Później, w półfinale z Włochami na ich niekorzyść zadziałało to, że wygrali wszystkie mecze na ME. Może uwierzyli, że taka przeszłość jednoznacznie definiuje ich przyszłość. Tu się srogo zawiedli - nie da się jechać do przodu patrząc we wsteczne lusterka. Nikogo nie można lekceważyć i w każdym meczu trzeba dawać z siebie wszystko, chyba że ... jest się Hiszpanią. Hiszpanią która w turnieju wydawałoby się, że ledwie wygrywa, że się trochę męczy, że nie jest w formie. Jednak najwyższą klasę mistrzowską pokazali w najważniejszym meczu – w finale, nie pozostawiając złudzeń co do tego kto jest najlepszy.﻿ W czasie całych ME wykazali się wielką sztuką, gdyż cały czas kontrolowali i szanowali swoją energię. Stracili tylko jednego gola. Nie było tak jak 8-12 lat temu, kiedy grali pięknie, z polotem, by polec w ćwierćfinale lub półfinale. Na tych ME grali mądrze i skutecznie, by na sam koniec, w finale, zareprezentować swój najwyższy kunszt.﻿ Podobne mistrzostwo mentalne od roku pokazuje polska reprezentacja w piłce siatkowej mężczyzn. Kiedyś grali porywające pojedyncze mecze i sety, ale tak naprawdę niewiele sukcesów osiągali. Teraz stają się monolitem opartym na świetnym wyszkoleniu technicznym i taktycznym, zespołem wiedzącym o co chce grać i chcącym o to grać. Od zeszłego roku w każdej dużej imprezie zdobywają medal! Teraz zdobyli złoto. Oglądając w niedzielę finał Ligi Światowej, kiedy wygrali z USA 3:0 widziałem drużynę podobną do tej hiszpańskiej w piłce nożnej. Kontrolowali mecz, wierzyli w swoje siły i umiejętności, skoncentrowani i jednocześnie rozluźnieni w trudnych chwilach pokazywali pełnię swojego zgrania i umiejętności. W całym turnieju przegrali tylko 2 sety z Brazylią, z którą grali w pierwszym meczu. Potem wszystkie zespoły pokonali 3:0. To świadczy o ich ogromnej sile mentalnej. Wreszcie!﻿ I nawet widząc jeszcze obszary, czy poszczególnych zawodników, z mentalnymi rezerwami, to trzeba przyznać na tle innych zespołów wypadamy niezwykle stabilnie. Kluczem do tego sukcesu na pewno jest trener i jego sposób pracy z zawodnikami. Ale o tym jak trenerzy i ich przekonania wpływają na jakość i efektywność gry zespołów (poza samym swoim warsztatem taktyczno-technicznym) w którymś z kolejnych wpisów.﻿﻿ 