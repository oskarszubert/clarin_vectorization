Tuż przed rozpoczęciem ATP World Tour Finals ekipa CNN postanowiła nagrać wywiad z Rogerem Federerem. W tym celu wybrała się do Zurychu, gdzie czekał na nią najlepszy tenisista świata. Nagranie miało składać się z dwóch części, w pierwszej Roger miał odpowiadać na pytania prowadzącego wywiad Pedro Pinto po angielsku, w drugiej zaś po hiszpańsku. Początkowo wszystko szło zgodnie z planem. Federer szczegółowo odpowiadał na każde pytanie. Problemy zaczęły się przy rozpoczęciu drugiej części wywiadu. Pedro Pinto miał odczytać z kartki kilka pytań po hiszpańsku, jednak gdy tylko zaczął to robić Roger Federer wybuchł histerycznym śmiechem. Śmiechem, którego nie mógł powstrzymać przez następne kilka minut. Pedro próbował uspokoić Szwajcara: "nie musisz się patrzeć na mnie, patrz się na ścianę. Jeśli będziesz się uśmiechał, ja będę potrafił kontynuować czytanie". Jak się okazało Pinto jednak nie potrafił, co sprawiło, że wywiad wyszedł po prostu świetnie! 