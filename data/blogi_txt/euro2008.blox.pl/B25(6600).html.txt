W boksie przyjęło się, że trzeba zdecydowanie pokonać obrońcę tytułu, by wygrać walkę. Dziś Real Madryt wygrywając z Barceloną 2-1 udowodnił, że mistrz Hiszpanii w obecnym sezonie może być tylko jeden.   Wydawało się, że "Duma Katalonii" w dzisiejszym spotkaniu wściekle zaatakuje od pierwszych minut, by w efekcie zmniejszyć stratę w ligowej tabeli do Realu Madryt do jednego punktu. Tak się jednak nie stało. Widzieliśmy niemalże tą samą Barcelonę co w meczu z Chelsea, tyle że jeszcze bardziej bezradną w ataku. Real Madryt na początku spotkania stworzył sobie dwie bardzo dobre sytuacje i jedną z nich wykorzystał. ﻿ "Duma Katalonii" również miała dwie świetne okazje, ale je fatalnie zmarnowała. Później widzieliśmy jedynie jak Real Madryt bez problemów rozbijał ataki Barcelony. Dopiero szokująca zmiana z 68. minuty wprowadziła ożywienie na boisku. Wtedy to szkoleniowiec Barcelony ściągnął z boiska Xaviego, a w jego miejsce wprowadził Sancheza. Po dwóch minutach od tego wydarzenia mieliśmy remis, a strzelcem gola został właśnie Alexis Sanchez. Zdawało się, że jest to przełom dla Barcelony, ale nic bardziej mylnego. W 73. minucie znakomity kontratak Realu Madryt zakończył się trafieniem Cristiano Ronaldo. Ten gol sprawił, że "Królewscy" mogli spokojnie dowieźć zwycięstwo do końca.   Fani Barcelony pewnie jakoś przełkną gorycz pierwszej porażki z Realem Madryt na Camp Nou od 2007 roku, jeśli ich ukochany zespół wygra Ligę Mistrzów. Jednakże sytuacja na chwilę obecną wygląda tak, że Barcelona gra po prostu fatalnie. Natomiast Chelsea w dzisiejszym meczu z Arsenalem pokazała, że nawet z mocno zmienionym składem potrafi zachować czyste konto bramkowe. Tak więc wtorkowy mecz Ligi Mistrzów będzie kluczowy dla dobrego samopoczucia wszystkich w Barcelonie. A może "Duma Katalonii" nie zdoła awansować? Wtedy w końcu mielibyśmy okazje zobaczyć czy Barcelona Guardioli potrafi się podnieść z porażki. Wszakże nie sztuką jest nigdy nie upaść. Prawdziwym mistrzem jest ten, kto upada i potrafi się podnieść. 