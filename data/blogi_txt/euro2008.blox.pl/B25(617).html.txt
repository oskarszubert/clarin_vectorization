Wielkie imprezy piłkarskie jak mistrzostwa świata czy mistrzostwa europy to okres ogromnego zainteresowania zakładami bukmacherskimi. Nie ma tu znaczenia czy ktoś zna się na futbolu, czy też nie. Obstawiać i zarabiać chce każdy. Od dłuższego czasu obserwuje zachowania ludzi, którzy bawią się w obstawianie. Zauważyłem, że sporo osób lubi stawiać pieniądze na wynik, który teoretycznie powinien paść, bo taki obrót spraw pasuje obu drużynom. Wczoraj mieliśmy doskonały tego przykład - mecz Urugwaj-Meksyk. Według wielu miał paść remis, a to dlatego, iż tenże wynik dawał obu drużynom bezpośredni awans do 1/8 finału mistrzostw świata. Bukmacherzy zareagowali natychmiastowo obniżając kursy do okolic 1,70(normalnie jest coś koło 3,30). Ludzie rzucili się do punktów bukmacherskich, by obstawić wynik tego spotkania. Osobiście widziałem jak pewien facet postawił całą swoją wypłatę w wysokości 2500zł na remis. Ilu takich ludzi było na całym świecie ciężko sobie wyobrazić. Osoby te jednak zapomniały o tym, że przy skromnym zwycięstwie RPA nad Francją i tak awansuje Meksyk oraz Urugwaj. Urugwaj wygrał 1-0, wielu ludzi pewnie poszło z walizkami... W takim przypadkach zawsze się zastanawiam jak duży wpływ na taki obrót spraw mają firmy bukmacherskie. Nie chodzi mi tu o sterowanie wynikiem meczu, tylko o obrót informacjami, które wpływają na obstawiających. Na wielu forach bukmacherskich mogliśmy wczoraj przeczytać, że na 100% padnie remis, bo nic innego się drużynom nie opłaca. Czy takie posty piszą ludzie opłacani przez bukmacherów, czy też po prostu są to posty osób spragnionych szybkiego zysku? Wydaje mi się, że jednak ta druga odpowiedź jest prawidłowa. Ludzie patrzą na tabelę i widzą, że najlepiej jakby w spotkaniu Urugwaj-Meksyk padł remis. Nie zważają na żadne inne okoliczności jak chociażby fakt, że drużyna, która zajmie drugie miejsce w tabeli zagra w 1/8 finału z Argentyną... Dla nich to się nie liczy. Powinien paść remis, bo drużynom się to opłaca. A poza tym świat jest skorumpowany i dlatego inny wynik jak remis jest niemożliwy. Mnóstwo ludzi się wczoraj przejechało na takim myśleniu. Wcześniej było już wiele takich przypadków. Mam nadzieje, że te osoby szybko nauczą się, iż pieniądze łatwo nie przychodzą. Obstawiając wyniki zdarzeń sportowych trzeba ogromnej cierpliwości. Zarobić na tym można i to sporo, wiem po sobie. Aczkolwiek nie wolno grać na wariata, jak to wczoraj wielu uczyniło... 