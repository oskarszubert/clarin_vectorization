Caroline (Karolina) "Sunshine" Wozniacki (Woźniacka) zwycięstwem nad Petrą Kvitovą zapewniła sobie dziś miejsce w historii tenisa. Od wprowadzenia rankingu w 1975 roku zostanie w najbliższy poniedziałek 20. liderką, 1. z Danii (jak i całej Skandynawii) i w jakimś procencie (czy to się komuś podoba, czy nie) 1. z Polski, ale też 5. "jedynką" bez tytułu w Wielkim Szlemie.  I właśnie ten niedobór sukcesów w Wielkim Szlemie (jak do tej pory 1 finał, 1 półfinał i 1 ćwierćfinał na 15 startów) staje się powodem umniejszania jej osiągnięcia. Ale taki jest ranking WTA i rozprawianie o nim to temat na osobną notkę. Ale są też inne zarzuty. Moje ulubione: 1. "Nie wygrała w tym roku z nikim z Top6". Ale też nie przegrała z nikim z Top 6. A dlaczego np. nie z Top7? Bo z Top7 ma tegoroczny bilans 1-0. Poza tym Serena Williams "cierpi" na podobny przypadek, bo również nie wygrała/przegrała w tym roku z nikim z Top6. 2. "Jej bilans kariery z siostrami Williams, Clijsters i Henin to 0-8". Przed US Open bilans ten zawierał Sharapovą 0-10, ale tam udało się z Marią wygrać i już 1-10 nie wygląda tak ładnie jak 0-8. 3. "W dzisiejszym meczu w I secie miała tylko jedno uderzenie wygrywające". Taki tenis, oparty na defensywie i wymuszaniu błędów rywalek, gra i przynosi on wygrane. Dwa punkty za winnersa nie są przyznawane.      I tak dalej, i tak dalej, zawsze znajdzie się jakieś "ale"... Ale Caro, najważniejsze byś nie przestawała się uśmiechać :)  P.S. Serena nie oddaje łatwo pola i po kontuzji zjawi się w następnym tygodniu w Linzu, by gonić rozpędzoną 20-latkę. 