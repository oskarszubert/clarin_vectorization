Pewnie nie prędko zobaczymy polski klub w Lidze Mistrzów. Dlatego musimy szukać jakiegokolwiek polskiego akcentu w tych elitarnych rozgrywkach. AJ Auxerre było przez wszystkich skazywane na pożarcie przez Zenit Sankt Petersburg. Również należałem do tych osób. Tydzień temu odbył się pierwszy mecz w Rosji. Gospodarze już w 3. minucie objęli prowadzenie. Jednakże zawodnicy Zenitu zamiast pójść za ciosem zaczęli kombinować, w efekcie spotkanie to zakończyło się skromnym zwycięstwem 1-0. W dzisiejszym rewanżu trener AJ Auxerre Jean Fernandez postawił na stałe fragmenty gry. Taktyka ta już w 9. minucie przyniosła skutek. Świetne dośrodkowanie z rzutu rożnego wykorzystał Cedric Hengbart i gospodarze prowadzili 1-0. Piłkarze Zenitu Sankt Petersburg starali się odrobić straty, jednakże ich próby zatrzymywały się na twardej obronie gospodarzy. Do przerwy AJ Auxerre prowadziło 1-0. W drugiej części spotkania goście kontynuowali swoje ataki. Jednakże zostali skarceni w 54. minucie. Pedretti dośrodkował z rzutu rożnego, a genialnym trafieniem popisał się Ireneusz Jeleń. W tym momencie zespół AJ Auxerre mógł się już skupić jedynie na swoim ulubionym sposobie gry-kontrataku. Już w 65. minucie przyniosło to efekt w postaci akcji bramkowej. Bramkarz gości Małafiejew musiał ratować swój zespół broniąc strzał ręką poza własnym polem karnym. Sędzia nie miał innego wyboru jak usunąć go z boiska. W 80. minucie goście grali już w dziewięciu, bowiem drugą żółtą, a w efekcie czerwoną kartkę otrzymał Huboczan. Piłkarze AJ Auxerre w tym momencie wiedzieli już, że nic nie jest w stanie odebrać im upragnionego awansu. Mecz zakończył się wynikiem 2-0. Jest to trzeci awans do Ligi Mistrzów w historii AJ Auxerre. Nas może cieszyć świetna gra Ireneusza Jelenia, który został bohaterem francuskiej drużyny. Podopieczni Jeana Fernandeza pokazali, że dzięki ogromnej woli walki można pokonać każdego, wystarczy spróbować. Polskie zespoły w europejskich pucharach z góry skazują się na porażkę. To błąd bowiem "kto czuje się przegrany jest już martwy". 