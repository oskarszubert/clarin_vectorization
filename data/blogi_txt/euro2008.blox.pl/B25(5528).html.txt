W poniedziałek Łukasz Piszczek dobrowolnie poddał się karze roku więzienia w zawieszeniu na trzy lata za udział w aferze korupcyjnej. Dodatkowo reprezentant Polski musi zapłacić 100 tys. zł grzywny i oddać 48,1 tys. zł premii za awans do pucharu UEFA. Dyrektor Borussii Dortmund Hans-Joachim Watzke nie kryje oburzenia takim a nie innym wyrokiem sądu: "Wyrok jest skandaliczny i za wysoki. Włosy stają mi dęba z tego powodu. Łukasza nie zagrał przecież w meczu, który był przedmiotem postępowania".Osobiście nie rozumiem dlaczego dyrektor niemieckiego klubu tak bardzo się denerwuje. W końcu Łukasz Piszczek dobrowolnie poddał się karze. Nikt go do tego nie zmusił! Pozwolę sobie w tym momencie przytoczyć art. 387 k.p.k. § 1. Do chwili zakończenia pierwszego przesłuchania wszystkich oskarżonych na rozprawie głównej oskarżony, któremu zarzucono występek może złożyć wniosek o wydanie wyroku skazującego i wymierzenie mu określonej kary lub środka karnego bez przeprowadzania postępowania dowodowego; jeżeli oskarżony nie ma obrońcy z wyboru, sąd może, na jego wniosek, wyznaczyć mu obrońcę z urzędu.§ 2.  Sąd może uwzględnić wniosek oskarżonego o wydanie wyroku skazującego, gdy okoliczności popełnienia przestępstwa nie budzą wątpliwości i cele postępowania zostaną osiągnięte mimo nieprzeprowadzenia rozprawy w całości; uwzględnienie takiego wniosku jest możliwe jedynie wówczas, gdy nie sprzeciwią się temu prokurator, a także pokrzywdzony należycie powiadomiony o terminie rozprawy oraz pouczony o możliwości zgłoszenia przez oskarżonego tego wniosku.§ 3. Sąd może uzależnić uwzględnienie wniosku oskarżonego od dokonania w nim wskazanej przez siebie zmiany. Przepis art. 341 § 3 stosuje się odpowiednio.§ 4. Przychylając się do wniosku sąd może uznać za ujawnione dowody wymienione w akcie oskarżenia lub dokumenty przedłożone przez stronę.§ 5. Jeżeli wniosek złożono przed rozpoczęciem rozprawy, sąd rozpoznaje go na rozprawie.Zgodnie z tym artykułem Łukasz Piszczek sam mógł wybrać sobie karę. Sąd oczywiście ma prawo do korekty podanej przez oskarżonego kary, ale oskarżony musi wyrazić na to zgodę. W przeciwnym razie rozprawa toczy się dalej w trybie zwykłym. Piłkarz Borussii Dortmund ma mnóstwo pieniędzy i stać go na najlepszych adwokatów. Gdyby była szansa na mniejszy wyrok w trybie zwykłym, to obrońcy Łukasza Piszczka na pewno by z okazji skorzystali. 