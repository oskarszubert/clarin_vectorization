Robert Lewandowski jest pierwszym napastnikiem, który w finale jakichkolwiek rozgrywek wbił Bayernowi Monachium trzy bramki. Nic więc dziwnego, że Polak po zdobyciu trzeciego gola z radości przeskoczył bandy reklamowe, by cieszyć się razem z kibicami. Z trybun grę Borussii Dortmund oglądał szkoleniowiec Manchesteru United. Mówi się, że obserwował Kagawę, ale kto wie czy takim występem Robert Lewandowski nie urzekł legendarnego trenera... ﻿ Rozwój najlepszego obecnie napastnika jest naprawdę niezwykły. Robert Lewandowski w obecnym sezonie jest najbardziej bramkostrzelny w całej swojej karierze. Tylu goli "Lewy" nie zdobywał nawet w polskiej I lidze i Ekstraklasie! Niesamowicie ciekaw jestem Euro 2012. Spółka Piszczek-Błaszczykowski- Lewandowski może zdziałać cuda. A my, jako kibice musimy robić wszystko, by wspierać obecną drużynę Smudy. Hasło reprezentacji: "w walce zjednoczeni" może brzmi banalnie, ale trzeba się zmobilizować, by za kilka lat nikt nie mógł nikomu zarzucić, że nie dał z siebie wszystkiego podczas Euro 2012.   Kto przed rozpoczęciem rozgrywek 2011/2012 spodziewał się, że Borussia Dortmund z trzema Polakami w składzie zdobędzie więcej trofeów w sezonie niż Real Madryt i FC Barcelona? Dożyliśmy pięknych czasów. Lewandowski, Piszczek i Błaszczykowski pokazali, że Polak grający za granicą wcale nie jest leniwą istotą, która liczy tylko kolejne zera na swoim koncie bankowym.  ﻿ Najlepsze jest to, że Robert Lewandowski prywatnie jest niezwykle sympatyczną osobą, która nigdy nie odmówi kibicowi wspólnego zdjęcia czy autografu. Jest to również piłkarz, który uwielbia wyzwania i wcale się nie zdziwię, jeśli latem opuści Dortmund, by sprawdzić się na nowym froncie. Wszakże do odważnych świat należy! ﻿ 