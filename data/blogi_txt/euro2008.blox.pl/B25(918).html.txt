Już o 22:00 na murawie Santiago Bernabeu zmierzą się zespoły Realu Madryt i Atletico Madryt. Drużyna gości ostatni raz "Królewskich" pokonała w 1999 roku. Od tego czasu Atletico ani razu nie potrafiło sprawić większych kłopotów swojemu bardziej utytułowanemu przeciwnikowi. Jednakże dziś pojawia się wyjątkowo szansa dla zespołu gości, ponieważ jest on w znakomitej formie. Drużyna Atletico w tabeli ligowej traci do Barcelony zaledwie 3 punkty, podczas gdy Real Madryt aż 11. W dodatku Atletico Madryt na początek sezonu zdołało w meczu o Superpuchar Europy rozbić Chelsea 4-1. Mimo to mam wrażenie, że wiele ludzi wciąż traktuje ten zespół z przymrużeniem oka. Jest to po części zrozumiałe, bowiem w tym sezonie podopieczni Diego Simeone nie mierzyli się jeszcze z zespołami hiszpańskiej wielkiej dwójki, czyli Realem Madryt i FC Barceloną. Dopiero zwycięstwo w dzisiejszym spotkaniu może przynieść piłkarzom Atletico Madryt prawdziwy szacunek i chwałę. Szanse na zwycięstwo gości są teoretycznie bardzo duże, bowiem "Królewscy" ostatnio nie imponują swoją grą. W dodatku w słabej dyspozycji strzeleckiej jest Cristiano Ronaldo. Aczkolwiek pamiętajmy, że geniusze futbolu mają to do siebie, że przez kilka spotkań nie pokazują nic wielkiego, by nagle wystrzelić z formą w najmniej oczekiwanym momencie. W zespole gości bryluje Falcao, który w tym sezonie w Primera Division zdobył już 11 bramek. Jednakże uczciwie trzeba zaznaczyć, że aż 5 z nich zawodnik ten zdobył z rzutów karnych. Obrońcy Realu Madryt będą dziś musieli szczególnie uważać na tego zawodnika, bowiem kontrataki w jego wykonaniu są po prostu zabójcze, o czym boleśnie przekonała się Chelsea. Porażka Atletico Madryt w wieczornym spotkaniu nie będzie tragedią dla tego zespołu. Jednakże, żeby zdobyć szacunek kibiców na całym świecie takie spotkania po prostu trzeba wygrywać. Inaczej większość wciąż będzie kojarzyła Primera Division z Realem Madryt i FC Barceloną. Czeka nas dziś arcyciekawy pojedynek, którego wynik nie sposób przewidzieć.  Bonus: ﻿ 