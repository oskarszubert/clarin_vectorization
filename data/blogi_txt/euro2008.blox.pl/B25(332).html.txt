Czwartego z rzędu mistrzostwa Hiszpanii dla Barcelony nie będzie. "Duma Katalonii" przegrała dziś na wyjeździe z Osasuną 2-3 i jutro może mieć aż dziesięć punktów straty do prowadzącego w tabeli Realu Madryt. Podczas dzisiejszego spotkania panowały ekstremalne jak na Hiszpanię warunki, bowiem temperatura wynosiła około -7C. Z tego względu murawa była całkowicie zmrożona. Piłkarze gości od początku spotkania totalnie sobie nie radzili. Natomiast gospodarze mocno naciskali zawodników Guardioli. W efekcie po 22. minutach Osasuna prowadziła 0-2. Barcelona próbowała odpowiedzieć na taki wynik, ale nie miała żadnego pomysłu na grę. Ot, taki spacerek w pierwszej odsłonie spotkania. Druga połowa zaczęła się od podwójnej zmiany w drużynie gości-za Pedro i Puyola weszli na boisko Tello oraz Cuenca. Warto dodać, że Guardiola w tym momencie miał do dyspozycji na ławce rezerwowych między innymi Iniestę, Fabregasa i Xaviego. Ryzyko opłaciło się na chwile, bowiem w 50. minucie Alexis Sanchez zdobył kontaktowego gola. Niestety dla mistrzów Hiszpanii 5 minut później gospodarze znowu podwyższyli wynik. Nadzieja dla Barcelony przyszła w 72. minucie, gdy Cristian Tello pięknym zwodem zmylił obronę gospodarzy i strzelił gola na 2-3. Jednakże to było wszystko na co było stać drużynę gości w tym spotkaniu. Do końca rozgrywek jeszcze 16 kolejek, ale ciężko uwierzyć, żeby Real Madryt roztrwonił tak wielką przewagę. Do tego za pewnik można przyjąć, że Barcelona w kolejnych meczach nie zmieni swojego podejścia do meczów na wyjeździe i dalej będzie traciła punkty. Teraz możemy się jedynie zastanawiać czy "Duma Katalonii" jest w stanie obronić tytuł w Lidze Mistrzów. Sztuka to nie łatwa. Szczególnie, gdy spojrzy się na dyspozycje co poniektórych zawodników Pepa Guardioli. Szczególnie tyczy się to Gerarda Pique, który w ostatnich spotkaniach jest cieniem samego siebie. 