W sobotę Real Madryt zremisował na wyjeździe z Levante 0-0. Najlepszym piłkarzem "Królewskich" był w tym spotkaniu Pedro Leon. Jednakże trener Jose Mourinho postanowił nie uwzględnić tego zawodnika w kadrze meczowej na mecz z AJ Auxerre. Oczywiście taka decyzja nie mogła obyć się bez echa. Na wczorajszej konferencji prasowej przed meczem AJ Auxerre-Real Madryt dziennikarze co chwila wypytywali Mourinho o Pedro Leona. Portugalski szkoleniowiec w końcu nie wytrzymał i powiedział: "Nie muszę się wam tłumaczyć z moich decyzji. Gdyby mnie zapytał Florentino Perez, to bym mu odpowiedział. Mówicie o Leonie jakby był Maradoną, Di Stefano czy Zidanem. Pamiętajcie, że jeszcze dwa miesiące temu grał w Getafe. Jeżeli Pedro będzie pracował tak jak chce, to łatwiej będzie mu o miejsce w składzie. Jeśli nie, będzie mu trudniej." "Nie interesuje was to czy w pierwszym składzie zagra Benzema z Higuainem, czy też jeden z nich usiądzie na ławce. Tego nie chcecie wiedzieć. Waszym problemem jest Pedro Leon. Po tych słowach Jose Mourinho wstał, podziękował Guyowi Rouxowi i opuścił sale konferencyjną. 