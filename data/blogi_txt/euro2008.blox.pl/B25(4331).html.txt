Chciałem sobie ponarzekać już tydzień temu, kiedy okazało się, że tylko cud może uratować nasze cztery zespoły w kwalifikacjach do europejskich pucharów. Postanowiłem się wstrzymać, bo łudziłem się, że Lech Poznań w końcu się przełamie i zdoła pokonać Spartę Praga. W końcu przegrał na wyjeździe tylko 0-1. Niestety nic takiego się nie stało. Kolejorz odpadł z kwalifikacji do Ligi Mistrzów po bardzo słabym meczu na własnym boisku. Oczywiście wciąż czeka na niego gra w czwartej rundzie kwalifikacji do Ligi Europejskiej. Ale co to za pocieszenie? Z czego wynika kolejna porażka? Przyczyną numer jeden jest Robert Lewandowski. Jose Mourinho twierdzi, że w zespole jest potrzebny jeden bardzo skuteczny napastnik. W Lechu Poznań w poprzednim sezonie był nim Robert Lewandowski. W rozgrywkach Ekstraklasy 2009/2010 zdobył on aż 18 bramek. Niestety, ten świetny strzelec odszedł za 4,5 mln euro do Borussii Dortmund(dziś zdobył kolejnego gola!). Co z tymi pieniędzmi zrobili działacze Lecha Poznań? Wydali na takie "gwiazdy futbolu" jak: Joel Tschibamba, Jacek Kiełb, Artur Wichniarek czy Artjoms Rudņevs. Ten pierwszy jest po prostu leniem, co doskonale było widać podczas jego występów w Holandii. W Lechu Poznań nie jest inaczej. Na zawodnika z Kongo mocno narzeka trener napastników Andrzej Juskowiak. Artur Wichniarek kiedyś skutecznym napastnikiem był. Dziś jest on cieniem siebie samego. Wciąż wiele potrafi jak na polskie warunki, ale na Europę to o wiele za mało. Największe nadzieje to Jacek Kiełb i Artjoms Rudnevs. Tyle, że w Poznaniu potrzebni są piłkarze, którzy potrafią dobrze grać tu i teraz! Na takich szkoda było pieniędzy. Działacze Kolejorza jeśli dobrze liczę nie wydali nawet miliona euro z tych 4,5 mln euro, które zarobili na Lewandowskim. Jak zwykle próbowano osiągnąć sukces jak najmniejszym kosztem. Tak się nie da. Liga Mistrzów gwarantuje ogromne zyski. Jednak do tego trzeba porządnych inwestycji. Drugim problemem jest mała ilość spotkań rozgrywanych przez naszych piłkarzy w sezonie. Na zachodzie zawodnicy o tak długich wakacjach mogą tylko pomarzyć. U nas piłkarze więcej odpoczywają niż grają. Do tego rozgrywki rozpoczynają się bardzo późno. Tylko tydzień przed startem Premiership, która nie robi sobie długaśnej przerwy w zimę. Smutne to wszystko... Liga czeska prezentuje naprawdę niski poziom w ostatnich latach, a mimo to Sparta Praga była od Lecha Poznań o wiele lepsza. Widoków na poprawę nie ma. Trzeba się po prostu przyzwyczaić do tego, że polskie zespoły są słabiutkie. Najlepsze jest to, że od sezonu 2011/2012 Ekstraklasa może być pokazywana na całym świecie. Oczywiście, jeśli ktoś za granicą uzna naszą ligę za atrakcyjną. Tego bym się jednak nie obawiał. Skoro naszych zespołów może nie być nawet w Lidze Europejskiej... Świetną reklamę zrobiły sobie polskie kluby. Obecnie zarabiają one łącznie 120 mln zł rocznie za prawa telewizyjne. Oczywiście kluby Ekstraklasy liczą, że w sezonie 2011/2012 dostaną nawet 30% więcej. Według mnie powinny dostać 30% mniej... I coś takiego rzeczywiście im grozi. Co może jeszcze bardziej pogorszyć stan polskiej piłki. Ale cóż, to już problem naszych ukochanych klubów. Klubów, które płacą ogromne pensje zawodnikom, którzy sprawnie poruszają się tylko na dyskotekach... Ciekawe jak jutro zaprezentują się nasze kolejne zespoły w kwalifikacjach do Ligi Europejskiej. Łudzę się, że Wisła Kraków jednak awansuje dalej. PS. Mołdawski zespół FC Sheriff Tiraspol pokonał w rzutach karnych Dynamo Zagrzeb 6-5 i dzięki temu awansował do czwartej rundy kwalifikacji do Ligi Mistrzów. Mołdawia ma mniej niż 5 mln mieszkańców. Czyli jednak da się awansować dalej. Wystarczy grać w piłkę, a nie narzekać na murawę/sędziego/rywala i wiele innych rzeczy. 