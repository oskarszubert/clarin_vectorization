Widząc nieporadność Polaków w meczu z Hiszpanią marzyłem tylko o tym, by to spotkanie jak najszybciej się zakończyło. Szkoleniowcy polskich zespołów, które odpadają z europejskich pucharów po porażkach z jakimiś nieznanymi zespołami mawiają, że futbol na świecie bardzo się wyrównał. Jakże paradoksalnie brzmią te słowa w kontekście dzisiejszego 0-6 z Hiszpanami. A przecież to był tylko mecz towarzyski dla podopiecznych Vicente del Bosque. Dla nas podobno było to spotkanie o punkty, tak przynajmniej mawia Franciszek Smuda. Komentator TVP rzekł podczas meczu: "Polscy piłkarze nie dochodzą, nie szukają kontaktu fizycznego z rywalem". Parafrazując te słowa twierdzę, że podopieczni Smudy byli dziś impotentami. A tak właściwie są nimi od dawna. Ile to już lat mija od tego, gdy polski futbol coś znaczył na świecie? Obecnie Polska na futbolowej mapie świata nie znaczy nic ponad Euro 2012. Kadra nie istnieje. To tylko zlepek źle wyszkolonych ludzi, z których wiele nie da się wyciągnąć. Widać to było dziś doskonale. Jose Mourinho nie ustawiłby dziś wcale Polski lepiej. Bo się po prostu nie dało. Szkolenie młodzieży stoi na fatalnym poziomie. Widać to po wynikach młodzieżowych reprezentacji. Nie mamy więc dobrych prognostyków na przyszłość. Musimy w końcu porządnie zabrać się za pracę u podstaw, by za parę lat pokolenia młodych polskich piłkarzy znaczyły wiele na świecie. Bez takich zmian możemy sobie dalej zwalniać szkoleniowców reprezentacji Polski. Tak naprawdę to nic nie zmieni, bez reform na niższych szczeblach. W Polsce buduje się obecnie ogromną infrastrukturę piłkarską. Potrzeba zatrudnić specjalistów, którzy będą potrafili ją wykorzystać, by wyszkolić znakomitych piłkarzy.Naprawdę przykro się patrzyło na bezradność naszych zawodników. Na trenera Smudę, który tylko rozkładał ręce pokazując, że nic nie może zrobić. Niech obecny selekcjoner kontynuuje swoją pracę do Euro 2012. Ale musimy być świadomi, że obok tego potrzeba naprawdę ogromnych zmian w szkoleniu młodzieży. Żeby przyszłym trenerom reprezentacji Polski żyło się lepiej. 