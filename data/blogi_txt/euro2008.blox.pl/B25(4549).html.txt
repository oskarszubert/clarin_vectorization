568 dni zostało do Euro 2012. Wczoraj miałem pierwszy raz okazje zobaczyć na żywo jak wygląda pierwsza gotowa polska arena na tą wielką imprezę. Oczywiście najpierw musiałem dojechać do Poznania, a to wcale nie jest takie łatwe. Droga Wrocław-Poznań jeżeli chodzi o stan nawierzchni jest naprawdę dobra. Ale niestety przekrój 2x1 sprawia, że każdy traktor powoduje ogromne utrudnienia. Wczoraj przez 20km sznur pojazdów jechał z prędkością 30km/h za ciągnikiem z burakami. Wyprzedzić nie sposób, bo wioska pogania wioskę, a ruch był naprawdę duży. Niestety na Euro 2012 dużo lepiej nie będzie... W samym Poznaniu wbrew powszechnym opiniom nie było żadnego problemu, by zaparkować samochód niedaleko stadionu. Mimo tłumów wokół areny Euro 2012 wpuszczanie kibiców do środka przebiegało bardzo sprawnie. Po wejściu na trybuny moich oczom ukazał się wspaniały widok na murawę. Nie sposób było nie zauważyć, że piłkarze Wybrzeża Kości Słoniowej byli dwa razy więksi od naszych zawodników. Jednakże Polacy od początku meczu wykazali się dużą ambicją. W przeciwieństwie do rywali, którzy sprawiali wrażenie jakby w Poznaniu byli za karę. W dodatku totalnie nie rozumieli się na boisku, dlatego co chwilę urządzali sobie "naradę taktyczną".Polacy starali się wczoraj grać ładnie i co jakiś czas im to wychodziło. Świetnie zaprezentował się Matuszczyk, Lewandowski, Błaszczykowski, Piszczek, Obraniak, Fabiański oraz Murawski. Mierzejewski bardzo się starał, próbował wielu pięknych sztuczek, jednakże niewiele z nich wynikało. W dodatku piłkarz ten popisał się totalną bezmyślnością, gdy w środku boiska niczym rasowy koszykarz zagrał piłkę ręką. Sędzia za to zachowanie pokazał mu żółtą kartkę. Nie wiem co piłkarz Polonii Warszawa chciał w ten sposób osiągnąć.Fatalnie wyglądała nasza obrona. Wojtkowiak, Jodłowiec i Sadlok to wielkie nieporozumienie. Szczególnie ten ostatni pokazał się z bardzo negatywnej strony. Nic dziwnego, że trener Smuda zmienił zdanie co do Arboledy i chce go w reprezentacji Polski.Atmosfera na trybunach była fantastyczna, cały stadion się bawił. Polscy piłkarze odwdzięczyli się kibicom za doping ambitną grą i bramkami. Poniżej możecie zobaczyć jak wyglądała bramka Obraniaka z sektora J2, w którym miałem miejsce. Po meczu polscy piłkarze długo nie schodzili z boiska. Szczególnie cieszył się Łukasz Fabiański, który gestami nawoływał kibiców do większego dopingu. Widać było jak wielką ambicje ma ten zawodnik. Wczorajszy mecz pokazał jak wielkie jest zapotrzebowanie w Polsce na piłkę nożną na najwyższym poziomie. Niedługo zostaną otwarte kolejne stadiony na Euro 2012. Jestem pewien, że ich trybuny będą często wypełniać się do ostatnich miejsc. Wszystko dlatego, że Polacy chcą oglądać futbol na żywo w dogodnych warunkach. A takie właśnie są w Poznaniu i będą w innych polskich miastach. Polska! 