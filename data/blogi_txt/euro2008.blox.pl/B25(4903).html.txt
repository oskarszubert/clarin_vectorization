Thiago Alcantara w obecnym sezonie regularnie gra w pierwszym zespole Barcelony. Natomiast jego o dwa lata młodszy brat Rafa jest gwiazdą rezerwowej drużyny „Dumy Katalonii”. Z 24 spotkań, jakie od początku rozgrywek rozegrali zawodnicy Barcelony B opuścił on zaledwie jeden mecz. Rafa „Rafinha” Alcantara to niewątpliwie jeden z największych talentów rocznika 1993. Poza boiskiem jest on niezwykle cichym i spokojnym człowiekiem, jednakże gdy tylko założy korki zamienia się w bardzo pracowitego i skutecznego piłkarza. Z tego względu hiszpańscy działacze starają się go namówić do gry w reprezentacji kraju z Półwyspu Iberyjskiego. Aczkolwiek wiele wskazuje na to, że młody Rafa zdecyduje się występować w barwach Brazylii. Taka decyzja nie może dziwić, wszakże urodził się on w Sau Paulo. Do tego jego ojciec Mazinho również był piłkarzem, w 1994 zdobył on mistrzostwo świata z reprezentacją Brazylii. Z tradycji rodzinnych wyłamał się natomiast Thiago, który w zeszłym roku wywalczył z Hiszpanią mistrzostwo Europy do lat 21. Przed rozpoczęciem sezonu nikt nie spodziewał się tego, że Rafinha stanie się gwiazdą rezerw Barcelony. Sam zawodnik również jest zaskoczony takim obrotem sytuacji, co ukazuje jego ostatni wywiad po meczu z Cartageną: „nigdy bym się nie spodziewał, że będę tak dużo minut spędzał na boisku. W obecnym sezonie strzeliłem wiele goli, co czyni mnie niezwykle szczęśliwym człowiekiem”. Młody piłkarz na początku rozgrywek strzelał wiele goli, ale później jego snajperski celownik się zaciął i potrzebował on aż czternastu meczów, by się przełamać. Powrót do strzeleckiej formy nastąpił w meczu z Cartageną, w którym Rafa Alcantara zdobył bramkę. Zawodnik Barcelony B po ostatnim gwizdku sędziego tak się wypowiedział o swojej dyspozycji w tym spotkaniu: „to prawda, że ostatnio miałem problemy ze skutecznością, jednakże kryzys jest już za mną i teraz powinno być tylko lepiej. Co do mojej cieszynki wzorowanej na tańcu Beyonce, to po prostu znajomi z Brazylii prosili mnie o coś w tym stylu”. Co ciekawe w czasie, gdy w ciągu 14 spotkań Rafa Alcantara nie potrafił zdobyć bramki, zrealizował on swoje dwa największe piłkarskie marzenia. Wszystko dlatego, że 9 listopada w 75. minucie rewanżowego meczu Pucharu Króla z Hospitalet zadebiutował w zespole Pepa Guardioli zmieniając na boisku Cesca Fabregasa. Młody piłkarz miesiąc później doznał jeszcze większego przywileju wychodząc w pierwszym składzie Barcelony wraz z swoim bratem Thiago na spotkanie Ligi Mistrzów z BATE Borysów. Mecz dla rodzeństwa był bardzo udany, gdyż zakończył się pewnym zwycięstwem „Dumy Katalonii” 4-0. Rafa Alcantara jest bardzo uniwersalnym piłkarzem. Świetnie znajduje się on zarówno w pomocy jak i ataku. Jeżeli dalej będzie się rozwijał w takim tempie jak obecnie, to już w przyszłym sezonie może na stałe wkroczyć do pierwszego zespołu Barcelony. 