Mistrzostwo Europy drugi raz z rzędu należy do reprezentacji Hiszpanii. Wielu po przebiegu fazy grupowej i początku pucharowej wieszczyło, że "La Furia Roja"﻿ się kończy. Ale piłkarze Vicente del Bosque w wczorajszym meczu przeciwko reprezentacji Włoch pokazali, że mistrz może być tylko jeden. 4-0 to wynik, który w finale zdarza się niezwykle rzadko(oczywiście zawsze znajdą się "eksperci", którzy stwierdzą, że wygrał "żałosny futbol"). Szczególnie, gdy po drugiej stronie są Włosi, którzy przecież słyną z doskonałej defensywy. Jednakże przeciwko świetnie dysponowanym Hiszpanom nie mieli oni wczoraj nic do powiedzenia.  Jeżeli przyjrzymy się rezultatom reprezentacji Hiszpanii w fazach pucharowych Euro 2008, MŚ 2010 i Euro 2012 zobaczymy, że drużyna prowadzona przez Vicente del Bosque zdobyła 14 bramek i nie straciła żadnej! Takiego futbolu absolutnie nie można nazwać przypadkowym. Pewnie, że Hiszpanom zdarzały się słabsze spotkania, jak chociażby półfinałowy pojedynek z Portugalią, jednakże ostatecznie zawsze udawało im się wyjść obronną ręką z opresji. To właśnie cechuje prawdziwego mistrza, który niezależnie od okoliczności będzie potrafił się podnieść i wygrać.  Hiszpanie swój triumf zawdzięczają znakomitemu systemowi szkolenia młodzieży, który właśnie zbiera najlepsze owoce wieloletniej pracy. W dodatku kolejne plony zapowiadają się równie imponująco-już jutro rozpoczynają się mistrzostwa Europy do lat 19. Dwa lata temu młodzi Hiszpanie zdobyli na tej imprezie wicemistrzostwo, teraz czas na złoto. Dwa lata starsi piłkarze za rok powalczą o tytuł mistrzów naszego kontynentu w Izraelu. W fazie eliminacyjnej reprezentacja Hiszpanii osiągnęła znakomity bilans bramkowy 21-2, zdobywając oczywiście wszystkie możliwe punkty w sześciu spotkaniach. Złośliwi powiedzą, że są to wyniki imponujące, ale przecież młodzież do lat 17 nawet nie zakwalifikowała się do tegorocznych mistrzostw Europy. Jednakże wystarczy obejrzeć chociaż jeden mecz młodych piłkarzy Barcelony, by zobaczyć, że tego typu zdarzenia to raczej efekt młodzieńczej nieodpowiedzialności, niż rezultaty słabego szkolenia.  Mundial w 2014 roku w Brazylii już teraz zapowiada się niezwykle emocjonująco. Wszakże wtedy Hiszpania po raz kolejny stanie przez szansą na obronę tytułu. Z drugiej strony będzie chociażby reprezentacja Argentyny, w barwach której coraz lepiej radzi sobie Leo Messi. Jednakże do tej imprezy jeszcze dwa lata. Póki co cieszmy się, że za trochę ponad miesiąc znowu zobaczymy starcie Realu Madryt z Barceloną. Jestem bardzo ciekaw tego, jak gwiazdy reprezentacji Hiszpanii zachowają się w pojedynku przeciwko sobie.    Na koniec warto przytoczyć opracowanie ilości tytułów zdobytych przez poszczególnych piłkarzy reprezentacji Hiszpanii(za marca.com) 1. Xavi, 24 tytuły, 115 spotkań w drużynie narodowej 2. Iniesta, 24 , 71 3. Valdes, 21 , 8 4. Pique, 20 , 45  5. Casillas, 18 , 137  6. Busquets, 16 , 45  7. Pedro, 16 , 18 8. Reina, 10 , 25 9. Xabi Alonso, 10 , 102 10. Ramos, 9 , 92 11. Cesc, 9 , 69 12. Navas, 8 , 20 13. Torres, 7 , 98 14. Silva, 7 , 64 15. Albiol, 7 , 34 16. Mata, 7, 19 17. Arbeloa, 5 , 41 18. Javi Martinez, 4 , 8 19. Juanfran, 4 , 1 20. Cazorla, 3 , 45 21. Llorente, 2 , 20 22. Negredo, 2 , 12 23. Jordi Alba, 1 , 11 Łącznie daje to 233 tytuły i 1100 spotkań. 