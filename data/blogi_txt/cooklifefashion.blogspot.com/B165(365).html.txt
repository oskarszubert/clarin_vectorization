Jak ja lubię makarony! Może to być spaghetti, penne, czy też lasagne. Szczególnie z warzywami.  Ostatnią warstwę arkuszy mojej lasagne, pokruszyłam na kawałki, przez to łatwiej nam się kroi i wygląda trochę jak zapiekanka. Pyszne! Składniki:     450g ugotowanego i obranego bobu 2 cukinie cebula 2 pomidory, sparzone i obrane ze skóry   9 arkuszy lasagne   2 łyżki posiekanej pietruszki   almette śmietankowe (całe opakowanie)   parmezan   1/2 łyżeczki śmietanki kremówki 36% sól oraz pieprz    Sos beszamelowy:   25g masła   2 łyżki mąki 500ml ciepłego mleka   sól oraz 1/3 łyżeczki gałki muszkatałowej Przygotowanie :   Bób wrzucić do gotującej się i osolonej wody, gotować do miękkości przez około 20 minut . Odcedzić, ostudzić i obrać. Przygotować sos beszamelowy. Na patelni roztopić masło, dodać mąkę i energicznie mieszać aż powstanie gładka masa, następnie ciągle mieszając wlewać mleko aż powstanie gładki sos Doprawić solą, gałką muszkatałową i gotować mieszając przez kilka minut do czasu aż sos będzie gęsty i puszysty.  Cukinię pokroić w kostkę i wrzucić na rozgrzaną patelnię z roztopioną 1 łyżką masła. Doprawić solą i smażyć przez około 5 minut aż zmięknie. Dodać bób, pokrojoną w kosteczkę cebulę, doprawić solą, pieprzem, wymieszać. Odstawić z ognia i wymieszać z posiekaną pietruszką. Pomidory sparzyć zanurzając je we wrzątku, obrać ze skórki i pokroić na ćwiartki.  Płaty lasagne gotować we wrzącej wodzie około 2-3 minuty. Piekarnik nagrzać do 180 stopni. Formę  posmarować oliwą, ułożyć pierwsze 3 płaty ciasta. Wyłożyć połowę sosu, na wierzch rozłożyć połowę warzyw i połowę pomidorów. Przykryć drugą warstwą ciasta (3 arkusze) i wyłożyć resztę sosu, warzyw i pomidorów. Ostatnie 3 arkusze lasagne połamać na kilka mniejszych kawałków i rozłożyć je nierównomiernie na wierzchu, na wierzch dać almette wymieszane ze śmietanką kremową i przykryć tartym parmezanem. Wstawić do nagrzanego piekarnika i piec przez około 30 minut lub do czasu aż wierzch będzie ładnie zrumieniony. Odczekać przed pokrojeniem kilka minut, ozdobić pietruszką oraz doprawić. Martyna 