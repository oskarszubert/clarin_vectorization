Nie sądziłam, że przerwę świąteczną zacznę tydzień szybciej. Zdrowie lubi płatać mi figle, szczególnie w okresie zimowym, kiedy moja odporność jest słaba. Tym razem padło na grypę, bolący brzuch, więc pozowanie do zdjęć odpada, a jeśli chodzi o temat kulinarny to zdaję się na najlepsze suchary z piekarni, kisiel i gorącą herbatę.   Święta za pasem. Przygotowania, porządki, zakupy, przepisy, prezenty... Przyglądam się wszystkim z mojego łóżka. Babcia lepi pierwsze pierogi, piecze piernik, jeden za drugim. Mama robi pierwsze zakupy, chowa czekolady, ciastka. Tata zabiera się za "męskie sprawy", czyli naprawę wszystkiego co odkładał przez cały rok. Najmłodszy z rodziny, który również choruje, czeka na Mikołaja, prezenty, cały dzień oglądając bajki.   Czuję Święta. Mimo tego, że nie widzę Kołobrzegu pełnego lampek oraz choinki stojącej tuż przy ratuszu, nie stoję w gigantycznej kolejce w markecie, kupując raptem kilka produktów. Czuję Święta w moim domu. Na parapecie stoją dwa małe Mikołaje, a na półkach pełno ozdób świątecznych. Jutro tata kupuje choinkę, a w weekend pakujemy prezenty. Niesamowity jest okres Świąt Bożego Narodzenia.  P.S Tymczasem odpoczywam. Zbieram siły. Buziaki. 