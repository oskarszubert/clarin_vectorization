Gotować każdy może, natomiast nie każdy powinien. Mamy swoje talenty, które powinniśmy doskonalić. Tak jak ja, nie powinnam śpiewać i tego za wszelką cenę nie robię, i unikam. Oprócz oczywiście nucenia i podśpiewywania w samotności. Przejdźmy jednak do tematu mojego wpisu, a mianowicie gotowania.  W kuchni czuję się bardzo pewnie. Lubię  wymyślać, eksperymentować i zawsze z niecierpliwością czekam na efekt.  Wielką frajdę sprawia mi fotografowanie posiłku, to w jaki sposób  wygląda. Im lepiej się prezentuje, tym lepiej smakuje. Dlatego też  bardzo staram się pracować nad estetyką dania.  Gotowanie sprawia mi ogromną przyjemność. Jest to jeden ze sposobów na ucieczkę przed smutkami, stresami, niemniej jednak jest również odzwierciedleniem dobrego humoru. Wystarczy moment, chwila, kiedy jestem już gotowa aby stanąć w kuchni i pichcić. Lubię kiedy mojej rodzinie, znajomym wszystko smakuje i nakładają sobie kolejną porcję. Owszem nie jestem ideałem, potrafię mieć wpadki kulinarne, dlatego wciąż uczę się na własnych błędach oraz ćwiczę. Czytam wiele porad, które później bardzo mi się przydają, przeglądam strony oraz blogi kulinarne, na których można znaleźć wiele ciekawostek oraz inspiracji. Razem z babcią w kuchni :)   Jako bardzo mała dziewczynka, mająca mniej więcej trzy latka, dużo czasu spędzałam w kuchni. Razem z babcią przygotowywałyśmy obiady, piekłyśmy ciasta, smażyłyśmy racuchy drożdżowe. Pozwalała mi na wszystko. Byłam rozpieszczona, tłukłam jajka, rozlewałam mleko, bawiłam się mąką. Wszystko pod kontrolą mojej babci. Wiele mnie nauczyła, zdradziła kilka tajemniczych przepisów i dała mnóstwo porad. Kto wie, czy to nie za sprawą kochanej babci, mój talent kulinarny się narodził.            Martyna 