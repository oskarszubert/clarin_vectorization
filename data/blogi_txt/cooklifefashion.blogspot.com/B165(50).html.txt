Dzisiaj mamy 30 listopada - święto wszystkich Andrzejów i czas wróżb.:) Początkowo był to wieczór wyłącznie wróżb niezamężnych dziewcząt. Były one bardzo poważnie traktowane i odprawiano je w odosobnieniu. Dopiero później wieczór wigilii świętego Andrzeja stał się przede wszystkim zabawą.  Podam Wam kilka wróżb, które pewnie znacie i dzięki którym miło spędzimy wieczór:  Lanie wosku -  Lejemy gorący wosk ze świecy przez dziurkę w kluczu tak, aby wpadł do zimnej wody w misce. Gdy zastygnie staramy się zinterpretować jego kształt. Co nam przypomina? Warto sprawdzić jaki daje cień na ścianie.      Obierki jabłka -  Obieramy jabłko tak, aby powstała jak najdłuższa obierka, a potem rzucamy ją za plecy na podłogę. Litera, która powstanie, to pierwsza litera imienia przyszłego wybranka.       Kubeczki -  Należy mieć cztery identyczne kubeczki. Pod trzema kubkami należy podłożyć: obrączkę, monetę i listek. Czwarty kubek pozostaje pusty. Następnie należy kubeczki zmienić miejscami i wybrać jeden z nich. Jeżeli trafimy na obrączkę - czeka nas miłość, listek - szczęście, moneta - pieniądze. Natomiast pusty kubek oznacza , że nowy rok nie przyniesie nic nowego w naszym życiu. Karteczki z marzeniami - Potnij czystą kartkę na trzynaście równych części. Na sześciu z nich napisz swoje najskrytsze marzenia. Teraz wymieszaj dokładnie karteczki, ale nie składaj ich. Wszystkie kartki połóż na dnie dużej szklanej wazy, albo miski i powoli wlewaj wodę wąskim strumieniem. Obserwuj zapisane kawałki papieru. Który pierwszy wypłynie na powierzchnię wody, to marzenie pierwsze się spełni.     Szpilki -  7 lub 13 szpilek trzeba włożyć do pojemnika, a następnie tuż nad stołem przykrytym obrusem obrócić, by szpilki wysypały się w pobliżu siebie. Następnie należy się bacznie przyjrzeć, czy układ szpilek zawiera jakąś literę. Każda z liter ma swoje znaczenie : E - pomyślność w miłości i w pracy K - szczęście L -  uważaj na złodziei  M - wyjątkowo korzystna propozycja T - pomoc przyjaciół W - uwaga na oszustów wokół siebie V - ktoś będzie chciał cię wykorzystać  X- szczęście sprzyja ci we wszystkim To były moje propozycje wróżb dla Was, pewnie same też macie jakieś własne, a więc udanych ANDRZEJEK :).  Wiktoria 