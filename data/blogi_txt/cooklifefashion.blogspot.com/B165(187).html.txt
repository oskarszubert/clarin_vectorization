Ostatnio bardzo mało czasu poświęcam na tworzenie nowych przepisów. Na okrągło jem makaron pomodoro, naleśniki i pierogi. Robię wszystko żeby w kuchni spędzić nie więcej niż 10 minut, ponieważ w głowie już myślę o kolejnej kartkówce lub o tym, aby mi autobus nie uciekł. Mimo tego, że jest sobota, weekend, który na dobrą sprawę już się kończy, bo niedziela jak zwykle z głową w książce, to jedyne co dzisiaj robiłam w kuchni to herbatę i płatki z mlekiem (ale ze mnie kucharka!). Jednak jutro gotuję z mamą makaron, więc przepis niebawem. Natomiast dzisiejszego wieczoru zapraszam do poczytania na temat gotowania!  Jak powstaje przepis?  W domu mam bardzo dużo książek kucharskich. Pomimo, że internet jest "mobilną księgą" gdzie znajdziemy wszystko, lubię zajrzeć do tradycyjnych książek kucharskich, które wypełniają regał. Przepisy, zdjęcia to tylko inspiracja. Większość moich dań to połączenie przeróżnych smaków, które powstaje w głowie, po czym przenoszę to do kuchni. Są receptury, które robię dokładnie według przepisu, a dopiero za drugim razem (ewentualnie) modyfikuję. Gdzie jeszcze szukam inspiracji? W restauracjach oraz kawiarniach. Czasem potrafi to być bardzo trudne, odkryć każdy smak w jednym daniu, to zabawa w degustatora. Największą inspiracją są podróże. W regionalnych barach, restauracjach poznamy prawdziwą kuchnię, w ten sposób poznajemy świat, nowe smaki. A kiedy wszystko smakuje, to musimy próbować przyrządzić to sami! Wyjdzie nam o wiele taniej, a przede wszystkim będziemy mieć pewność, że produkty są świeże. Lubię kiedy ładnie wygląda.  Dekorowanie dań to bardzo ważna czynność. Smak dania zależy od sposobu podania. Estetycznie nałożone, idealny talerz, na szczycie świeże zioła. Posiłek od razu zyskuje na wartości! Proponuję nie nakładać na talerz rzeczy nie jadalnych. Po pierwsze to wielka strata, po drugie jest to utrudnienie dla osoby jedzącej. W gotowaniu jak i w modzie - króluje prostota i elegancja.  A w kuchni... ...najważniejsza jest organizacja! Przed przystąpieniem do działania, lubię mieć wszystko przygotowane. Reszta to już sama zabawa. W kuchni powinniśmy przede wszystkim pilnować zegarka. Nie lubię rozgotowanego makaronu, czy warzyw. Jeżeli posiłek ma być smaczny, czas gra tutaj ważną rolę. W kuchni nie powinno brakować nam podstaw - soli, pieprzu (najlepiej w młynku), cukru, oliwy z oliwek, masła, papieru do pieczenia, folii aluminiowej oraz przyborów kuchennych. Gotowanie stanie się o wiele prostsze. Po kulinarnej zabawie w kuchni powinien panować porządek. Moją regułą jest posprzątanie całego bajzlu, jeszcze przed przystąpieniem do konsumowania. Mogę wtedy spokojnie zaparzyć herbatę, usiąść i jeść, nie myśląc o czekającym mnie zmywaniu (czasem robi to za mnie zmywarka).       Martyna 