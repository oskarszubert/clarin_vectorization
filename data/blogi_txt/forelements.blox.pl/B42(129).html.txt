Podkład muzyczny: Zee Avi - „Concrete Wall” Beton we wnętrzu nie budził jeszcze niedawno zbyt dobrych skojarzeń. Najczęściej przywodził na myśl pomieszczenie, o którym można powiedzieć wiele, ale nie to, że nadaje się do zamieszkania. Tworzywo to jednak przechodzi prawdziwy renesans. Co więcej, betonowe ściany są teraz tak częste, że powoli stają się banalne. Beton szuka więc innych możliwości zaistnienia i rozlewa się na podłogi, pozwala formować w meble, miesza z innymi tworzywami. Właśnie! Ciekawe, czy Marcel Aymee, pisząc w 1943 roku opowiadanie „Przechodzimur”, uwierzyłby, że jego pomysł prawie siedem dekad później znajdzie zastosowanie w projektowaniu wnętrz. Niezmordowani węgierscy technolodzy materiału opracowali bowiem beton… przezroczysty, mieszając go ze światłowodami. Z betonu LiTraCon wytwarza się nie tylko ściany i panele, ale nawet lampy.﻿  Beton światłowodowy LiTraCon / fahad.com  Lampa LitraCube z betonu światłowodowego LiTraCon / ohgizmo.com   Dla tych, którzy lubią twardo stąpać po ziemi, pięknej ziemi, są podłogi z surowego betonu zdobione wcale nie surowymi wzorami. dornob.com   Miłośnicy LeCorbusiera i jego modernistycznej rewolucji mogą iść na całość i sprawić sobie betonowe meble lub część wyposażenia domowego.  Stół Arc (forster   partners) / designboom.com  Betonowy zlew kuchenny / tanjahollander.wordpress.com﻿   Dla mniej radykalnych zwolenników betonu, którzy chętnie wpuszczą go do mieszkania, ale chcą zostawić furtkę otwartą, też są interesujące propozycje. Betonowe płytki, tapety imitujące beton czy tynk dekoracyjny można łatwo usunąć, gdy już się znudzą, a lokatorzy uznają, że jednak wolą wnętrza rustykalne.  Betonowe kafelki (Daniel Ogassian) / 3rings.designerpages.com﻿  Tynk dekoracyjny z efektem betonu / selvadecor.pl  Tapeta imitująca beton / concretewall.no   Tak więc, znając możliwości tego materiału, pozwolę sobie na polemikę z artystką, która przekonywała, że w domach z betonu nie ma wolnej miłości… jest bowiem i miłość, i wolność wyboru! Ukłony (konkretne), Dagmara 