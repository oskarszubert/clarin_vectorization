Podkład muzyczny: Kate Bush - "Wuthering Heights"﻿ No, to Euro mamy już za sobą. Mecz finałowy przeszedł do historii, tak samo jak dominujący tu od jakiegoś czasu cykl EUROinspiracje. Kierując się słowami klasyka, Stanisława Anioła, który oświadczył docentowi Furmanowi, że „nie będzie meczu, będzie chór!”, oświadczam i ja: nie będzie już Euro, będzie Laura Ashley! Ponadto, Laura Ashley jest ulubioną projektantką mojej mamy, a że mama wczoraj miała imieniny, potraktujmy to jak prezent dla niej.﻿  Laura Ashley (1925-1985) / independent.co.uk Laura Ashley, choć była rodowitą Walijką, jest z reguły identyfikowana ze stylem angielskim. W sumie słusznie, ponieważ jej rozpoznawalne wzory mają wiele wspólnego z epoką wiktoriańską, gdy styl angielski został zdefiniowany. Projektantka zaczynała tworzyć w latach 50-tych, wypuszczając na rynek tkaniny, które potem stały się jej znakiem rozpoznawczym. Sukces ten pociągnął za sobą rozwój małej pracowni w wielkie przedsiębiorstwo, zajmujące się projektowaniem zarówno ubrań, jak i wyposażenia wnętrz.﻿ Wystarczy jedno spojrzenie i styl Laury Ashley od razu da się rozpoznać. To motywy kwiatowe, ptaki, pasy, arabeski oraz toile de jouy, najczęściej w pastelowej kąpieli, choć bywają i mocniejsze barwy. Jest to styl romantyczny, styl wiejskiej rezydencji gdzieś w Anglii; styl domu-gniazda, do którego panowie wracają z polowania (tfu!!!), a panie czekają na nich z gorącą herbatką, równo o 17:00. W tym czasie ich córki siedzą w panieńskich pokoikach, przystrojonych falbankami, i z wypiekami na twarzy czytają Emily Brontë, marząc o dzikim Heathcliffie i Wichrowych Wzgórzach. Zresztą, podobny pokój Laura Ashley miała w swojej rezydencji.﻿  Sypialnia w domu Laury Ashley / independent.co.uk   Projektantka – jak widać – była bardzo konsekwentna i dawała to samo światu, co i sobie. Jej tkaniny i tapety zostały szybko wchłonięte przez powszechne gusta, zdobywając serca delikatnością i prostotą. Sprawiają, że dom staje się domem; ciepłym, przytulnym miejscem, gdzie chce się wracać po spacerze w wilgotnym i chłodnym angielskim klimacie.﻿  Tapeta Abbeville Floral / lauraashley.com    Tapeta Elveden Camomile / lauraashley.com    Tapeta Toile / lauraashley.com    Tkanina Toy Toile Blue / thefabricfinder.com Tkanina Gosford Floral / lauraashley.com    Tkanina Gosford Floral Charcoal / lauraashley.com   Także elementy wyposażenia wnętrz spod znaku Laury Ashley są klasyczne w formie i spowite w pastele, tworząc z tapetami i tkaninami Walijki harmonizującą całość.﻿  telegraph.co.uk    enlightenliving.com   Gama kolorystyczna Laury Ashley to głównie barwy łagodne, lecz we wnętrzach w jej stylu zdarzają się też mocniejsze akcenty. Są wówczas równoważone na przykład przez subtelne obicia mebli.﻿ designtopnews.com    laura-ashley.co.jp    hauteliving.com Właśnie – meble. Te kojarzone z Laurą Ashley i angielską romantyczną wsią są masywne (ale jasne), z drewna, wygodne. Takie, w których można się zanurzyć albo w drzemce, albo w interesującej konwersacji z sąsiadką, która właśnie wpadła na five o’clock.﻿  opendeco.es    besthomedesigns.org    ehomee.com laura-ashley.com.ua    source4interiors.com   Tu - uroczy zakątek, gdzie można skryć się przed światem i czytać gotyckie horrory. W takim otoczeniu – jasnym i pogodnym – żadna historia nie jest w stanie przestraszyć. No, chyba że przypalą się ciasteczka…﻿  laura-ashley.com.ua   …w takiej oto kuchni. Bo kuchnia według estetycznych zasad Laury Ashley to miejsce sielskie-anielskie i nic, żadne gastronomiczne nieszczęście, nie ma prawa się tu wydarzyć.﻿  lmsat3.com   Sypialnia… Tu nie ma kolorowych snów, tu są sny jak chmurki lub wata cukrowa – słodkie, białe, lekkie. A o poranku odpływają wraz z pierwszymi promieniami słońca, które zagląda tu przez duże okno.﻿ beddingstyle.com   I na koniec – kwintesencja stylu Laury Ashley, czyli mood board.﻿  decor8blog.com   Wracając do klasyka z Alternatywy 4: „Mądremu dwa słowa wystarczą, a głupiemu to i referatu mało, jak powiedział Sofronow” – znaczy, czas kończyć. To się nawet zgadza, by referat o stylu sielskim-anielskim kończyć słowami Anioła. Stanisława. Tak więc idę do Klubu Lokatora, może z Balcerkiem coś na pastelowo i w kwiaty zmalujemy.﻿ Ukłony (po angielsku dyskretne), Dagmara﻿ 