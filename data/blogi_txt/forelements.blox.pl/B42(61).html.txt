Podkład muzyczny: Aya RL – „Księżycowy krok” ﻿Jeden z największych malarzy-romantyków, mistrz nokturnów Caspar David Friedrich w roku 1819 namalował „Dwóch mężczyzn kontemplujących Księżyc”. Wówczas, prawie dwa wieki temu, Księżyc wydawał się czymś nieosiągalnym, nie do uchwycenia, nie do zdobycia; tajemniczą planetą, w świetle której dzieją się rzeczy dziwne i niepojęte. Dokładnie 150 lat później, 20 lipca 1969, na Księżycu rzeczywiście wydarzyło się coś niezwykłego – „jeden mały krok dla człowieka, a wielki krok dla ludzkości”. Ludzie wylądowali na Srebrnym Globie.﻿  C.D. Friedrich "Dwóch mężczyzn kontemplujących Księżyc" (1819) / backtoclassics.com   Księżyc został zdobyty, lecz tajemnica gnieżdżąca się od zawsze w ludzkich sercach pozostała. Jego lśniąca tarcza zawieszona na czarnym aksamicie nieba inspiruje do dziś. Oczywiście, również projektantów. A jakże!﻿ I znowu, niecałe 40 lat po lądowaniu Apollo 11 na Księżycu, bo w 2008 roku, barcelońskie studio LAB Arturo Alvarez podarowało światu lampę Lua. Obiekt ten jest tak nieoczywisty, jak i jego lunarna inspiracja – może wisieć, może stać, może leżeć. Zawsze jednak rozświetla przestrzeń delikatnym blaskiem, podkreślającym kratery zdobiące srebrzystą powierzchnię.﻿    Lampa Lua (proj. Martin Azua dla LAB Arturo Alvarez) / fitinhouse.com﻿   Japoński designer Nosigner zaprojektował przyjazną środowisku LEDową lampę Moon. Księżyc nigdy nie był tak bardzo na wyciągnięcie ręki…﻿  Lampa Moon (proj. Nosigner) / nosigner.com﻿   Fly me to the Moon; Let me play among the stars; Let me see what spring is like; On Jupiter and Mars. Nie, to nie nazwa kolejnego projektu (choć z pewnością byłaby bardzo odpowiednia). To prorocze słowa wyśpiewane aksamitnym głosem Franka Sinatry, zapowiadające lampy Luna włoskiego studia In-Es Artdesign.﻿  Lampy Luna / in-es.com Amerykańskie studio The Happy Collective dostało jasne (sic!) zlecenie od klienta – sypialnia miała wyglądać jak las nocą. Nie wiadomo, czy jej właściciel był admiratorem Caspara Davida Friedricha, ale wiadomo, że życzenie zostało spełnione – zza gałęzi udomowionego figowca wygląda księżycowa instalacja podświetlana diodami LED. Dali radę?﻿  LED Moon / the-happy- collective-blog.com﻿   Fotel Moon hongkońskiego Objects Design Studio łączy w sobie tajemniczy blask Księżyca z nostalgią retro-futurystycznych projektów z lat 60-tych, jednocześnie zachowując całkiem ziemski klimat, ale w wersjach innych niż biała. Biała jest właśnie jakaś taka kosmiczna (a są jeszcze: czarna, brązowa, czerwona i pomarańczowa).    Fotel Moon (proj. Mike To) / objects-design.com﻿   Szezlong Mid Ring to półksiężyc. Taki, na jakim zapewne buja się pan Twardowski i uśmiecha pod wąsem, obserwując, co tam nowego na Ziemi.﻿  Mid Ring Chaise Longue (proj. Domenico de Palo dla Antidiva) / erromservice.com﻿   O, a tu mamy super historię! Fotel Pink Floyd narodził się pod wpływem płyty „The Dark Side of The Moon”. Widać, bo jest tak samo nieoczywisty i nieodgadniony jak sama muzyka. Można się w nim zaplątać i nie wychodzić do świata przez długie godziny. Argentyńska projektantka Candela Mosse opowiada, że mebel właśnie po to powstał.﻿   Fotel Pink Floyd (proj. Candela Mosse) / candelamosse.com﻿   Tokujin Yoshioka – autor cudownego fotela Bouquet – zaprojektował też Moon Chair, przebój mediolańskich targów z ubiegłego roku. Też dla Moroso. Też inspirując się przyrodą. Też pięknie.﻿  Fotele Moon (proj. Tokujin Yoshioka dla Moroso) / designboom.com﻿   Poniższy projekt (prosto z Wietnamu) tłumaczę sobie tak: jeśli Księżyc, to wieczór, a jeśli wieczór, to jakieś fajne spotkanie, a jeśli jakieś fajne spotkanie, to fajne wino, a jeśli jakieś fajne wino, to może być schłodzone rosé. I tak oto dochodzimy do różowiutkiego jak landryna fotela Moon.﻿  Fotel Moon (proj. Bach Nguyen) / behance.net﻿   Moja boska Sicis! Jesteś! Spod ręki raweńskich mistrzów w świat wychodzą nie tylko niezwykłe i wyjątkowe (nie bójmy się tego słowa) mozaiki. Sicis to także meble, oczywiście też zdobione mozaikami, czasem szkłem Murano. To urok „Baśni tysiąca i jednej nocy” zaklęty w aksamitnych splotach półksiężyców.﻿    Fotel Milleuna Luna / sicis.com Krzesło-fotel Luna Luna Tu / sicis.com    Sofa The Black Moon / sicis.com   Jak szybko obliczyłam (ech! ten mózg jak brzytwa), dwa półksiężyce to jeden księżyc. Pozwolę to sobie zilustrować kanapą Scoop.﻿   Sofa Scoop (proj. Guido Rosati) / sabaitalia.it Uwięziony w płaszczyźnie jak z astronomicznego wykresu Księżyc przez chwilę, do następnej fazy, może posłużyć jako stolik kawowy. Tak przynajmniej uznała Rosjanka Liana Yaroslavsky. Stolik jest bańką ze szkła Murano, wykonaną w starej weneckiej technice pulegoso. Dla ciekawych: jednolitą i oczyszczoną masę szklaną miesza się z solami, które rozkładają się podczas ogrzewania, wypuszczając dwutlenek węgla w formie bąbelków. Uzyskuje się dzięki temu mleczno-opalizujący efekt na powierzchni. Sami zobaczcie:﻿  Stolik La Luna (proj. Liana Yaroslavsky) / lianayar.com   Para stolików Moon Matthiasa Demackera ukazuje dwoistość Srebrnego Globu, przedstawioną jako Yin i Yang. To jasna i ciemna strona Księżyca – tłumaczy projektant.﻿  Stoliki Moon (proj. Matthias Demacker) / seefelder.com   Senną Odyseję Kosmiczną można odbyć na pufie- materacu Full Moon Odyssey z koreańskiego studia i3lab. Materiał, z którego wykonana jest ta gigantyczna poducha, nabiera ciekawego blasku w ciemnościach. Dzięki temu nocna podróż w krainę marzeń jest jeszcze bardziej tajemnicza.﻿ Materac Full Moon Odyssey (proj. Lily Suh i Zoono dla i3lab) / designboom.com﻿   Pozostając w okolicach podłogi, wróćmy do nieśmiertelnego albumu Pink Floyd. Wróćmy też do dwoistości Yin i Yang. Postawmy stopę (albo kota...) na dywanie „The Dark Side of The Moon”. ﻿  Dywan „The Dark Side of The Moon” (proj. Vorwerk) / decodir.com﻿   Szklana umywalka Moon przypomina mi hełm astronauty. Na jej przejrzystej powierzchni światło załamuje się w podobny sposób; pozwala, by promienie delikatnie się z niej ześlizgiwały, rozbijając na tysiące odblasków... Umywalka Moon (proj. Glass Deging) / trendir.com   To talerz dla pożeraczy wiedzy, pochłoniętych przez astronomię i marzenia o podboju Kosmosu. Mam nadzieję, że ten maleńki astronauta ze swoją maleńką rakietką zdążą uciec przed deszczem makaronowych asteroidów. Bo jeśli nie, to... Cyt, skończona bajka...  Talerz Space Bowl (proj. Sebastian Errazuriz) / cribcandy.com Uwielbiam tę tapetę. Księżyc jest tak blisko, tajemnica tuż-tuż, a jednak nie zostanie odkryta, bo zasypiamy, kołysani gwiezdnym wiatrem. Następnej nocy zaczynamy podróż od nowa.  Fototapeta / ranroom.com   A to taka sympatyczna duperela, czyli kubek, w którym ilość płynu odmierza się fazami Księżyca.    Kubek z fazami Księżyca / pichaus.com   I na koniec - perła w koronie. Można powiedzieć, że brytyjskiej, bo Concrete Moon House powstał na przedmieściach australijskiego Melbourne. Autorem jest Włoch Antonino Cardillo, uznany w roku 2009 przez magazyn "Wallpaper" za jednego z trzydziestu najlepszych młodych architektów. [Dziewczyny, widziałyście go??? Żeby zachować choć pozory profesjonalizmu i nie odwracać uwagi od projektu, zdjęcie jego autora zamieszczam dopiero na końcu...]     Concrete Moon House (proj. Antonino Cardillo) / architectureresidence.com Antonino Cardillo / architecturenewsplus.com﻿   W księżycowym blasku wszystko nabiera innego wymiaru, wygląda tak trochę jak nie z tego świata. Także księżycowy design zabiera nas, choćby na chwilę, w daleką podróż, darując odrobinę marzeń w codziennej gonitwie. Nie mówię, że od razu należy uciekać w Kosmos, ale mała wyprawa w nieznane i chwilową samotność przyda się każdemu. Żeby po powrocie spotkać się z przyjaciółmi, ciesząc się ich towarzystwem w piękny letni wieczór. W blasku Księżyca, oczywiście. Ukłony (kosmiczne), Dagmara 