Inspired by nature, or the furniture's wild at heart Podkład muzyczny (Background music): The Troggs - "Wild Thing﻿" No i mamy półmetek wakacji. Szczęśliwcy pakują walizki i wyruszają w plener lub podbijać kolejne miasta, ale są też tacy, którzy o rzeczonym plenerze mogą sobie pomarzyć, przynajmniej na razie. Na przykład ja. Dlatego tak siedzę i kombinuję, jak poprawić sobie nastrój i zorganizować moje osobiste „Lato w mieście”. I wymyśliłam, zgodnie z przysłowiem „Nie przyszła góra do Mahometa, Mahomet przyszedł do góry”, czyli uznałam, że należy poszukać wakacyjnej dzikości we wnętrzach i w niezawodnym designie.﻿ Tęsknota za wypoczynkiem na łonie przyrody we własnym M jest raczej powszechna, bo projektów w tym duchu nie brakuje. Inspiracje naturą nie muszą być oczywiste. Inspiracja przecież to duch, wrażenie, impresja, powiew idei, efemeryczne wspomnienie. Spójrzmy na ikony designu, trzęsące światem wzornictwa, a które narodziły się z jajka. Niektóre rządzą od kilkudziesięciu lat, jak Ovalia Egg Chair Henrika Thor-Larsena (1968 rok) czy arcysławne i kultowe Egg Chair Arne Jacobsena (1958 rok).﻿   ﻿Ovalia Egg Chair (proj. Henrik Thor-Larsen) / ovalia.com     Egg Chair (proj. Arne Jacobsen) / designlover.com Współcześni projektanci też lubią czerpać pomysły ze świata dookoła, bardziej lub mniej dosłownie. Oprócz znanych nam już brazylijskich braci Campana, francuscy bracia Erwan i Ronan Bouroullec mają na swoim koncie na przykład systemy przestrzenne Algae czy Clouds. Można je wieszać na ścianach, konstruując z modułów według własnego uznania, można też dzielić nimi przestrzeń mieszkalną. Tu nie ma nic stałego, wszystko może się zmieniać. Jak to w przyrodzie.﻿   System przestrzenny Clouds (proj. E.   R. Bouroullec) / contemporist.com   Tu – Algi w towarzystwie innego obiektu designerskiego uwielbienia, czyli Wiggle Chair (proj. Frank Gehry).﻿   System przestrzenny Algae (proj. E.   R. Bouroullec) / vitra.com   Bracia Bouroullec są autorami innej gwiazdy designu – Vegetal Chair, przypominającego siatkę liścia. Czerpali podobnie przyrodnicze inspiracje jak Konstantin Grcic, ojciec Chair One, wyglądającego jak struktura kryształu. Oba projekty zresztą mają już swoje miejsce w historii wzornictwa.﻿  Krzesła Vegetal (proj. E.   R. Bouroullec) / dsgnwrld.com    Chair One (proj. Konstantin Grcic) / connox.com   Skoro już jesteśmy przy roślinnych krzesłach, przyjrzyjmy się innym, mniej znanym projektom. Bardzo podoba mi się pomysł chińskiego projektanta Yuanbio Jina, który zatopił gałęzie w kolorowym tworzywie. Zatrzymał je tam na zawsze jak owady zaklęte w bursztynie.﻿    Krzesła (proj. Yuanbio Jin) / homedit.com   Niedaleko padają liście od drzew (parafrazując historię o  jabłkach i jabłoni), tak więc i one inspirują projektantów. Dość abstrakcyjnie potraktował temat Włoch Giancarlo Zema.﻿   Kolekcja Leaf (proj. Giancarlo Zema) / gruppoavanzini.com   Szwajcar Michel Bussien poszedł w dosłowność – skonstruował krzesło łączące element naturalny ze sztucznym. W formie krzesła z pleksi rosną prawdziwe i jak najbardziej żywe rośliny (najlepiej winorośl i wierzbowe witki).﻿    Krzesło The Growing Tree (proj. Michel Bussien) / inhabitat.com   Belgijskie studio Draw Me a Sheep też nie odeszło daleko od drzewnego oryginału, wypuszczając w świat fotel Nature V2.01.﻿  Fotel Nature V2.01 (proj. Draw Me a Sheep) / dezeen.com   Hiszpan Maximo Riera zaprojektował dla Wild Design serię foteli zainspirowanych zwierzętami, bo przecież nie tylko flora, ale i fauna ma coś do powiedzenia w designie. Fotele Riery (na przykład Octopus Chair, którego nie znoszę i się go boję) nie należą do moich ulubionych. Ten z żabą wydał mi się jednak nawet zabawny.﻿ Taki trochę surrealistyczny. ﻿Frog Chair (proj. Maximo Riera) / wild-design.designshuffle.com﻿ Fotel Octopus (proj. Maximo Riera) / maximoriera.com   Przejdźmy do przyjemniejszych widoków. Na przykład zobaczmy przyjazny w formie organiczny komplet Tettonica holenderskiej projektantki Janiny Loeve.﻿﻿   Meble Tettonica (proj. Janina Loeve) / janinaloeve.com   Totalnie zakochałam się w meblach z limitowanej serii Bright Woods Włocha Giancarlo Zemy (powstało tylko 120 siedzisk i 60 stolików kawowych). Rozświetlane mieniącymi się barwnie diodami LED meble o łagodnych, obłych kształtach wyglądają na przykład jak wielkie kasztany (te na zdjęciu, w wersji Marrone) lub jak bardzo nowoczesne rzeźby, tworzące tajemniczo lśniącą instalację.﻿   Kolekcja Bright Woods (proj. Giancarlo Zema) / gruppoavanzini.com   Rosjanka Maria Yasko proponuje domową wersję wczasów pod gruszą – regał Tree Stem. To także coś dla moli książkowych, którzy niechętnie opuszczają biblioteczne kąty.﻿  Regał Tree Stem (proj. Maria Yasko) / designtavern.com   Lampa Grass-On jest nie tylko inspirowana naturą, ale i naturze przyjazna. Zaprojektowana przez weneckie studio ITlab na konkurs charytatywny, wykonana jest z materiałów pochodzących z recyklingu. Dzięki temu nawet powstała sztuczna trawa pokrywająca świetlny kubik. Projektanci tłumaczyli, że lampa Grass-On miała „wnieść za drzwi mieszkania trochę natury”. Wniosła, i nie tylko za drzwi, ale i w całą przestrzeń, ponieważ można ją i postawić, i zawiesić.   Lampa Grass-On (proj. ITlab) / likecool.com   A propos zawieszania – w powietrzu zdają się unosić polne kamienie ujęte w akrylowy sześcian, stanowiący podstawę lampy Kisimi francuskiego studia Bleu Nature. Nie ma dwóch takich samych sztuk; w każdej lampie kamyki ułożone są przypadkowo.﻿   Lampy Kisimi / bleunature.com Inspirowane naturą meble świetnie wyglądają we wnętrzach minimalistycznych lub skandynawskich. Przykład? Stolik Kiipu od Bleu Nature.﻿  Stolik Kiipu / bleunature.com   A teraz zejdźmy na ziemię z tych poziomów lewitacyjnych. Dosłownie – na ziemię, by stąpać po niezwykłych wykładzinach i dywanach duńskiego producenta Ege. Podobnie jak wspominane wcześniej na FORelements poduszki Livingstones, te kamienie są miękkie i przyjazne ciału. Otarć i siniaków nie będzie.﻿  Wykładzina Bornholm-Autumn / egecarpets.com    Wykładzina Espoo-Summer / egecarpets.com ﻿System ścienny Green Pockets – podobnie jak lampa Grass-On – wnosi naturę do domu. Z tą różnicą, że rośliny są prawdziwe. A, i nie świecą…﻿   Instalacja ścienna z doniczek Green Pockets / architectslines.com   Przyroda wkroczyła nie tylko na salony, ale i do łazienek. Bardzo mi się podoba kolekcja Pixel studia Bleu Nature, wykonana z gałęzi drewna wyłowionego z wody (tzw. driftwood), pociętego w plasterki i ułożonego w piksele. Piękne.﻿   Kolekcja Pixel / bleunature.com   Kolejny model łazienkowy, taki trochę z „Między nami, jaskiniowcami”. Z pewnością, gdy Fred wołał od progu „Wilma, I’m Home!”, jego żona myła w podobnej umywalce ręce, by przygotować na obiad kotlety z mamuta.﻿     Kamienne umywalki / stonebasin.net   Współczesne panie domu, a raczej damy, mogą umyć dłonie delikatnymi jak chmurka płatkami mydła w kształcie liści. Sam sposób produkcji płatków jest bardzo bliski naturze. Są bowiem robione ręcznie, z tajnej tajskiej (sic!) mydlanej mikstury, a następnie precyzyjnie nalewane na formę zrobioną z wysuszonego liścia mangowca. Niewiarygodne.﻿   Mydlane płatki / toxel.com   Ciągnie swój do swego, „przyrodniczy”design wychodzi więc do ogrodu. I buja się, i huśta, i kołysze…﻿  Huśtawka Leaf (proj. Alberto Sanchez) / trendhunter.com   A teraz czas na kolejny raport tajnego współpracownika FORelements w Portugalii. Adriana B. donosi: „całkiem fajne rzeczy wychodzą z tamtejszego studia De Raiz, czyli 'Z korzeni', a artyści to Paulo i Rita Tigre. Ich pracownia mieści się w Evorze, ale prace można znaleźć w galeriach w całym kraju. Są chyba bardzo skromni, bo w zasadzie nic więcej o sobie nie piszą”.﻿ Projekty De Raiz wykonywane są tylko z materiałów naturalnych – drzewa oliwnego, dębu korkowego, akacji. Na przykład, Tábuas em Oliveira, czyli tace do podawania chleba, sera czy do krojenia są zrobione z drewna oliwnego.﻿﻿   Podkładki Tábuas em Oliveira﻿ / deraiz- designearte.blogspot.pt﻿    Lampa Articulado / deraiz.designearte.blogspot.pt    Lampa Rice   żyrandol Arbusto / deraiz-designearte.blogspot.pt    Lampa Sobreiro (dąb korkowy) / deraiz-designearte.blogspot.pt   A jeśli komuś do Portugalii za daleko, może się przejechać do Trójmiasta. Gdańskie studio Divadlo wypuszcza w świat swoje projekty, ale też odnawia meble skazane na zapomnienie i śmietnik. Ciekawostką jest to, że niektóre obiekty Divadla wykonane są z 80-letnich pali uzyskanych po remoncie sopockiego molo.   Stolik Koło / divadlo.pl    Stolik Owal / divadlo.pl   Inne wyjątkowe projekty Divadla wykonano z... XVIII-wiecznej drewnianej rury wodociągowej.   Stolik Unikat / divadlo.pl   Inspirowane naturą meble to temat bardzo obszerny, bo i przyroda jest najlepszym designerem. Było na FORelements już przecież i o pawiach, i o kaktusach, i o mozaikach inspirowanych fauną i florą. Choć oczywiście trzeba uważać, żeby nie popaść w przesadę, bo ta jest niezdrowa w każdej dziedzinie, możliwość rozłożenia się pod drzewem we własnym pokoju? Bezcenne. To biuro podróży przynajmniej nigdy nie zbankrutuje.﻿ Ukłony (zielone), Dagmara 