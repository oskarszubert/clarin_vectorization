Podkład muzyczny: Janis Joplin - "Piece of My Heart" Obiecywałam wcześniej, że wrócę na blogu do Włoch. No i proszę. Nie dość, że dotrzymałam słowa, to jeszcze dotarłam do Rawenny. Bo ja o Rawennie marzę. To jedno z tych miejsc, które stało się taką moją małą (albo i dużą) obsesją; miasto wyjątkowe dla mnie z wielu powodów. Przede wszystkim ze względu na jedyny w swoim rodzaju miks historii sztuki i designu. Rawenna to od wieków miasto wybitnych mozaikarzy. Ich niezwykłe, unikatowe, przepiękne, bezcenne (mogę tak baaardzo długo) dzieła między innymi z Mauzoleum Galii Placydii, bazylik świętego Witalisa czy Sant'Apollinare Nuovo﻿ mają swoje miejsce na liście UNESCO, ale przede wszystkim w moim sercu. Ponadto, jestem bezgranicznie zakochana we współczesnej wersji tych wczesnochrześcijańskich skarbów, czyli w mozaikach i płytkach Sicis, które w świecie współczesnego designu królują prawie tak samo, jak ich poprzedniczki 1500 (!!!) lat temu.  Mozaika z Mauzoleum Galii Placydii w Rawennie (1 poł. V w.) / sacred-destinations.com﻿ Mozaika z Mauzoleum Galii Placydii w Rawennie (1 poł. V w.) / sacred-destinations.com﻿     Pawie - mozaika z bazyliki świętego Witalisa w Rawennie (1 poł. VI w.) / wizolibrary.wizocollege.co.il﻿     Cesarz Justynian z biskupem Maksymilianem - mozaika z bazyliki świętego Witalisa w Rawennie (1 poł. VI w.) / traumwerk.stanford.edu﻿     Cesarzowa Teodora z dworem - mozaika z bazyliki świętego Witalisa w Rawennie (1 poł. VI w.) / en.wikipedia.org   Mozaiki Sicis, choć o wiele młodsze (firma powstała w 1987 roku), są godnym potomkiem i następcą raweńskich arcydzieł. Zadziwiają niezwykłą precyzją i kolorami. Przepiękne projekty są w dużej mierze inspirowane światem fauny i flory, jego niewyczerpanym bogactwem.    sicis.com   Ale Sicis to nie tylko kwiaty i zwierzęta. To także mozaiki monochromatyczne, na których wzory maluje światło, załamujące się na maleńkich powierzchniach misternie wykrawanych płytek. Mozaika Colibri Alagoas / sicis.com  Mozaika Colibri Cayambe / sicis.com  Mozaika Colibri Bella / sicis.com   Mozaiki, które półtora tysiąca lat temu zdobiły ściany budowli sakralnych, teraz puszą się i prężą na ścianach mieszkań prywatnych, zajmując już nie tylko łazienki i kuchnie (czyli tradycyjne miejsca dla płytek), ale salony; i nie wiem, czy nie przede wszystkim salony. Cuda designu spod znaku Sicis są jak kobierce, jak obrazy, bo z szacunku do nich nie wypada przyrównywać ich do o wiele mniej szlachetnych i prozaicznych tapet czy dywanów (tak, tak)...   sicis.com   Precyzyjna mozaika świetnie dogaduje się z pikowaną ścianą - paradoksalnie, nie ma tu przesytu i przesady. Ale do takiej kompozycji trzeba ręki włoskiego mistrza, najlepiej z Rawenny...  sicis.com   Kolejne, bardzo trudne zderzenie pozornych przeciwieństw - przebogaty mozaikowy kobierzec w zestawieniu z betonem. Można? Można!   sicis.com sicis.com   Tu - spotkanie na szczycie: oświetlona żyrandolem "Birdie" Ingo Maurera mozaika Sicis gawędzi z Barcelona Chair Miesa van der Rohe w nietypowej, śnieżnobiałej wersji. Ciii, nie przerywajmy tych szeptów o pięknie i sztuce, słuchają ich nawet ptaki...   estudioarque.com   Kwiaty Sicis to żywioły - eksplodują kolorami niczym płomień lub koją, uspokajają, szlachetnie wyciszając...  topdesigners.info   ﻿ sicis.com Sicis kołysze do snu w tej sypialni malowanej głębokim błękitem i czystym szmaragdem. Jakie marzenia przychodzą do głowy, gdy łagodnie odpływa się w takiej scenerii?   sicis.com   Mozaiki Sicis - niczym najlepsza pixel art - przekraczają dwa wymiary, wchodząc w trzeci. Przybierają kształty mebli i elementów wyposażenia, na przykład lamp w cudownym, delikatnym jak chmurka odcieniu turkusu...  estudioarque.com   ...lub pięknych luksfer. ﻿sicis.com   Kąpiel w łazience spod znaku Sicis to nie tylko odpoczynek i relaks. To obcowanie ze sztuką, wycieczka w inny świat.   liveinternet.ru    sicis.com   Słynne Sicisowskie, nieco surrealistyczne wanny-pantofelki Audrey. Pomyślmy, kto mógł być inspiracją...? Kto chciał jeść śniadanie u Tiffany'ego, ten z pewnością chciałby kąpać się w drogocennym buciku Kopciuszka z Manhattanu, czy nie?   Wanna Audrey / footluxe.com Wanna Audrey / footluxe.com    Wanna Audrey / footluxe.com Mówią, że życie to dżungla. Być może, ale pod warunkiem, że jest to życie w strefie ciepłych opadów z prysznicowej deszczownicy wśród egzotycznych kwiatów Sicis.  topdesigners.info   Skoro już płynnie (sic!) przeszliśmy do tematyki wodnej, zanurzmy się w basenie. Zresztą, orzeźwiająca kąpiel przyda się w te upały (których nienawidzę, ale to tak na marginesie). Zacznijmy bezkompromisowo - od przenajsłynniejszego hotelu Burdż al-Arab w Dubaju. Tak między nami: skubany, robi wrażenie. Bardzo chciałam tam wejść i zobaczyć go od środka, ale gdy zażądali opłaty (chyba 20$, czy coś takiego), obraziłam się i poszłam precz. No, to teraz sobie mogę pooglądać. Na zdjęciu. Ech, życie... sicis.com   To już nie Dubaj, ale jeden z piękniejszych basenów, jakie widziałam (spokojnie, na zdjęciu). Podwodny Zaczarowany Ogród, prawda?   sicis.com   A tu - niespodzianka. Sicisowskie baseny nieco bliżej niż Dubaj, bo w Polsce. Voilà﻿! Na pierwszy ogień - duma rodzimego hotelarstwa i nagradzany kwiat hotelarstwa światowego, czyli Hotel Krasicki w Lidzbarku Warmińskim. Co ciekawe, ściany basenu zdobią reprodukcje Rubensowskich arcydzieł. Specjalnie dla zainteresowanych wzięłam lupę w garść i chyba udało mi się je rozpoznać. Od lewej (w głębi): "Cymon i Ifigenia", "Mistrz Cnoty (Mars) koronowany przez boginię Zwycięstwa﻿" oraz "Sąd Parysa". Ale to taka ciekawostka na marginesie.   sicis.com   I drugi obiekt polski z katalogu Sicis - Hotel Narvil Conference   Spa﻿ w Serocku (!). sicis.com   No i tak dotarliśmy do końca. Pozornego, bo projektów Sicis starczyłoby na jeszcze wiele postów. Dzieła z Rawenny pewnie pojawią się na FORelements nie raz. Pewnie też niedługo zagości tu Bisazza, kolejne źródło mojego szaleństwa. Tradycja mozaikarska musi przecież być kontynuowana - czy praktycznie przez mistrzów z Włoch, czy teoretycznie przez skromny blog w Polsce. I dlatego właśnie gra tu "Piece of my heart". Bo to wszystko tak z serca! Ukłony (precyzyjne jak raweńska mozaika), Dagmara   PS: Ja nie wiem, czy to było prorocze, ale gdy chodziłam do liceum, bardzo lubianym przez moje towarzystwo miejscem była kawiarnia "Mozaika". Chyba muszę sprawdzić, jak tam teraz jest. I czy przetrwały jakieś mozaiki... 