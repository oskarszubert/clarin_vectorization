Podkład muzyczny: Santana – „Maria, Maria” Siedząc przed laptopem, zarzuciłam na grzbiet sweter, z szuflady wyciągnęłam grube skarpety i zaczęłam ogrzewać ręce o kubek z herbatą. Spojrzałam na koty – też jakieś takie zwinięte leżały, zakopane w swój kocyk i nawet się nie darły, że chcą na balkon. I nagle dotarła do mnie prawda i tylko prawda: LATO POSZŁO PRECZ! Zainspirowana atmosferą mojego mieszkania skłaniającego się ku stylowi meksykańskiemu pomyślałam, że stworzę taki mój własny ruch oporu ﻿wobec ciemna i zimna za oknem i zawalczę o ciepło i słońce skutecznie jak La Escondida z „Meksyku w ogniu”.   Plakat filmowy „Meksyk w ogniu” („La Escondida”, 1956 r.) / benitomovieposter.com   Styl meksykański – nazywany także stylem Santa Fe – chyba zbyt często przeraża natłokiem kolorów i wzorów, a szkoda, bo urządzone w ten sposób wnętrza są bardzo przyjazne, bardzo wygodne i bardzo odprężające. Przywodzą na myśl dalekie wakacje gdzieś, gdzie na pustyni śmigają jaszczurki między toczącymi się kulami szarłatu, włosy targa wiatr znad oceanu, a myśli zajmuje niedaleka perspektywa strzelenia sobie tequili na plaży. Fajne, co? Recepta jest prosta: ﻿- ściany wcale nie muszą być w mocnych kolorach jak turkus, szmaragd, amarant czy inna mocna barwa. Na ściany wybieramy ciepłe kolory ziemi, naturalne. W grę wchodzą różne ochry, ugry, sjena palona, ceglasty, brązy, beże, kremy, etc. Może, ale to może nawet eozyna (Tak, jest taki kolor, wygląda jak siny złamany zdechłym różem. Zapewniam, jest ładny.) Szaloną orgię kolorów zostawiamy na dodatki; ﻿ - niezbędne, konieczne, obowiązkowe i nieodzowne są słynne kafelki talavera, którymi ozdabiane są nawet meble (ja nimi okleiłam barek oraz wyjście na balkon). Na podłodze – (dla lubiących oryginały) płytki saltillo lub terakota (ja kupiłam bardzo fajną w markecie budowlanym); - nie ma meksykańskiego wnętrza bez wyeksponowanego rękodzieła, czyli wszelkiej ceramiki i wyrobów tkackich, w tym przepięknych szalowych koców serape (które w naszych warunkach świetnie można zastąpić łowickimi pasiakami);  - mieszkanie w stylu meksykańskim potrzebuje elementów z kutego żelaza albo srebrnych, czyli rozstawiamy tam różne świeczniki, lampy, kinkiety, podpórki do półek, duperele wszelkiego sortu; - meble nie mogą być subtelne, mają być rustykalne, grubo ciosane, najlepiej z żelaznymi elementami i okuciami. Jeśli trudno takie zdobyć, można pokombinować. Jak wstawiłam komody z Ikei, brązową i ceglastą, z metalowymi gałkami, które przyozdobiłam koralami. Krawędzie półek okleiłam ceramiczną mozaiką. Wyglądają super; ﻿ - i nie zapominajmy o kaktusach! Posadzone w jakiejś rustykalnej donicy są taką ostateczną wskazówką dla tych najbardziej niedomyślnych, że tu, w tym wnętrzu, panuje styl meksykański. No, a teraz galeria przykładów. Zacznijmy od salonów. ﻿  livingroom- furnitures.onsugar.com﻿     adesignerspot.com﻿   Kuchnia - o czym nieraz mówiliśmy - to serce domu. Kuchnia rustykalna, w tym wypadku meksykańska, szczególnie pasuje do takiej roli. Wiszące naczynia, kafelki, suszący się czosnek...    cooknscribble.com﻿ free-home-decorating-ideas.com﻿   W sypialni ma być przede wszystkim wygodnie i miękko. To tu Meksykanie odpoczywają po upalnym dniu. Fajnie, jeśli rozpościera się z niej widok na kojący oczy ocean. Jeśli nie (bo mieszkamy na przykład w bloku), oczy może koić fototapeta.     decoist.com loveinspirecreate.com﻿   W łazience można zaszaleć z kolorami, tu przecież zaczynamy dzień, do czego potrzebna jest energia. Mocne barwy nie są jednak obowiązkowe. Obowiązkowe są wszechobecne talaveras.    apartmenttherapy.com architecturas.com     terraartesana.com   Meksykańskie wnętrze tak naprawdę "robią" dodatki - bieżnik na stole, kolorowe szklanki, niedbale zarzucony na fotel koc, dzbanek w kuchni, wyszywane poduszki, malowana figurka. Małym kosztem naprawdę można odmienić wnętrze.   shoptejas.com creativejewishmom.com﻿    homedecoratingcoach.com﻿ mexicoart.org    haciendahomestyle.com   No i na koniec - mood board meksykański. Jeden już pokazywałam we wpisie o mood boardach właśnie, teraz czas na kolejny.   haciendastyle.com Związane z wnętrzami Santa Fe wygoda i relaks są kuszące, szczególnie w naszym klimacie.﻿ Styl meksykański jest niezwykle pogodny, choć - muszę przyznać bez bicia - te kolory mogą być wyzwaniem dla niektórych. Ale - jak by w tej sytuacji powiedział Tomkowi Mazurowi Wujek Dobra Rada - to jeszcze nie powód, żeby mówić brzydkie wyrazy, zawsze można zacząć od spokojniejszego stylu hiszpańskiego, który w sumie przecież jest bliskim kuzynem meksykańskiej hacjendy La Escondidy. A, i nie trzeba zapuszczać wąsów. Nie trzeba. Ukłony (zamiatając ziemię sombrerem), Dagmara 