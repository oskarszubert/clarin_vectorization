Podkład muzyczny: Ricky Martin - "She Bangs" ﻿Nieraz deklarowałam na FORelements moją wielką miłość do Meksyku, Ameryki Południowej, kolorów i słońca. Miewam czasem nastrój czarny jak najgłębsza kopalnia, ale i tak zawsze na końcu tego tunelu jest światełko, migoczące jak moje plastikowe brylanty na drzwiach balkonowych. Ta słabość do wnętrz jak z Almodovara lub południowoamerykańskiego serialu powoduje, że szukam dusz bratnich w estetyce.﻿ Niestety, nie jest nas zbyt wiele. Z jakiegoś tajemniczego powodu, którego nie udało mi się jeszcze poznać, ludzie bronią się przed kolorami. Większość deklaruje, że lubi wnętrza w stonowanych barwach, albo skandynawskie, które – jak wiemy – też kolorystycznej orgii nie przewidują. Ale sursum corda, koloryści! Mamy tajną broń, która wkrada się do wnętrz na całym świecie. To Catalina Estrada! Ha!﻿  Catalina Estrada   Ta urocza Kolumbijka (wspomniana już we wpisie o ptaszkach) od 1999 roku mieszka i pracuje w Barcelonie, tworząc rzeczy niezwykłe. Jej wzory, choć silnie osadzone w rodzimej kulturze, nie są hermetycznie indiańskie. Mają sznyt europejski, wyraźnie nawiązują do tradycji Starego Kontynentu. Czasem kojarzą mi się z ilustracjami rosyjskich bajek, czasem z charakterystycznymi wzorami na szkle Iittala, a czasem z obrazami Celnika Rousseau.﻿  Żar-ptica / stihi.ru    Talerz Taika white / iittala.com    Henri Rousseau zwany Celnikiem „Dżungla w Paryżu” / nga.gov﻿   Sama Catalina Estrada opowiada o sobie, że „bezwarunkowo kocha przyrodę, ma fioła na punkcie barw, jest zafascynowana fakturami, szczegółami, kształtami i pięknem”. Mowa! Wystarczy jeden rzut oka, by rozpoznać jej styl; jest niepodrabialna. Jej projekty są niby skomplikowane, niby panuje tam horror vacui, a jednak zachowują doskonałą równowagę, nie przyprawiają o ból głowy. To trochę jak mozaika w kalejdoskopie, gdzie tęczowe odłamki szkła tworzą fantastyczne obrazy; tyle tylko, że u Cataliny nic nie jest przypadkowe.﻿ Chyba czas na prezentację? Zacznijmy od tapet, z których jest chyba najbardziej znana. Co tu dużo gadać – oglądajcie i podziwiajcie. I zauważcie, że kolorowe i wzorzyste ściany wcale nie oznaczają jakiejś wnętrzarskiej katastrofy. Co więcej, pasują do pomieszczeń urządzonych w bardzo różnych stylach.﻿ Tapety dla hiszpańskiej marki Coordonné﻿   Na prace Cataliny nie pozostał obojętny przemysł modowy. Kolumbijka współpracuje między innymi z Levisem, z brazylijską firmą Anunciaçao czy z Paulem Smithem (ups! z SIR Paulem Smithem…) Gdzie?! Gdzie są te ubrania?! I dlaczego nie w mojej szafie?!﻿ Współpraca z Anunciaçao trwa już od kilku sezonów. Co ciekawe, sesje zdjęciowe są dziełem meksykańskiego męża Cataliny, fotografika Pancho Tolchinsky’ego.﻿                 Catalina Estrada dla Anunciaçao (różne kolekcje)﻿       Catalina Estrada for Paul Smith   W sumie, Catalina odziewa od stóp do głów, a raczej od głów do stóp, bo zaprojektowała też jubileuszową parę Camperów. Hiszpańska marka, z okazji 33 urodzin, zaprosiła w 2008 roku sześciu projektantów i dała im wolną rękę, pod warunkiem jednak, że ręka ta ozdobi sztandarowy model  Locus Bcn. Tak powstały buty Locus Bcn City of Creators.﻿   Catalina Estrada’s Camper Locus Bcn City of Creators﻿   Catalina Estrada ma też na koncie projekt charytatywny. Wymyśliła bowiem dla organizacji pozarządowej Laboratorio del Espíritu serię chust. Dochód z ich sprzedaży był przeznaczony na – uwaga, cytat! – „promowanie lokalnego rozwoju i działań skupionych na wartości i sile obszarów przemysłowych, ze szczególnym odniesieniem do rękodzieła Arts   Crafts”. Wzory na chustach z serii Scarves for Solidarity były inspirowane wierszykami napisanymi przez dzieci biorące udział w warsztatach literackich organizowanych przez Laboratorio del Espíritu.﻿        Chusty Scarves for Solidarity﻿﻿   Pozostańmy jeszcze w kręgu dzieci. Temat zresztą jest bardzo aktualny, bo mamy początek roku szkolnego. Ręka w górę, kto by nie chciał w klasie przyszpanować kolekcją Back To School (dla hiszpańskiej marki Senfort) z grafikami Cataliny!﻿ Back to School BTS Collection 2012/13 for Senfort﻿   Ja z kolei bezapelacyjnie chcę pościel zaprojektowaną przez Kolumbijkę. Sen w takich warunkach nabiera nowej jakości – jest nie tylko wypoczynkiem, ale i wytchnieniem, szczególnie późną jesienią i zimą, od otaczającej nas i obośmiorniczającej szarości i zwykłości.﻿  Pościel dla marki Adalberto Estampados﻿   Fantazję Cataliny docenił rząd Indii, zlecając jej serię plakatów promujących turystykę do tego kraju. Czy znajdzie się ktoś, kogo nie przekonają postery z kampanii „Incredible India”? W moim wypadku się udało. Hipnotyzujące spojrzenie tygrysa bengalskiego i tancerza  Kathakali wywołało u mnie dziką ochotę na shahi paneer. Chyba zaraz wszystko rzucę i… Mlask!﻿   Plakaty do kampanii "Incredible India"   Skoro już o podróżach mowa, przenieśmy się do Londynu ( i nie ma to nic wspólnego z kolonizacją Indii). Cztery lata temu, Catalina została poproszona przez władze miasta o plakat świąteczno-noworoczny, zachęcający do korzystania z transportu publicznego. Mnie tam do przejażdżki czerwonym piętrobusem zachęcać nie trzeba. Ani do zagubienia się w kłębowisku linii metra. Zawsze i wszędzie jakoś się dojedzie. Please, mind the gap between the train and the platform…﻿  Plakat świąteczno-noworoczny "Transport for London" Jedziemy dalej, ale tym razem samochodem, a dokładnie – Smartem. Podczas targów w Mediolanie w 2008 roku koncern zademonstrował 2-osobowe autka z limitowanej serii. Nie muszę chyba dodawać, kto zaprojektował ozdobniki?﻿     ROJO limited edition Smart for two﻿   Urokowi grafik Cataliny uległa nawet Coca Cola, wydając limitowaną – oczywiście – serię wielkanocnych butelek i plakatów. Nie widzieliście? To pewnie nie byliście w 2007 roku w Australii. Ja nie byłam…﻿  Wielkanocna Coca Cola w Australii   I na koniec – tylko i wyłącznie z poczucia obowiązku – pokazuję Cataliny okres błędów i wypaczeń, czyli jej autorstwa oprawę graficzną tegorocznego kalendarza sygnowanego przez jednego z największych grafomanów na świecie, czyli Paulo Coelho (to straszne, ale "Momentos" są dostępne w 16 językach). Why, Catalina? WHY???﻿     Paulo Coelho "Momentos 2012"   No, koniec był trochę alchemicznie straszny, ale mam nadzieję, że Catalina Estrada (z iście scenicznym wdziękiem) zagościła w Waszych sercach. I że grono barwolubów będzie się rozrastać, choć już teraz – że zacytuję klasyka – da się zebrać towarzystwo nieliczne, ale śliczne.﻿ Ukłony (Estradowe), Dagmara﻿ PS: Zdjęcia ilustrujące dokonania Cataliny pochodzą z jej strony: http://catalinaestrada.com/ ﻿ 