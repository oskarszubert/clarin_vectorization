Podkład muzyczny: Paul Weller – “Wild Wood” Drewniane ściany to chyba jeden z tych wnętrzarskich tematów, które wzbudzają spore emocje. Tak, tak, projektowanie wnętrz też może powodować przyspieszenie tętna i pęcznienie żyłki na czole. Panele drewniane bowiem kojarzą się nieodparcie z boazerią, ta zaś – z elegancją i szykiem lat siedemdziesiąto-osiemdziesiątych, jeśli wiesz, co chcę powiedzieć… (jak śpiewała niezastąpiona Nosowska).﻿  Tak NIE urządzamy! / uglyhousephotos.com   Zresztą, moim zdaniem, boazeria wcale nie jest taka zła, pod warunkiem jednak, że się z nią trochę pokombinuje – przemaluje, przytnie, przyozdobi. Ścianę można też obłożyć deskami z odzysku, co daje bardzo ciekawy efekt. Ciekawy i niepowtarzalny, bo żadna z desek nie jest identyczna z kolejną. I nieważne, czy są pociągnięte spękaną i obłażącą farbą (ups, sorry, chodziło mi o shabby chic), czy są naturalne. To zależy tylko i wyłącznie od kaprysu mieszkańców.  shelterness.com    designsponge.com﻿﻿   Naturalne deski fajnie wyglądają pocięte w kawałki, ale tu trzeba jednak dać zarobić stolarzowi. No, chyba że ktoś lubi sobie dłubać i ślęczenie nad detalami nie grozi mu apopleksją. Można też sięgnąć po panele projektu Klausa Wangena. A ten zna się na drewnie, oj zna. Jak mówi projektant, „drewno to źródło wszystkiego, natura i ojczyzna”. Opętany natchnioną poezją stolarską zapomniał dodać, że drewno to również panele, a te robi przecież znakomite.﻿  klaus-wangen.com   Z kolei, według Jonathana Fonga, pomieszczenie ozdobione drewnianymi panelami staje się przytulne i od wejścia otacza ciepłą wygodą. Projektant używa drewna balsy; tak leciutkiego i delikatnego, że buduje się z niego modele samolotów. A teraz trafiło na ściany. Co więcej, balsa świetnie przyjmuje barwniki, dzięki czemu można poszaleć z kolorystyką. Tak powstała ściana – jak twierdzi Jonathan – jest bardzo elegancka i bardzo męska. Chłopcy, co o tym myślicie?﻿  hgtv.com   Fantazyjnie i bez strachu podchodzi do tematu producent B   N Industries, wypuszczając na rynek panele o dużych powierzchniach, z powycinanymi wzorami. W kolekcji Iconic Panels wykorzystano trzy rodzaje drewna z odzysku. Western Redwood to pocięte beczki do wina z amerykańskiego regionu Wybrzeża Północno-Zachodniego. B   N opowiada, że podczas obróbki materiału w powietrzu unosi się zapach właśnie tego wina, które niegdyś dojrzewało w rzeczonych beczkach. Kolejne rodzaje drewna to Oregon Black Walnut (pochodzące z miejskich budów w stanie Oregon) oraz Old Growth Douglas Fir (pozyskane przy rozbiórce starych magazynów). Takie drewno, smagane wiatrem i deszczem, ma tę niepowtarzalną patynę, a przede wszystkim – swoją historię.  bnind.com   Coś ten Oregon w sobie ma (albo dekonstrukcja budynków jest tam jakimś lokalnym sportem), ale kolejną firmą, która czerpie stamtąd materiały na recyklingowe panele jest Barnwood Naturals. Kiedyś na żyletki poszedł “Batory”, teraz na kosteczki idą stare stodoły (że po raz kolejny zaczerpnę z poezji stolarskiej). barnwoodnaturals.com﻿﻿﻿   Nie uwierzycie – znowu Oregon! Nie, władze tego stanu mi za to nie płacą, ale może jakiś urok rzuciły czarownice (w końcu – jak wieść gminna niesie – rezydowały w Salem). Czy ta ściana z recyklingowego drewna nie jest piękna? Perfekcyjne panie domu uspokajam – odkurzacz da radę. Ściana przejdzie test białej rękawiczki.﻿ reclaimedwoodwalls.com﻿   A co powiecie na bezkompromisową grę z konwencją? Tu trzeba mieć silne nerwy; nie dość, że panele, to jeszcze na dodatek – jelenie na rykowisku… Ale wiecie co? Mi się podoba! Źle ze mną?﻿    americanpac.com﻿   Teraz – coś poważniejszego, klasycznego, czyli ciemne ściany. Ale – tak z ręką na sercu – czy ten pokój jest ponury? Nie, jest rustykalny i jasny. Kto by się spodziewał przy takich panelach?﻿ americanpac.com   Ja wiem, ja wiem. Drewniane panele to jednak pewne wyzwanie. Może w takim razie sprawę załatwi tapeta? Na przykład ta, którą zaprojektował Piet Hein Eek.﻿ safariliving.com   Perła w koronie –Yaya House w Madrycie (project: Manuel Ocana Architecture   Thought Production Office). Celem była gruntowna przeróbka strychu. Dla jastrzębi o słabszym wzroku – zwróćcie uwagę na podłogę. Tak, to jest przerobione na parkiet zdjęcie, ha!﻿   archdaily.com   Panele w gabinecie dodają mu powagi. Szczególnie wtedy, gdy widnieją na nich ręcznie malowane wersy z “Odysei” Homera. Mówią, że papier zniesie wszystko. Mamy tu więc niezbity dowód na to, że papier zrodzony jest z drewna.﻿  cococozy.com   Sypialnia z wielkim oknem jest ocieplona panelami. Manewr ten jest nam już znany z wpisu o zimowej adaptacji mieszkania.﻿  design-crisis.com   Tu – sypialnia również wyłożona drewnem. Też ciepło, też przytulnie, ale jakże inny klimat w niej panuje. Taki wakacyjny, prawda?﻿ furniture.trendzona.com   Przed chwilą widzieliśmy farbowane panele z balsy. Mówilam też o kombinowaniu z boazerią. Bo kto powiedział, że drewno na ścianie nie może być pastelowe? No kto?﻿  furniturefashion.com    countryliving.com   Trochę nietypowo wygląda drewno na ścianach kuchni...  americanpac.com ...ale łazienka wyłożona płytą OSB to już czyste szaleństwo! No, ale skoro jest umiejscowiona w domu, gdzie ze zdjęcia robi się parkiet...   Łazienka w Yaya House / archdaily.com   Drewno świetnie też ociepla przestrzenie z reguły z przytulnością mające niewiele wspólnego – korytarze lub schody. Fakt, wydają się wówczas mniejsze, ale też bardziej “pokojowe”. Nie kojarzą się z hotelem, a z domem. I dobrze, bo hotelowe korytarze – jak wiemy z “Lśnienia” – bywają, no, stresujące.﻿ furniture.trendzona.com    barnwoodnaturals.com   Wymęczone życiem drewno doskonale prezentuje się na takich powierzchniach jak drzwi. Te z kolei pasują i do stylu rustykalnego, i do skandynawskiego, i do minimalizmu. Osiołkowi w żłobie dano… A raczej – mieszkańcowi pokazano (poezja stolarska, jak widać, ma się bardzo dobrze).﻿  barnwoodnaturals.com   A jeśli już o dzikich pomysłach mowa, może obejrzymy podłogę na suficie? Bielone deski okładają i górę, i dół pomieszczenia. Wyglądają, jak zwielokrotnione w lustrze; jakby codziennie mizdrzyły się do swojego odbicia. Ich blask tymczasem rozświetla pokój, który wcale nie wydaje się mały i duszny.﻿  cococozy.com   Bardzo podoba mi się ta ściana z ciemnego drewna. To bardzo ciekawy kolor, wpada lekko w tabaczkowy z prześwitującą zza niego naturalnością.﻿  theinteriorrevolution.com   A tu - wnętrze totalne. Ze stolikiem Isamu Noguchiego w tle. Po prostu. deconet.com   Drewniane panele czy nowoczesna boazeria nie są takie straszne i monotonne. Wcale nie przywodzą na myśl dusznych mieszkań w jakże nowoczesnym duchu przełomu lat 70. i 80. Ich elastyczność stylistyczna pozwala umieścić je tam, gdzie tylko dusza zapragnie, nawet w łazience. Mniej odważnym pozostają tapety, ja zaś wybieram kolejną wersję boazerii, czyli narty – jak nas pogardliwie nazywają parapety (czyli snowboardziści). No i tak sobie wszyscy żyjemy w zgodzie, obok siebie, prowadząc dyskusje panelowe…﻿ Ukłony (jak ta sosna na wietrze), Dagmara﻿ 