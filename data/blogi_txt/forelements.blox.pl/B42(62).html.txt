Podkład muzyczny: Marillion – „Garden Party” ﻿Nie ma siły – cały świat plotkuje i nie znam osoby, która by tego nie robiła w mniejszym lub większym stopniu. I żeby nie wiem, jak i kto się zarzekał, że od plotek stroni, nie wierzę, koniec i kropka. Co więcej, myślę, że plotkowali nawet jaskiniowcy, chrząkając znacząco na widok nowego futra u żony pobratymca z osady. Ale co to ma wspólnego z designem? Ma i to wiele.  Jean Raoux "L'indiscrète" (1728) / en.wikipedia.org﻿ Plotkowanie, szczególnie od czasów II Cesarstwa, ma bardzo dogodne warunki do rozwoju. Podczas rządów Napoleona III, Empereur des Français w latach 1852-1870, w historii meblarstwa mamy do czynienia ze stylem znanym jako trzecie rokoko, neo-rokoko lub – według Maksymiliana Paradysa – późne roko-koko. Życie salonowe i wymiana informacji wówczas kwitły, wnętrza więc musiały się dostosować. Było miękko, bogato, wygodnie, z pikowaniem. ﻿Także dziś, jeśli rewelacji do przekazania jest sporo lub są szokujące, najlepiej przyjmować je na siedząco. Każdy chyba słyszał choć raz w życiu: „Muszę ci coś powiedzieć. Dobrze, że siedzisz. Nie uwierzysz…”, itd, itp. ﻿I tu dochodzimy do sedna. W sukurs plotkarzom i lwom salonowym przyszły niedyskretki, konfidentki oraz sofy typu borne i boudeuse. Konfidentka (confidante, czyli "powiernica") to mebel stworzony dla dwóch osób, chcących pogadać na osobności. To dwa siedziska złączone tak, by rozmówcy mogli się widzieć i szeptać potajemnie, z dala od niepożądanych osób. Stąd - kolejna nazwa tego rodzaju mebla, czyli tête-à-tête﻿ (twarzą w twarz). ﻿ Konfidentka (wersja "z epoki") / anticsnana.com    Konfidentka współczesna / munnadesign.com    Konfidentka współczesna / fenswish.com Amarantowa konfidentka. Jak ja lubię ten kolor...  Konfidentka współczesna Vis-a-Vis de Gala (proj. Salvador Dali!) / bdbarcelona.com    Konfidentka współczesna / pinterest.com Konfidentka w wersji ogrodowej / cotefrance.com    Konfidentka, która może być i niedyskretką / rouding.com﻿   No właśnie – niedyskretka (indiscret). To kolejny stopnień wtajemniczenia, trzy siedziska połączone w jedną sofę; prawdziwy wiatrak informacyjny. Oryginalnie, trzeci fotel dołączano dla przyzwoitki, ale – umówmy się – to przeznaczenie długo się nie utrzymało i teraz na niedyskretce może się odbywać cała narada. Był mój ukochany amarant, jest i turkus.  Niedyskretka (wersja oryginalna) / telegraph.co.uk    Niedyskretka futurystyczna (proj. Laurent Dutruel) / laurentdutruel.com   Niektóre wersje indiscret są rozbudowane - na przykład 4-osobowe, idące w kierunku borne (o czym za chwilę).    Niedyskretka współczesna (Sofa Otto, proj. Adrenalina) / furnituresite.com   Indiscret w wykonaniu moich ulubionych braci Campana.  Niedyskretka Trans- Plastics (proj. Humberto i Fernando Campana) / abitare.it   Dla większych zgromadzeń obserwatorów, lubiących wymieniać informacje na bieżąco, powstała okrągła sofa typu borne. Często stawiano ją w centralnym miejscu salonu, środek przyozdabiając kwiatami lub innymi efektownymi elementami. No, na bogato miało być, prawda? Wyobraźmy sobie te salonowe plotki w cieniu palmy...  Sofa borne "z epoki" / finallyover.com    Borne w wersji współczesnej / dysthedesign.no   Tam, gdzie są plotki, tam są skandale i obrażanie się. A obrażalscy też muszą gdzieś usiąść, żeby zamanifestować focha, czekając na przeprosiny. Albo żeby patrzeć w dwie różne strony świata? A współcześnie? Powiedzmy, pan domu ogląda mecz (lub Igrzyska w Londynie), a w tym czasie pani domu czyta FORelements na laptopie. Tak, to jest dobra koncepcja. Do tego właśnie może służyć boudeuse.  Boudeuse (wersja oryginalna) / expertissim.com   Tu - bardzo pomysłowa boudeuse w wersji "pojawiam się i znikam". Zamienia się w fotel jak rasowy Transformer.   Współczesna boudeuse (TriWing, proj. Marco Hemmerling) / contemporist.com   Transformacji ciąg dalszy. Ten bujany fotel jest taką wariacją na temat konfidentki. Uważam, że bardzo udaną.  Fotel Sway (proj. Markus Krauss) / markuskrauss.com   I last but not least - niedyskretki wychodzą na zewnątrz. Przyjemnie tak poplotkować w letnim słońcu, robiąc sobie małą przerwę w miejskiej bieganinie.  Ławka The Union Bench (proj. I do design) / notcot.com  System ławek Union Concrete / jangirmaddadi.se   Plotka rządzi światem - obala rządy, wynosi na piedestał, rujnuje kariery, powoduje sukces. Nie ma się więc co dziwić, że stała się inspiracją dla neo-rokokowych projektantów. Ciekawe, w którym kierunku niedyskretne meble będą się rozwijać. Pewnie przybędzie im pulpit na laptopa, bo plotka przecież ma się w cyberprzestrzeni całkiem nieźle. Ukłony (niedyskretne i konfidencjonalne), Dagmara 