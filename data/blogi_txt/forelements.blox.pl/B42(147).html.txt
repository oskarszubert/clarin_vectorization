Podkład muzyczny: The Doors - "Wintertime Love" Taaak… Za oknem zima, która tradycyjnie zaskoczyła drogowców, a na pewno mnie, bo dopiero co kupiłam sobie marynarkę, mającą mi zastąpić jesienną kurtkę. No to nie zastąpi. Co więcej, zima zmieniła też kolejne moje plany, bo chciałam pisać na zupełnie inny temat, ten jednak przegrał z szalejącym za oknem syfem. Ergo: dziś będzie o tym, jak przysposobić mieszkanie na czas zimy. ﻿  Gdy ufna i szczera wyszłam z klatki, zobaczyłam to... (arch. pryw) Może nie zdajemy sobie do końca z tego sprawy, ale podczas tej pory roku ważne są nie tylko szczelne okna i sprawne centralne ogrzewanie, lecz także ogrzewanie zmysłowe, uzyskane dzięki odpowiednim kolorom, materiałom, dodatkom i ozdobom. (Końcówki słów w tej wyliczance brzmią trochę jak mantra: ommm, ommm…) ﻿ Zimowa adaptacja wnętrza – moim zdaniem – bardziej wiąże się z pomysłowością niż kosztami. Pierwszym krokiem jest podgrzanie, pogłębienie kolorystyki. Osiągamy to za pomocą dodatków w ciepłych kolorach ziemi, naturalnych. W grę wchodzą wszelkie burgundy, ciemne zielenie, brązy, ochry, nawet złoto. Wybieramy je na poszewki poduszek, narzuty na łóżko, obrusy, koce. Wszystko, co można z łatwością wymienić. Można oczywiście też pójść w biel, ale o tym za chwilę. ﻿  No, poszłam sobie w biel, poszłam... (arch. pryw.)   Pomieszczenie zmysłowo także ogrzewają wszelkie puszystości, miękkości, mięsistości i co tam jeszcze da się w tej materii wymyślić. Zauważcie, że nawet jeśli tkanina jest cienka, wrażenie jej grubości zwiększa faktura, na przykład przypominająca sztruks lub sploty szydełkowo-druciane. Ta sama zasada obowiązuje i przy poszewkach, i przy narzutach, i przy dywanach czy innych chodniczkach. ﻿ No i światło. O jego roli w tworzeniu nastroju mieszkania już mówiłam, ale podczas zimy temat ten jest szczególnie ważny, choćby dlatego, że wówczas szybko zapada zmrok, a święta w egipskich ciemnościach to raczej średni pomysł, że nie wspomnę o chwilowej depresji czy po prostu ordynarnym dole, którego można dostać w półmroku po obu stronach okna. Tak więc startujmy do sklepu po tea lighty albo świeczki (kolorowe!) lub zabarwione na ciepło klosiki do mniejszych lampek. W ostateczności można skorzystać z apaszki, zarzucając ją fantazyjnie na abażur. ﻿ A szczęściarze… A szczęściarze mają kominek. Nie trzeba się chyba rozwodzić nad jego zaletami zimową porą; nad tym blaskiem, który zalewa pokój, zabierając nas w krainę dzieciństwa; nad ciepłem i zapachem, dzięki którym choć przez chwilę wierzymy, że wszystko zawsze będzie dobrze; nad tym cudownym dźwiękiem ognia i trzaskających drewien. Ech… Na pocieszenie zostają biokominki lub kominki na świece, ale to nie to samo… ﻿ A teraz przejdźmy się po wnętrzach gotowych na zimę. ﻿  interiorgallerydesign.com   Wyłożone drewnem ściany ocieplają pokój, otulając go naturalnym ciepłem. Jest to szczególnie ważne przy wielkich oknach, które wizualnie ochładzają pomieszczenie.  interiorshowoff.com newhomedecor.net    ehow.com    designbuildsource.ca   W zimowej aranżacji mieszkania, faktura jest ważna także w wypadku mebli i elementów wyposażenia. Na przykład, rattanowe czy wyplatane z traw pudełka, gazetniki, podkładki czy fotele sprawiają, że pokój staje się ekologicznie przytulny, swojski i natychmiast kojarzy się z ciepłem i bezpieczeństwem. ﻿﻿  startimes.com Wróćmy do kolorów, a raczej do bieli. Wbrew pozorom, biel także ociepla wnętrze, ale tu szczególnie ważne są miękkości i faktury oraz wszechobecne poduszki, poduchy, koc i narzuty oraz grube zasłony. Nie ma siły, aby z zimą za oknem puste, sterylne wnętrze wzbudzało uczucia inne niż desperacką chęć wskoczenia pod pierzynę.  decorpad.com    houseandhome.com designlike.com    homefurniturecatalogs.com    homeklondike.com Oczywiście, w aranżacji wnętrz trzeba brać pod uwagę wszystkie upodobania i gusta. Tak więc, jeśli ktoś się jednak upiera, że jest Królową / Królem Śniegu, dostanie to, czego chce, czyli wnętrza przypominające lodowy pałac. Jednak i tu da radę wcisnąć poduszki i koce, ale w kolorach mrozu. Dobre i to. Tak urządzony pokój jest bardzo chłodny, ale i bardzo szlachetny. ﻿ allhomedecors.com   Zimą szczególnie fajne są małe zakątki; takie miejsca, gdzie można się otulić kocem i czytać książkę, popijać grzańca i wyglądać przez okno, ciesząc się śniegiem z bezpiecznej odległości. ﻿  designlike.com    bodew.com   Regułom zimowej aranżacji wnętrz podlegają także kuchnia i jadalnia. Kuchnia wprawdzie i tak sama w sobie jest przytulna, ale co nam szkodzi tę cechę jeszcze podkreślić, gdy na dworze zamiecie i zawieje, śniegiem pogniem i zmieciem, czy jakoś tak... homefurniturecatalogs.com    interiorgallerydesign.com   A sypialnia – wiadomo. To tu chowamy się przed zimnem. To tu czujemy się najbezpieczniej. I to tu właśnie mamy prawo nawalić tyle poduszek, kołder, koców, narzut i dywaników, ile tylko nam się spodoba i nikt, ale to nikt, nie ma prawa do słowa krytyki i przebąkiwania o przesadzie, zimowej histerii i innych takich. Ma być ciepło, koniec kropka.  bodew.com﻿ homefurniturecatalogs.com﻿    roomenvy.co.uk   Diabeł tkwi w szczegółach. Nastój tworzą także duperele – a to zawieszka z gwiazdką, a to skarpeta nad kominkiem, a to aniołek, który przysiadł na półce, a to świeczka rozsiewająca ciepło swym blaskiem.  imtex.org   A tu – garść inspiracji do zimowego wnętrza w stylu Królowej Śniegu.  interiordesignschooldaily.com﻿ Pójdźmy za ciosem, a jak! Skoro można zaaranżować na zimowo mieszkanie, można też umieszkanić zabudowaną werandę﻿ albo ogród zimowy. I mimo jego zimnej nazwy sprawić, by rozgrzewał i ocieplał, mimo minusa za oknem. ﻿   homeae.info   Nie mogłam sobie tego darować, no nie mogłam. Wprawdzie o świątecznych wystrojach, aranżacjach i pomysłach jeszcze nieraz tu napiszę, ale już teraz spójrzmy na ten piękny wigilijny stół. I wiem, że to przyziemne, lecz bardzo, bardzo zatęskniłam za pierogami. I barszczem. I pozostałymi dziesięcioma potrawami (oprócz karpia, bo tego zastępuje łosoś). A, i prezentami... worldhousedesign.com﻿   Muszę przyznać, że lubię zimę. Lubię mróz, świąteczny nastrój i brnięcie przez śnieg na ulicach. Ale teraz, gdy skończyłam moje wywody o ciepłych, przytulnych i bezpiecznych mieszkaniach, wspomnę o tym, co zawsze przychodzi mi na myśl wraz z pierwszym śniegiem. O bezdomnych zwierzętach. O tym, że trzeba im pomagać przetrwać zimę, bo bez naszej pomocy mają małe szanse na doczekanie wiosny. Dlatego już teraz proszę w ich imieniu: przekażcie na schroniska choć kilka złotych lub ciepły koc. A zimowo zaaranżowane wnętrza od razu będą cieszyć jeszcze bardziej, gdy wieczorem otulimy się mięciutką kołdrą. Ukłony (nieco zaśnieżone), Dagmara 