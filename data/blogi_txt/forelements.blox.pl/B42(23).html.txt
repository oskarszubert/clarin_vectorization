Podkład muzyczny: Nils Petter Molvaer - "A Small Realm" (Uwaga! Piękne!) Właśnie wróciłam z wyprawy do Oslo, tam i z powrotem. A Norwegia – wiadomo – to kraj cudownych fiordów, niezwykłego jazzu i pięknych projektów wpisujących się w tak lubiany styl skandynawski.  (arch. prywatne)   Fiordy – odhaczone, muzyka – odhaczona, przejdźmy do norweskiego designu. Spójrzcie na niezwykłe kształty Copenhagen Chair projektu Larsa Tornøe. To nagradzane krzesło powstało, by zdobić rezydencję norweskiego ambasadora w Kopenhadze. Ma kilka wersji kolorystycznych, ale ja wybrałam kojarzącą się ze Skandynawią biel, która w tym wypadku zwyciężyła z moją ogromną miłością do amarantu.﻿  Fotel Copenhagen / norskdesign.no   Johan Verde stworzył niezwykły fotel Loop – szeroki, wygodny, przyjazny.﻿  Fotel Loop / verde.no   Spod ręki Svena Ivara Dysthe wyszedł z kolei pierwszy sferyczny fotel w historii norweskiego designu (co z dumą zaznacza producent, Fora Form). Tu wybrałam model w kolorze norweskiego fiordu…﻿  Fotele Planet / foraform.no   Variér Furniture, firma znana z przyjaznych ciału, ergonomicznych projektów, proponuje fajne stołki Move. Wyglądają trochę jak kultowy stołek Sella Achille Castiglioniego (z roku 1957!) w interpretacji współczesnego norweskiego designu.﻿  Stołki Move / varierfurniture.com ﻿ Słynny na cały świat norweski wzór znalazł swoje miejsce na cudownych kocach Røros Tweed. Mięciutkie i cieplutkie; akurat, by usiąść nad fiordem i zanurzyć w relaksie.﻿  Koce Roros / decor8.gr   I na koniec – imitujące beton tapety Concrete Wall.﻿    (Tu - znowu ślad po Achille Castiglionim, tym razem lampa Arco.)     Tapety Concrete Wall / concretewall.no   Norweski design jest doskonałym odbiciem tego kraju i tamtejszej natury. Pełno tu kontrastów - surowość i przytulność, zimno i słońce, jazz i black metal, łosie i trolle - które mimo wszystko tworzą piękną harmonię. I tej harmonii życzę Wam na co dzień tu, w Polsce :) Ukłony (naturalne), Dagmara﻿﻿ 