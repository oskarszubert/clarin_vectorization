Podkład muzyczny (Background music): Soundgarden – „Black Hole Sun” ﻿Oglądałam ostatnio jeden z licznych programów (chyba robią się bardzo modne) o aranżacji wnętrz nieprofesjonalistów przez profesjonalistów. O poszczególnych tego typu produkcjach mam swoje zdanie – niektóre bardzo lubię, niektórymi gardzę, ale twardo je oglądam z masochistycznym zacięciem. Jedna z nich ostatnio ﻿okazała się nawet inspirująca! Młode małżeństwo, które właśnie kupiło pierwsze mieszkanie, rozmawiając z architektem oświadczyło (a dokładnie, żona oświadczyła), że mieszkanie ma być w jasnych kolorach (oczywiście), „a nie jakieś czarne, ponure”. I tu mnie oświeciło, tu zdecydowałam, że powinnam podjąć wyzwanie, podnieść rękawicę, stawić czoła tej opinii, czyli po prostu o tym napisać, pokazując, że z tą wnętrzarską pomrocznością sprawy nie są znowu takie jasne (sic!).﻿﻿ Kto czyta tego bloga lub stronę FORelements na FB, ten się już pewnie zorientował, że uwielbiam kolory, światło, wnętrza południowe, szczególnie meksykańskie czy Santa Fe. No, po prostu ma być radośnie, etnicznie i wygodnie. Więc gdzie tu miejsce na obronę czarnego? Otóż, jak wspomniałam, lubię kolory. A czarny to co? Nie kolor? Kolor! Czarny jak wąsy Meksykanina. Czarny jak poranna kawa. Czarny jak wszystkie kolory razem wzięte w syntezie subtraktywnej (co pamiętam jeszcze z liceum).﻿ Czarny salon przyjmie wszystko – i klasykę, i minimalizm, i Skandynawię, nawet barok. Kluczem do sukcesu jest wydobycie z czarnej dziury dodatków definiujących styl. Bezlitośnie wykorzystajmy też fakt, że barwa czarna jest świetnym tłem do eksponowania wybranego obiektu czy innego koloru.﻿  W klasyce idziemy więc w lekkie regały (nawet złote i srebrne), mocne żyrandole, dekorację ścian, miękkie obicia mebli, które będą łagodzić kojarzoną z czernią surowość i ponurość. Kilka przykładów pokazałam we wpisie włoskim, prezentując wnętrza spod ręki Giorgio Armaniego.  thedecorista.com    freshome.com fancycribs.com   W czarnych wnętrzach nowoczesnych ważna jest gra kontrastami – grafika, op-art, odważne wzory  i światło, światło, światło. Dominację czerni doskonale przełamują kolorowe poduszki grające deseniami, jasne dywany, drzwi w niepoważnym kolorze.﻿  dizstyle.ru    chictip.com    fancycribs.com thedecopages.gr    housetohome.co.uk   Czarna jadalnia jest bardzo wyrafinowana. Nie ukrywam, że wolę posiłki w miejscach barwnych, ale wiem, że są tacy, którzy jedzenie lubią celebrować w dostojnej zadumie lub po prostu elegancko. Fakt, w czarnej jadalni chyba nawet pizza smakowałaby inaczej. O ile w ogóle by tu trafiła.﻿ Samo słowo "jadalnia" zobowiązuje... furnishism.com    chictip.com   Czarna sypialnia wcale nie stoi w opozycji do kolorowych snów, chyba że ktoś wybierze wariant ekstremalny w typie zamku Drakuli lub innego wywiadu z wampirem. Zaaranżowana na czarno sypialnia, przełamana fakturami lub kolorowymi drobiazgami, jest przyjazna i nie ma tu mowy o budzeniu się w nastroju depresyjnym. Pewnie, że wymaga odwagi, ale to kwestia pokonania pewnej bariery psychicznej i schematów. Czarna sypialnia wymaga pracy większej niż jasna, radosna i standardowa, ale za to daje satysfakcję ze spania w pomieszczeniu klasy crème de la crème﻿. Ponadto nie zapominajmy o sypialnianej Wunderwaffe, czyli pościeli. No, tu już panuje totalna samowolka, dzięki której można grać pokojem, wystrojem, nastrojem, strojem.  Czarna sypialnia dla gotyckich ekstremistów / homedesignide.com    indoema.com    chictip.com trendzona.com    juxtapost.com    fancycribs.com    freshome.com Z czarną kuchnią – moim zdaniem – jest pewien problem. Nie wątpię, że potrafi być piękna i robić wrażenie na gościach. Ale właśnie – na gościach. Jako osoba kuchennie praktyczna nie wyobrażam sobie przyrządzania czegokolwiek w pomieszczeniu, gdzie każdy, najdrobniejszy odcisk palca lub odprysk oleju, wody, czegokolwiek zostawia ślad. Niby można się tym nie przejmować, argumentując, że mieszkanie jest do mieszkania, ale w takim razie, po co to wszystko? Ergo: czarna kuchnia nie powinna być do końca czarna. Poprzestańmy (dla własnego zdrowia psychicznego) na czarnych elementach.﻿  thedecopages.gr    Na bogato - kuchnia Baccarat Scavolini / cucinamoda.com freshome.com    housetohome.co.uk   Czarna łazienka to elegancki spokój, nastrój, poczucie wyjątkowości. Doznania te wzmacnia świadomość, że łazienka jest bardzo intymnym pomieszczeniem, więc właściwie urządzamy ją dla siebie. Goście gośćmi, ale to nie oni będą witać w takim otoczeniu nowy dzień i nie będą go tam codziennie żegnać. Czarna łazienka więc jest pomieszczeniem o najwyraźniejszym przekazie "Lubię czerń i nie zawaham się jej użyć".  shelterness.com    finalarchitecture.com    Moja neonowa faworytka / hgtvremodels.com    hgtv.com    hgtv.com   I na koniec – esencja skojarzeń z czarnymi pomieszczeniami. Coś dla amatorów odważnego przymrużenia oka.  studioko.fr ﻿ Aranżacja czarnych wnętrz to wyzwanie pod względem wyobraźni, przełamywania schematów, zdecydowanego gustu i gotowości na codzienne się z nim mierzenie. Ale to także satysfakcja z mieszkania w oryginalnym otoczeniu. I wcale nie trzeba kochać gotyku i pić krwi, by dobrze się czuć w czarnej aranżacji. To takie „Monster High” dla dorosłych. Każde pokolenie na swoją zabawkę w tym klimacie. Ukłony (w małej czarnej), Dagmara 