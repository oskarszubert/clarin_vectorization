Podkład muzyczny: Leszek Możdzer – „Sleep safe and warm” (Komeda) ﻿Kolejna osoba zaczęła się zastanawiać w moim skromnym towarzystwie, jak przearanżować  swoją sypialnię i doszła do wniosku, że się nie da, bo sypialnia jest jak puszka sardynek, za mała na manewry. Znaczy się, następne - po kuchni i łazience - problematyczne małe pomieszczenie do przerobienia. Postanowiłam podjąć wyzwanie i zebrać w jednym miejscu (czyli tutaj) wskazówki, jak tego dokonać mimo tak zwanych trudności obiektywnych. Choć nie zamierzam występować w roli Wujka Dobrej Rady, mogę śmiało powiedzieć: przecież to dziecinnie proste. ﻿No dobra, może nie dziecinnie proste, ale spokojnie można sobie poradzić z tym na własną rękę, do czego namawiam z całego serca, bo jeżdżenie z meblami po domu to naprawdę niezła zabawa, że nie wspomnę o dobieraniu dodatków lub malowaniu ścian. I kładzeniu kafelków. I jeszcze… OK, milknę już w tym temacie.﻿ Tak więc – cytując kolejnego klasyka – przejdźmy do ad remu. W małej sypialni ważna jest kreatywność, pomysłowość w nadawaniu przedmiotom lub elementom wyposażenia całkiem nowych funkcji. Łóżko staje się szafą, półka zmienia się w lampę, stolik potrafi się powiększyć w razie potrzeby, a zagłówek służy jako schowek na skarby. Ponadto, okazuje się, że wspomniane łóżko (w sumie kluczowe w sypialni) potrafi latać, a przynajmniej – lewitować.﻿ Kolory oczywiście wybieramy jasne, choć jeśli ktoś do szaleństwa kocha mocne barwy może spać spokojnie (sic!). Nic bowiem nie stoi na przeszkodzie, by sięgnąć po zdecydowane dodatki lub machnąć którąś ze ścian na wściekłą jagodę, a tym mniej odważnym proponuję pościel w orgiastyczne wzory lub szalony zagłówek.﻿ Zagłówek zresztą jest w małej sypialni dość istotny. Z jednej strony można go przerobić na składzik, z drugiej zaś, jeśli jest wyrazisty, przyciąga wzrok, odwracając uwagę od skromnej kubatury pomieszczenia.﻿ Szafki i szafy też muszą się wykazać pewną elastycznością i pogodzić z tym, że w małej sypialni królować raczej nie będą. Elastyczność ta zresztą dotyczy także samej ich konstrukcji, ponieważ dobrym rozwiązaniem jest umieszczenie ich na ścianie, przy której stoi łóżko. Okalają je wtedy, tworząc coś w rodzaju płytkiej wnęki, a bonusowo ku wygodzie wszystko jest pod ręką. O ile komuś nie przeszkadza spanie z umieszczoną nad głową szafką na – za przeproszeniem – przysłowiowe gacie.  ﻿ A teraz, jak rasowa japońska wycieczka, przejdźmy się po sypialniach tego świata. Zobaczmy, jak przekuć teorię w praktykę.﻿ W małej sypialni pożądana jest mobilność, wszelkie meble wysuwane i wsuwane, składane i rozkładane. Do łask niewątpliwie wracają meblościanki.﻿     decorreport.com digsdigs.com   Łóżko, które potrafi się rozdwoić, przydaje się w czasie najazdu barbarzyńców, to znaczy, chciałam powiedzieć, gości... Podświetlane szafki dodatkowo rozjaśniają pokój i odciążają zwis ozdobny nad miejscem do spania.  designlike.com Dzięki stolikowi z wysuwaną półeczką zyskujemy dodatkową przestrzeń. A potem, wydarzenia rozgrywają się w myśl zasady: półka zrobiła swoje, półka może odejść.  woodmeister.com Składany stolik jest jak legendarny Józek - pojawia się i znika. Krótko mówiąc, biurko jest składane. We wnękę obok idealnie wpasowało się łóżko, prawie niewidoczne od strony drzwi, co optycznie powiększa pomieszczenie.  freshome.com   Kolejne niewidzialne biurko – na parapecie. To z kolei realizacja zasady nadawania przedmiotom podwójnej roli, by zredukować liczbę sprzętów.﻿  whittenarchitects.com   W tej sypialni płynnie połączono dwie sztuczki – wielka wysuwana spod łóżka szuflada kryje płyty, zaś nad łóżkiem zorganizowano bibliotekę filmową. Moim zdaniem, można tu spokojnie spędzić weekend nie wychylając się spod kołdry. No chyba, że przywiozą pizzę…﻿  free-home- decorating-ideas.com   ﻿Szafki wokół łóżka odciążają przestrzeń, likwidując nieśmiertelną szafę, i zwiększają wrażenie przytulności. Pod warunkiem jednak, że nie są ciemne i nie wyglądają jak scenografia do „Pikniku pod wiszącą skałą”.﻿ freshome.com    woodmeister.com   Dla odważnych bez lęku wysokości lub dla tych, których serce boli na widok niewykorzystanego powietrza, mamy łóżka pod sufitem lub na antresoli lub na całkiem sporej konstrukcji mieszczącej w sumie dodatkowy pokój. Możliwości jest wiele.﻿  freshome.com Łóżko podsufitowe i składane. Wyższa szkoła jazdy. smallsbedroom.com﻿    digsdigs.com   A na drugim biegunie tych jakże lotnych propozycji znajdują się sypialnie bardzo naziemne, czyli po prostu na wydzielonej przestrzeni. Wydzielonej albo przesuwanymi drzwiami albo szafką albo wnęką. Grunt, żeby nigdzie nie fruwać.﻿  freshome.com    sunset.com    free-home- decorating-ideas.com   ﻿Podczas aranżacji małej sypialni sprawdza się prosty zabieg – odwrócenie uwagi od małych wymiarów pomieszczenia. Znów wykorzystujemy tu niezawodny zagłówek lub po prostu ścianę za łóżkiem. Stosujemy podział pionowy, czyli pasy od sufitu do podłogi lub wysokie szafki. Innym sposobem jest wzorzysta tapeta za łóżkiem albo kolekcja ramek, obrazków, lusterek. Wzrok automatycznie biegnie w ich stronę, a my żyjemy w przekonaniu, że posiadamy niezwykle przestronną i wysoką sypialnię.﻿  free-home-decorating-ideas.com    usefulclips.com smallsbedroom.com   ﻿Narzędziem przy tworzeniu złudzenia optycznego zawsze jest światło, dlatego nie bójmy się go również w sypialni. Powiększy, rozjaśni, oszuka, czyli mamy full serwis, szczególnie w połączeniu z legendarnymi jasnymi barwami.﻿ Tu zastosowano ciekawy pomysł - półki zostały umieszczone w przebiciu ściany, po drugiej stronie której znajduje się zalany światłem dziennym hol. Żywiczne elementy przepuszczają jasność do sypialni. Fajne.  sunset.com   Tu z kolei mamy wielkie okna. Niezastąpione.   freshome.com       woodmeister.com   I na koniec - wisienka na torcie, czyli standardowe skojarzenie na hasło "mała sypialnia". Buduarek. Moim zdaniem jest uroczy. Takie późne rokokoko, bardzo przyjazne i niewymagające. I człowiek sobie mieszka w tym swoim małym pałacyku... housetohome.co.uk   Mała sypialnia jest fajna. Otula i przytula, sprawia wrażenie, że zły świat został za oknem. Wszystko jest pod ręką, nie trzeba się szwendać po salonach w poszukiwaniu koca, a i kapcie się nie zedrą, co przecież jest tak ważne w tych jakże trudnych czasach kryzysowych. Przy okazji aranżacji takiego pomieszczenia można choć przez chwilę pobawić się w magię - znikające stoliki, lewitujące łóżka, świecące półki. A przecież tej odrobiny czarów na co dzień chcemy, czy się do tego przyznajemy czy nie. Ukłony (magiczne), Dagmara 