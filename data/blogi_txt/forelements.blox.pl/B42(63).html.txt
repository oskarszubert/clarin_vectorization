Podkład muzyczny: The Doors - „Soul Kitchen” Film od kuchni już znamy, a przynajmniej mamy o tym pojęcie. Podejdźmy więc do tematu à rebours, czyli zajmijmy się kuchnią od filmu. Wiadomo, że oglądając film raczej śledzimy akcję lub kolejne poczynania Brada Pitta, rzadziej zaś skupiamy wzrok na scenografii. Wiadomo też, że są filmy, gdzie otoczenie jest równie ważne jak uczestnicy wydarzeń, lecz takie przypadki nie stanowią większości. Wiadomo ponadto, że życie koncentruje się w kuchni (wystarczy pójść na pierwszą lepszą domówkę; w kuchni – tłumy, w pokoju – niedobitki na kanapie). Dziś bohaterem wpisu będzie więc nie wspomniany wyżej Brad Pitt, lecz właśnie równie ładna kuchnia filmowa. Dosłownie – kuchnia filmowa. I nie chodzi o kuchnie z filmów o jedzeniu i gotowaniu. Chcę tu pokazać fajne kuchnie, które mogły przemknąć przez ekrany niezauważone, a które mają szanse być cenną inspiracją. Na pierwszy ogień weźmy kuchnię rustykalną, nawet folkową, z filmów, gdzie taki klimat ma pierwszorzędne znaczenie: „Frida” oraz „Ukryte pragnienia”. Cechy wspólne: ciemne, drewniane stoły w szufladkami, w stylu shabby (czyli krótko mówiąc poobijane i wyglądające na z lekka zużyte), do tego jasne regały, pełno dupereli i jedzenia na wierzchu, co daje efekt przytulności i szczęśliwego życia bez wiecznego wycierania i przecierania oraz polerowania.  "Frida", reż.J.Taymor (2002)  "Ukryte pragnienia", reż.B.Bertolucci (1996)   Kolejny typ: kuchnie „porządne”, klasyczne. Też ładne, ale jakby akademickie, urządzone według określonych wzorów i zasad kolorystycznych i stylistycznych. Schludnie i bez szaleństw, choć mają w sobie też coś fajnego - jedna jest trochę babcina, druga - obecnie bardzo trendy. Tu wybrałam dwie kuchnie z filmu „Godziny” – w domu Virginii Woolf (lata 30-te/40-te) oraz w domu państwa Brown (lata 50-te).  "Godziny", reż.S.Daldry (2002)  "Godziny", reż.S.Daldry (2002)   I na koniec – kuchnie przyszłości, a przynajmniej tak to sobie wyobrażali twórcy filmów „Blade Runner” (czyli „Łowca androidów”, ale ja wolę tytuł oryginalny) oraz „Zabriskie Point”. Kuchnia z nakręconego w roku 1982 „Blade Runnera” pokazuje ciekawy design w mrocznym świecie roku 2019. Z kolei, kuchnia z „Zabriskie Point” (rok 1970) to makieta reklamująca dom ówczesnej przyszłości. Bogu dzięki, wizja ta nie przyjęła się powszechnie; te wytapetowane szafki...  "Blade Runner", reż.R.Scott (1982)  "Zabriskie Point", reż.M.Antonioni (1970)   Kocham "Blade Runnera", ale mój typ to kuchnia folkowa / rustykalna. Też mam taką i pewnie niedługo ją tu pokażę. Ukłony (filmowe), Dagmara 