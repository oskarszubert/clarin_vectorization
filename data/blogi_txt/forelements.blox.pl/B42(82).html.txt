Podkład muzyczny: Kalina Jędrusik – „Na całych jeziorach Ty” ﻿Turkus jest dla mnie kolorem szczególnym (oczywiście oprócz wszelkich amarantów, magent, fuksji i cyklamenów oraz całej reszty ich kuzynów). Turkus kojarzy mi się z latem, słońcem, wakacjami. Uspokaja, ale też potrafi wywołać nostalgię, tęsknotę za morzem i podróżami. W te upały jednak, turkus to przede wszystkim orzeźwienie oraz ucieczka przed zabójczymi temperaturami i lepiącym się do skóry kurzem. Podobnie rozumiał ten kolor we wszelkich jego aspektach – tak myślę – David Hockney, malując jeden z moich ulubionych obrazów, czyli „A bigger splash” w roku 1967.  David Hockney "A bigger splash" (1967 r.) / ibiblio.org   No właśnie, a propos wody – turkus we wnętrzu może być obecny duchem, zaglądać tam przez okno, niosąc orzeźwienie w postaci morskiej bryzy i uczucia komfortu. Wzmocniony dodatkowo zielenią lasu, turkus – jak na tej werandzie – subtelnie przenika otoczenie. ﻿To w takich miejscach wszelkie odmiany i odcienie niebieskiego inspirują poetów, spod piór których potem wychodzą magiczne słowa, jak „Kto łzą się bławaci? Ja.” (A.Osiecka "Na całych jeziorach ty") lub „Z twych ócz lazuru wszechzapomnienia piłem zdrój” (J.W.Goethe "Powitanie i rozłąka"). ﻿  decoesfera.com   Turkus ma kilka twarzy, nie jest wcale taki oczywisty. Z jednej strony uwielbia towarzystwo mocnych kolorów – żółtego, szmaragdowego, amarantowego. Z drugiej zaś – zestawiony z delikatnymi miętą i bielą łagodnieje, ale nie traci nic ze swego uroku. Jest wówczas wspaniałym tłem dla mocniejszych akcentów, jak tutaj dla brązowego fotela, który zaprasza w błogie objęcia wypoczynku. ﻿ designworklife.com   Tu – dwa w jednym; bardzo ciekawe rozwiązanie. Turkus króluje na zewnątrz, ale cichnie po zamknięciu drzwi tej wspaniałej sypialni. ﻿ myhomeideas.com   Turkus kojarzy się z wakacjami, to już ustaliliśmy. A jeśli wakacje i słońce, to najlepiej egzotyczne, czyli przesiąknięte wiatrem oraz zapachem cytrusów i kwiatów – połączenie sportretowane przez leciutko turkusowy sufit, pomarańczowy dywan, żółte akcenty. ﻿ housekaboodle.com O, tutaj turkus pokazuje się z tej mocniejszej strony! The Dark Side of the (Turquoise) Moon. Piękne, ogromne okno pozwala na zakwaterowanie w jednym pokoju kilku nasyconych barw. Równowagę wnoszą światło i odbijająca je biała ściana, dzięki czemu powierzchnia nie wydaje się przepełniona i pozbawiona powietrza. ﻿ digsdigs.com   Światło jest turkusowi niezbędne – czy w wersji hard, czy soft. Nawet bardzo mocne kolory ścian i podłogi wówczas nie powodują, że pokój wygląda jak katakumby. Całości dopełnia wspaniały fioletowy fotel (i wazon), cudownie odcinający się od zdecydowanego tła. Takie połączenie jest niekonwencjonalne, ale możliwe w pomieszczeniach z dużymi oknami. ﻿ pinterest.com   Aranżacja tego pokoju jest nietypowa i wymagająca. Po pierwsze ze względu na połączenie deseni. Po drugie – na połączenie stylistyczne, wiejsko-orientalne. Po trzecie – połączenie kolorystyczne, wypłowiałego turkusu z biało-czerwoną kratką. Eksperyment udał się dzięki bardzo starannie opracowanym proporcjom – tu niby dominuje kratka, ale w rzeczywistości jest zrównoważona przez neutralne, białe elementy oraz – oczywiście – światło. Rozwiązanie stanowczo nie dla nieśmiałych. ﻿ simplydutch.com   Dla osób, które cenią sobie klasyczne rozwiązania, ale nie nudne, poniższe wnętrze w stylu skandynawskim ﻿będzie chyba w sam raz. Znane, oswojone meble ożywia dominujący na ścianie turkusowy obraz w różnych odcieniach, zdający się falować jak powierzchnia morza (lub basenu, jak u Davida Hockney’a). ﻿ onhomedesign.com   Przejdźmy do sypialni. Mamy tu dwa rozwiązania pokazujące turkusową elastyczność – kolorystyczną i stylistyczną. ﻿W pierwszej – turkus pięknie współgra z limonką, tworząc nastrój beztroski i bajkowy. Podkreśla to ogromny, nieco abstrakcyjny zegar, wprost z Krainy Czarów albo peronu 9 i ¾, gdzie odmierza czas odjazdu ekspresu do Hogwartu. ﻿  decorarinteriores.biz   W drugiej sypialni aranżacja jest już bardziej „zwykła”, co nie znaczy, że nieciekawa. Królują tu biel i turkus, ale energii dodają czerwone dodatki. Rozmieszczone tu i ówdzie powodują, że oko cały czas je śledzi, skacze z kąta w kąt, dopóki nie spocznie na krześle-ikonie designu, czyli Wiggle Chair (proj. Frank Gehry). ﻿ decorpad.com   Turkus to nie tylko temperament, to także minimalizm, spokój niczym nie zmąconej wody. Spójrzcie na ten cudowny regał kuchenny, który wygląda jak zanurzony w oceanie, niosący ciszę i spokój. Kontrapunktem jest ściana ze szkła, delikatnie turkusowo-zielona, jak rosnący za nią ogród. ﻿ inspiredtoshare.com   Ścisły związek turkusu z wodą został bardzo pomysłowo pokazany w poniższych kuchniach, które wyglądają jak… wnętrze basenu. Lazurowa mozaika pokrywa ściany, nadając tym pomieszczeniom wygląd trochę nierzeczywisty, oderwany od obowiązujących zasad. Bo kto to widział – basenowa mozaika w kuchni? Ja widziałam i podaję dalej! ﻿Barwne elementy, także roślinne, sprawiają, że w wodnych skojarzeniach płyniemy dalej, o wiele dalej. Kuchnia bowiem wygląda jak rafa koralowa. ﻿ interiordesignpro.org   Turkusowa Odyseja trwa. Z rafy koralowej dopływamy do Grecji. Waza na stole i meandry na oparciach krzeseł są jak certyfikat autentyczności egejskich korzeni turkusowo-białego mariażu. ﻿  homedit.com   Jak woda, to i łazienka, chociaż ta tutaj bardziej przypomina pokój kąpielowy, z turkusem w wydaniu barokowym na ścianach i przearcybarwnymi dodatkami. Ta łazienka to zabawa, wspaniały, energetyczny początek dnia i zapowiedź kolorowych snów w nocy. ﻿ allsuperdesign.com   Wkroczmy do rajskiego ogrodu, zaraz pewnie minie nas snujący się dumnie paw. Bajeczna tapeta prawie wsysa fotel i pufy o podobnym obiciu. Ale czy nie o to chodzi? Żeby zniknąć choć na chwilę w Krainie Czarów? Takie połączenie jest ryzykowne, wymaga równowagi w pozostałych częściach pomieszczenia – spokojniejszych, neutralnych ścian lub mebli (mogą być transparentne), światła i zredukowanej liczby bibelotów. Najważniejszy jest tu ten zakątek-ogród. ﻿ interiordesignfiles.com   A dla indywidualistów mamy tron. Złoty fotel strzeżony przez lamparta i królewskiego pieska corgy. Całkiem zgrana para, prawda? Tak samo jak turkusowa ściana z op- artową, czarno-białą tapetą i barokowym lustrem. To lustro szczególnie jest dobrym symbolem wszechstronności turkusu. ﻿ homedit.com   I urocze drobiazgi: turkusowa (!!!) krata kominkowa, łamiąca kolorystyczne i materiałowe konwencje, oraz coś z segmentu DIY, czyli urocze wazoniki, bardzo łatwe do wykonania, a – umówmy się – butelek w domu z reguły nie brakuje. Można je więc twórczo wykorzystać, podśpiewując od niechcenia pod nosem „Chryzantemy złociste”, i jak tam dalej było…? pinterest.com ﻿ inspirebyap.com   Na koniec – mood board, pokazujący częsty, ale i bardzo ładny duet turkus - limonka. To tylko jedna z możliwości, turkus przecież – jak już wiemy – niejedno ma oblicze. Jak Szakal o stu paszportach. ﻿ mydeco.com Wypływając na turkusową przestrzeń oceanu, nie zawsze wiadomo, gdzie się wyląduje. Czy będzie to meksykańska wioska? Czy greckie wybrzeże? Czy weranda willi w kontynentalnym lesie? Turkus bławaci się jak i gdzie chce, wszechzapomnienia (stylistycznego) napełniając zdrój. Oj, chyba muszę się ochłodzić, wyraźnie zaczynam odczuwać skutki upału… Gdzie moja czapeczka??? ﻿Ukłony (po kostki w przejrzystej wodzie), Dagmara 