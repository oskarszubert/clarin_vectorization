Podkład muzyczny: Król Julian - „Wyginam śmiało ciało" Mam nadzieję tym wpisem udowodnić, że powiedzenie „sztywny jak drewno” odnosi się chyba już tylko do aktorstwa powoli zapominanych braci Mroczków. Są bowiem niezbite dowody na to, że drewno może być płynne, falujące, miękkie. Zaskakujące elastycznością. Możliwości te wykorzystuje młoda, BARDZO zdolna południowokoreańska projektantka Lila Jang, której pomysły powodują u mnie przyspieszenie akcji serca, takie są niezwykłe.﻿ Lila Jang, konsola Haenir / designersparty.com    Lila Jang, kanapo-fotel Fluid Furniture / luxartinstitute.org   Dobrym kolegą Alicji z Krainy Czarów jest bez wątpienia Kanadyjczyk Judson Beaumont, którego pracownia Straight Line Designs wypuszcza w świat meble żyjące własnym życiem.﻿  Regał Raymond / straightlinedesigns.com   Komoda Sobey / straightlinedesigns.com Podobnie ma się sprawa z projektami Amerykanina Vincenta Thomasa Lemana z Dust Furniture. Jego meble, choć prosto z bajki, zdobywają bardzo realne nagrody. Trudno więc się dziwić, że z radości tańczą i oddają się akrobatyce.﻿ Stacked Cabinet No.1 / dustfurniture.com    Regał Stacked Cabinet No. 6 - Together We Can / dustfurniture.com   Azja i obie Ameryki mają swoich meblarskich bajkopisarzy, swoich ma też Europa. Dumnym ich przedstawicielem jest Stanislav Katz z Łotwy. Jego meble są dla mnie szczególne, ponieważ sporo w nich cyklamenu (w zastępstwie mojego ukochanego amarantu).﻿  Stanislav Katz, komoda Chest-o-drawers / behance.net  Stanislav Katz, regał Console / behance.net   I na koniec – Tembolat Gugkaev, urodzony w Północnej Osetii, a pracujący w Petersburgu. Czyż ten regał jego projektu nie jest fantastyczny?﻿  Tembolat Gugkaev, regał Wha / freshome.com   Warto dodać, że - według legendarnych amerykańskich naukowców - ludzie instynktownie wybierają meble zaokrąglone lub te o łagodnych kształtach. Testowane osoby uznały, że w pomieszczeniach tak urządzonych czują się bezpieczniej i przyjemniej niż w tych, gdzie meble mają zdecydowane kanty i krawędzie. Ukłony (na okrągło), Dagmara 