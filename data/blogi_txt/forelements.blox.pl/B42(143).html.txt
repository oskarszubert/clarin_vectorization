WZORY veni and vidi, or what was really shining through the Warsaw Design Fair ﻿ Podkład muzyczny (Background music): Bad Religion - "Turn on the Light" No i tak, WZORY, WZORY i po WZORACH, czyli dziś będzie o tym, co FORelements widziało na Warszawskich Targach Designu, tym razem poświęconych oświetleniu. I nawet dobrze się złożyło tematycznie, bo i na zewnątrz światło było piękne, jak to późnym latem... ﻿   No, parę rzeczy mi się spodobało, naprawdę, ale prawdziwy performans zrobiła moja koleżanka, która oszalała na punkcie jednej z lamp, dostała kołatania serca oraz drżenia rąk i prawie zaczęła mówić wierszem. Euforia chyba dorównywała mojej, gdy jestem w pobliżu Skygarden, a jak wiemy, mam na punkcie tego projektu prawdziwego świra. Ale wróćmy do rodzimego designu z żarówką w tle.  Oczy mi się zaświeciły na widok koronkowych (z tworzywa) kul i kloszy Trio Design. Szczególnie pięknie wyglądały rzucane przez nie cienie, malujące misterne wzory (sic!) na ścianie i wprowadzając bajkowy nastrój. Super!     Kolejny ażur, ale nieco prostszy i z innego materiału (papier) to ZetPety, które zresztą obserwuję od jakiegoś czasu, nie tylko ze względu na projekty, ale też ekologiczno-recyklingową ideologię, co - jak wiemy - lubię, popieram i w ogóle. Ponadto, udało mi się cyknąć profile ZetPetowców. ﻿   Śmieszne, a raczej pocieszne, Hydrolampki z rur przypominały studentów w bibliotece﻿ podczas sesji (może dlatego, że wrzesień tuż tuż) - pochylone, zanurzone w poświacie, bardzo skoncentrowane, jakby nieobecne. Czysty industrial, ale udomowiony.    I kolejne rury, ale tym razem - piękne, miedziane, lśniące. W odróżnieniu od kameralnego industrialu pokazanego powyżej, tu mamy feerię światła, bal, glamour, salony i pałace. Poznajcie Zapalgo. ﻿   No i na falach światła przepłyńmy do jego źródła, czyli żarówek. Wielkie szklane bulwy z fantazyjnymi, rozżarzonymi drucikami w środku, wiszące na kolorowych kablach - a kolorów mnóstwo, i do wyboru. Oto Cable Power (głównie wiszące) i sąsiednie ByLight (różne kształty). Fajne.    ﻿   Undesign - lampy z rzepów (tak, tych do ubrań); jak czapeczki krasnali, jak egzotyczne ptaki, jak dziwne stwory. Naprawdę ciekawe.     A propos dziwnych stworów - Refresz Dizajn proponuje świecące telefony z lewitującą słuchawką, co - jak słusznie zauważyła moja koleżanka - wygląda jak obiekt z koszmarnego snu, w którym rzeczy nagle ożywają. A tak się składa, że lubię horrory... ;)     I w ten sposób dotarliśmy do owej lampy od zawału serca mojej koleżanki, o czym wspomniałam na początku. Radical-Q i klosz Moon. Średnica spora, bo metr﻿﻿﻿ (mają być też 80 cm), ale za to jakie proporcje! Nic dziwnego, projektant (Dawid Żebrowski) ma na koncie Red Doty. Nieźle. ﻿ ﻿   Archerlamps - kolejny typ mojej koleżanki. Niestety, słabo tu widać, ale ta stalowa wycinanka rzuca na sufity i ściany poezję ze światła. ﻿   Instalacje Looks   Works to Pink Floyd, Flash Gordon i lata 80te w jednym świetle. Robią klimat.﻿ ﻿   Urocze Cotton Ball - idealne do wnętrza boho, romantycznego lub innej krainy koloru i łagodności. ﻿   Norla Design - proste, nowoczesne, ale bez szaleństw.     Kolejne projekty recyklingowe - klosze z PRLowskich syfonów! Dla ekologów z poczuciem humoru.     Ujmę to tak - projekty Herywalery wymagają, powiedzmy, otwartego umysłu, na przykład widoczna na pierwszym planie lampka Shot Me!, czyli połączenie karabinu, kawałków telefonu i innych technicznych dupereli oraz wiatraczka. Lub stojący obok Radioaktywny Rycerz (lampka z butelką). Nie do każdego wnętrza, ale z pewnością będzie przyciągać uwagę ;) Moja pierwsza myśl? Bajki robotów!    I lampy B B oraz Husar studia LoftMe - bardzo przytulny, kolorowy industrial.      Ej, znowu industrial, albo raczej steampunk. Tak, zdecydowanie, steampunk w wydaniu Multispaw.    Były też meble - PRLowskie siedziska, które dostały drugie życie według Domowo. Obok były jeszcze łóżka Śni Mi Się, ale zdjęcie zaginęło gdzieś w cyberprzestrzeni...     I wychodzimy z hali Nowego Teatru na atrakcje kulinarno-wypoczynkowe. W końcu - jak ustaliliśmy na początku - pogoda była jak drut (choć w kontekście lamp, raczej jak kabel elektryczny).    Na WZORACH zdecydowanie królowały dwa kierunki - ekologiczno-recyklingowy oraz industrialny. Czy się wykluczają? Nie sądzę. Raczej uzupełniają, a nawet miksują. I to jest właśnie fajne w designie, to nie przestaje zadziwiać - te nieoczywistości / elastyczności / zależności / wynikanie / przenikanie. Wystarczy spojrzeć na pokazane tu lampy industrialne różnych projektantów - niby w jednym stylu, a jednak stanowczo do odmiennych wnętrz; od glamouru po babciną kuchnię, od steampunku po uniwersytecką bibliotekę. I tak można bez końca... Ukłony (różnorodne i nieoczywiste), Dagmara PS: Wszystkie zdjęcia: FORelements / all pictures by FORelements. 