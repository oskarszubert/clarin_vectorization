Podkład muzyczny: Natalie   Nat King Cole – „Unforgettable” Właśnie wróciłam z Chełmna, gdzie w weekend do białego rana bawiłam się na weselu zaprzyjaźnionej pary młodej. Impreza była doskonała, wszyscy szczęśliwi, ale właściwie jak miało być, skoro Chełmno jest Miastem Zakochanych, a w miejscowej farze przechowywane są relikwie świętego Walentego.﻿ ﻿ Relikwie św. Walentego / chelmno.pl   Mój zachwyt dodatkowo wzbudzał fakt, że Chełmno jest średniowiecznym miastem naszpikowanym zabytkami, a ja i do zabytków, i do średniowiecza mam słabość niewymowną. Szczególnie lubię gotyk, a tego w Chełmnie naprawdę nie brakuje. I właśnie to połączenie ślubu i chełmińskich kościołów gotyku ceglanego jest inspiracją dla tego wpisu. Krótko mówiąc, będzie o białych cegłach we wnętrzach.﻿ Zacznijmy od nowojorskiego apartamentu fotografika Andreasa E.G. Larssona. Salon jest prosty i w sumie minimalistyczny. Zredukowano wszelkie ozdoby i ornamenty, ale nie zrezygnowano z nich całkowicie. Bielona cegła zajęła miejsce na ścianie pod oknem; niby nie wyeksponowana, niby ukryta, a jednak obecna. Paradoksalnie, ten mały fragment z fakturą w sumie determinuje styl pokoju, odwracając uwagę od nietypowego planu. Jeszcze dodajmy do tego krzesło-ikonę (RAR Chair małżeństwa Eamesów) i salon mamy zrobiony, a wszyscy padają z zazdrości.﻿  apartmenttherapy.com   W tych pomieszczeniach cegła już się nie ukrywa, króluje na całego, zdobiąc i rządząc. Pomieszczenie nią wyłożone wcale nie musi być wielkim industrialnym loftem (chociaż może). Wcale też nie jest nieprzytulne, mimo że brak tu tapet, kolorowych dupereli﻿, ciepłego rustykalizmu (no, może oprócz tych belek sufitowych). Jest za to przestrzeń, światło i wygoda.﻿ decorandocomclasse.com.br﻿    homedesignfind.com﻿   Tuenel House projektu studia Autoban 212 ze Stambułu też ma wnętrze zdobione bieloną cegłą, jednak zastosowano tu ciekawy zabieg. Cegły bowiem nie są zrównane fugą, wyraźnie wystają poza lico ściany. Niczym ptaki z gniazda wychylają się, ciekawie rozglądając po pokoju. W szczelinach między nimi światło igra z cieniem, nakładając kratownicę, zmienną jak światło dnia i wieczora. Ciekawie też wycinają się ze ściany lampy z ich pionowymi, zdecydowanymi liniami, które wyglądają jak narysowane.﻿  Tuenel House / autoban212.com   Zobaczmy kolejne wnętrze o nietypowym rozkładzie, wypełnione designem ikonicznym. Jednak, w przeciwieństwie do nowojorskiego apartamentu Andreasa E.G. Larssona, w tym duńskim mieszkaniu mamy do czynienia ze stylem – cóż za zaskoczenie, prawda?  – skandynawskim. Nie ma tu tego minimalistycznego rysu. Jest za to niezwykłe wyczucie szczegółów. Oprócz właścicieli między innymi mieszkają tu: lampa Arco (proj. Achille i Pier Giacomo Castiglioni), fotel Swan (proj. Arne Jacobsen) oraz wiszący fotel Bubble (proj. Eero Aarnio).﻿  homedit.com   Ściana z bielonej cegły jest bardzo plastyczna – z jednej strony świetnie wygląda solo, jako główna bohaterka, z drugiej zaś – doskonale eksponuje przedmioty  i meble, dla których stanowi tło. No sami zobaczcie.﻿ ellmania.elleinterior.se   (Wnętrza projektu amsterdamskiego studia Uxus Design)   uxusdesign.com   (Wnętrza projektu nowojorskiego studia BDDW)   proj. Tyler Hays / bddw.com   Na chwilę przenieśmy się z miejskich apartamentów na grecką wyspę Paros, do letniej rezydencji pewnego belgijskiego biznesmena. Wpisuje się w naszą wycieczkę szlakiem nowego gotyku ceglanego, prawda? Mowa!﻿  gapinteriors.com   Biała cegła pięknie też wygląda nie tylko pod turkusowym greckim niebem. Komponuje się również z bardziej nam znajomym ogrodem na kontynencie. To ona dodaje światła, którego niestety nie mamy aż tyle, co w słonecznej Helladzie.﻿   archinspire.org   Ciągnie swój do swego, prostota do prostoty. Tu – dwa przykłady, w pewnym sensie klasyczne. Najpierw spójrzmy na studio Alvara Aalto w Helsinkach i na to, jak pięknie pasuje do białej cegły prosty Tea Trolley 901.﻿  doorsixteen.com   A teraz przejdźmy do klasyków bardziej współczesnych, powszechnych i dostępnych, czyli do poczciwej komody Hemnes z Ikei, nieco tylko podrasowanej. Daje radę, prawda?﻿  decorpad.com   Biała cegła jest elastyczna i stylistycznie, i pod względem pomieszczeń, które może zdobić. Na przykład w kuchni odnajduje się bez problemów – zarówno w tej urządzonej bardziej klasycznie, jak i tej nowoczesnej.﻿  Tuenel House w Stambule / autoban212.com    doorsixteen.com   Podobnie ma się rzecz z łazienkami. Biała cegła pozwala i na wystrój pałacowy, i na prawdziwy, robotniczy hard core.﻿  decorpad.com archinspire.org    decorpad.com   No i przyszedł czas na ścianę, która chyba najtrafniej łączy inspiracje gotycko-ślubne – cegła biała jak suknia panny młodej łączona ze złotą jak obrączki. Złota cegła ponadto kojarzy mi się z tłem gotyckich obrazów – złotym i też podkreślającym to, co na wcześniejszym planie, a jednak nie ginącym w cieniu.﻿  beinteriordecorator.com   A tak na koniec - kadr z filmu "Mamut", który bardzo lubię. Właśnie mi się przypomniało, że tam też było wnętrze z białą cegłą oraz piękne, wielkie okna z widokiem na nocny Nowy Jork.  "Mamut" (reż. Lukas Moodysson, 2009 r.)   No i tak… Koniec imprezy, koniec wpisu, koniec naszej wycieczki po białym gotyku. Czas na powrót do codzienności i planowania kolejnych wypraw po inspiracje. A tych przed nami jeszcze tysiące, a nawet setki. Relacje będę zdawać na bieżąco. Już się nie mogę doczekać.﻿ Ukłony (elastyczne jak biała cegła), Dagmara﻿ 