Podkład muzyczny: The Doors – „Spanish Caravan” ¡Hola, todos! Hiszpanie wczoraj dobitnie (podwójnie dobitnie) pokazali Francuzom ich miejsce i – można powiedzieć – nieźle ich urządzili. Zajmijmy się więc, zgodnie z wolą zwycięzcy, hiszpańskim stylem urządzania siebie i innych. Wbrew pozorom, styl Reino de España nie jest wcale taki łatwy do zdefiniowania, przynajmniej teraz, współcześnie, gdy czasy kolonialne przeminęły z wiatrem. Odnoszę nawet wrażenie, że coraz częściej mamy do czynienia ze schematem la excepción confirma la regla, czyli wyjątek potwierdza regułę. ﻿ Regułą bowiem zdawałoby się są wnętrza kojarzące się z hacjendą, sjestą i winem, ale też z pełną temperamentu Carmen z czerwonymi kwiatami w kruczoczarnych włosach. Przychodzi też na myśl kiczowata i rozszalała kolorystycznie scenografia z filmów Almodovara. Prawda – jak zawsze – leży po środku. Spójrzmy choćby na najbardziej znanych projektantów pochodzących z Hiszpanii – Patricię Urquiolę czy Jaime Hayona. Ich pomysły są na wskroś nowoczesne, międzynarodowe, czasem nawet na skraju minimalizmu, ale przy odrobinie dobrej woli można się tam dopatrzeć hiszpańskiego temperamentu i radości życia; tego czegoś, co czyni te rzeczy tak wyjątkowymi. Hiszpański design bowiem staje się powszechnie znany z tego, że na swój sposób adaptuje otoczenie, w którym w określonym momencie dane jest mu się znaleźć. Tradycyjny hiszpański dom – jak każdy ze stron południowych – przewiduje miejsce na zebranie najbliższej rodziny, krewnych, znajomych, sąsiadów, listonosza i toreadora, czyli mniej więcej tyle, ile potrzebuje batalion wojska.  homedesigndecorating.org﻿ Przebogata historia Hiszpanii dała jej w prezencie niezwykłą mieszankę wpływów kulturowych i stylistycznych (od lokalnych przez rzymskie po arabskie), z której można czerpać dowolne elementy i składać w niepowtarzalną całość. Tu – sypialnia, a w niej wyraźne akcenty mauretańskie.﻿ ﻿ tchochkes.com﻿   Tu z kolei widać wspomnienia kolonialnej potęgi, a na podłodze – płytki saltillo. ﻿﻿ domesticease.com﻿   Hiszpańską tradycję konkwisty kontynuuje Patricia Urquiola, urodzona w Hiszpanii, ale mieszkająca i pracująca we Włoszech. Ja się temu nie dziwię, bo jej nauczycielem był sam Achille Castiglioni. Patricia jest jedną z najbardziej wszechstronnych i zapracowanych projektantek. Jej propozycje są jednak zawsze bardzo przyjazne użytkownikowi. Podkreślam – UŻYTKOWNIKOWI, a nie oglądaczowi. ﻿ Pufy Mangas (proj. Patricia Urquiola for GAN) / gan-rugs.com Krzesła Simple Swing (proj. Patricia Urquiola) / picturehomedesign.com   Następny w kolejce to pochodzący z Madrytu Jaime Hayon, uznany przez opiniotwórczy magazyn „Wallpaper” za jednego z najbardziej wpływowych projektantów ostatniej dekady. Jego znakiem rozpoznawczym jest ogromne poczucie humoru – w świat wypuszcza figurki-kosmitki czy meble- stonogi i fotele-kaptury, jak te z Showtime Collection, między innymi zdobiące wnętrze jednego ze sklepów firmowych z butami Camper (też zresztą o hiszpańskim rodowodzie). ﻿ Meble Showtime Collection w sklepie Camper (proj. Jaime Hayon) / hayonstudio.com   Jaime Hayon potrafi okiełznać hiszpański temperament i mentalnie znaleźć się w Skandynawii, czego dowodem między innymi jest kanapa Favn dla duńskiej marki Fritz Hansen… ﻿ Sofa Favn (proj. Jaime Hayon dla Fritz Hansen) / hayonstudio.com   …lub szlachetne wyposażenie łazienki dla włoskiej-boskiej Bisazzy. ﻿ Bisazza Bagno (proj. Jaime Hayon) / hayonstudio.com   Czasem taki układ działa w drugą stronę i hiszpański producent zatrudnia cudzoziemca, a owoce takiej współpracy również są bardzo ciekawe. Spójrzmy na sofę Float Karima Rashida dla marki Sancal (która przysięga, że mebel ten jest bardzo wygodny. No nie wiem…) ﻿  Sofa Float (proj. Karim Rashid dla Sancal) / karimrashid.com   Dla Sancal pracuje też Rafa Garcia, którego stoliki Rock są jak designerskie flamenco – krążą po pokoju, robią wiele szumu wokół siebie, a efekt tego jest bardzo malowniczy. ﻿  Stoliki Rock (proj. Rafa Garcia dla Sancal) / sancal.com   Rafa Garcia jest także „odpowiedzialny” za meble Play. Zostały zaprojektowane tak, by spędzać w nich czas bardzo komfortowo. Oparcia – krótko mówiąc – naginają się do potrzeb użytkownika. ﻿ Kolekcja Play (proj. Rafa Garcia dla Sancal) / sancal.com   Jedną z moich ulubionych marek jest Nanimarquina z Barcelony. Ręcznie robione dywany są projektowane przez najlepszych designerów, a ich wzory często nawiązują do przebogatej tradycji Hiszpanii. ﻿ Dywan Victoria / nanimarquina.com  Dywan Black   White / nanimarquina.com   Dla Nanimarquina pracuje też kochający piksele Cristian Zuzunaga (dywan Digit). Cristian swój ulubiony wzór przenosi na inne meble dla innych producentów, a efekt jest zawsze bardzo fajny, pełen kolorów i hiszpańskiego temperamentu. Piksele zdają się tańczyć i cieszyć z tego, że po prostu są; jak na tkaninie dla duńskiej marki Kvadrat lub fotelu dla włoskiej Ligne Roset. ﻿ Poduszki (proj. Cristian Zuzunaga dla Kvadrat) / zuzunaga.com Fotel Pixel (proj. Cristian Zuzunaga dla Ligne Roset) / decoradoras.decocasa.com.ar﻿   I last but not least – Javier Alejandre i jego “nadmuchane” krzesło Oddbod. Projektant z prawdziwie latynoską fantazją chciał zabawić się formą i nawiązać do – jak to określił – „dziwnych” filmów SF z połowy XX wieku i ich „retro-organicznej” stylistyki. Udało się? ﻿ Krzesło Oddbod (proj. Javier Alejandre) / javieralejandre.com Hiszpański styl czy design nie jest tak oczywisty jak inne; nie ma tu bardzo wyraźnej cechy, widocznej na pierwszy rzut oka. To chyba jest w nim najciekawsze – takie doszukiwanie się wspólnego elementu; tego wyjątku, który potwierdzi regułę. Każdy może to nazwać po swojemu – południowa radość, poczucie humoru, bezstresowość, zabawa formą. Nie da się tego zdefiniować ot tak. Dobrą wskazówką może jednak być przysłowie El árbol por el fruto es conocido (Drzewo poznasz po jego owocach). Postawiła kropkę i sięgnęła po oliwkę… Ukłony (¡Ole!), Dagmara 