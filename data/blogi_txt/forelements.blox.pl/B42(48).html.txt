Podkład muzyczny: David Bowie – „Breaking Glass” Uwielbiam kolorowe szkło. Gdy byłam dzieckiem, godzinami gapiłam się w kalejdoskop, potrząsałam nim, dopisując niesamowite historie do obrazków powstających z barwnych odłamków. Byłam przekonana, że kalejdoskop ma coś wspólnego z czarami, bo to przecież niemożliwe, by w jednej małej lunecie pomieściło się tyle różnych kompozycji. Teraz wiem, o co chodzi w kalejdoskopie, ale mój zachwyt dla kolorowego szkła i jego zabaw ze światłem pozostał.﻿ Szczególnie lubię szkło transparentne; takie, przez które przenikają słoneczne promienie, malując na ścianie piękne, rajskie obrazy. Im więcej kolorów, tym radośniej, tym przyjemniej i optymistyczniej. A tego chyba nikt nie ma w nadmiarze i dodatkowa porcja nie zaszkodzi. Ja to sobie zapewniłam, wieszając na drzwiach balkonowych, czyli w sumie dużej powierzchni, zasłonę z przearcykolorowych diamentów (spokojnie, plastikowych…). Nawet gdy za oknem pochmurno, dzień zaczynam wśród odblasków migoczących jak parkiet w Studiu 54. Do tego kawa i jestem gotowa. No, prawie…﻿﻿  (arch. pryw.)   Kawę piję przy barku, który okleiłam meksykańskimi talaveras, a pod nimi wmontowałam (no, poprosiłam o wmontowanie) kolorowe luksfery. One z kolei zalewają pokój kolorami wieczorem; są podświetlane, więc po zmroku tworzą cudowny efekt rajskiego dywanu. Polecam!﻿  (arch. pryw.)﻿   Tym szaleństwom przygląda się Frida, której portret oprawiłam w samodzielnie zaprojektowaną i wykonaną ramę z europalety (moją dumą jest to, że wyprzedziłam obecny szał na europalety o jakieś 7 lat). Na ramie, jak widać, stoją kolorowe, szklane wazoniki. Chyba już wszyscy się domyślili, że jestem absolutnie zakochana w Meksyku…﻿  (arch. pryw.)﻿   No, ale wracając do szkła użytkowego – bardzo lubię starą wenecką (Murano oczywiście) technikę incalmo. Polega na wydmuchaniu co najmniej dwóch szklanych baniek na osobnych piszczelach i delikatnym ich połączeniu na gorąco w taki sposób, by spojenie kolorów było wyraźne i czyste.﻿ Prezentację incalmo zacznijmy od mistrza – Paolo Veniniego, geniusza szkła. Na początku lat 50-tych zaprojektował przepiękne klepsydry, właśnie w tej technice.﻿  Clessidre (proj. Paolo Venini) / icollector.com   Technikę incalmo pięknie ilustruje kolekcja Bolle, też dla Venini. Zaprojektował ją w 1968 roku nie byle kto, bo sam Tapio Wirkkala (1915-1985), jeden z najwybitniejszych designerów swojego pokolenia. Z ciekawostek: to właśnie Tapio Wirkkala jest autorem słynnej butelki wódki Finlandia.﻿  Kolekcja Bolle (proj. Tapio Wirkkala dla Venini) / vesselgallery.com   I najmłodsze pokolenie projektów incalmo dla Venini – Fabio Novembre i jego wazony Happy Pills. Bardzo mi się podobają, choć – muszę przyznać – Fabio Novembre do moich ulubionych designerów nie należy. Wkurzają mnie te jego krzesła (a dokładnie Nemo, Him i Her). Ale wróćmy do szkła…﻿  Wazony Happy Pills (proj. Fabio Novembre) / dezeen.com   Troszkę w klimacie Happy Pills są wazony projektu Arica Snee. Takie urocze banieczki. Bardzo mi się podobają.﻿ ﻿ Wazony Incalmo (proj. Aric Snee) / corningmenagerie.com﻿   Fajna jest też kolekcja Incalmi młodej włoskiej projektantki Chiary Onidy. Nie wiem, czy jest to wygodne w użyciu, ale przecież nie zawsze o to chodzi.﻿ Kolekcja Incalmi (proj. Chiara Onida) / worldarchitecturenews.com﻿   Za jednego ze współczesnych mistrzów techniki incalmo uważany jest nowojorczyk James Nadal (i nie ma to nic wspólnego z moją miłością do Rafaela Nadala!). Jego projekty charakteryzują się ciekawymi zestawieniami kolorystycznymi. Sami zobaczcie.﻿   Szkło incalmo (proj. James Nadal) / nadalglass.com   Kolejnym artystą incalmo, którego prace jeżdżą po galeriach i muzeach, jest Victor Chiarizia. On z kolei znany jest z bogatej dekoracji oraz zdecydowanych barw.﻿ Gondola (proj. Victor Chiarizia) / victorchiarizia.com  Aurora (proj. Victor Chiarizia) / victorchiarizia.com   Lino Tagliapietra uczył się incalmo w samym jej sercu, czyli na weneckiej wyspie Murano. To właśnie tam technika ta narodziła się 500 lat temu. I Lino Tagliapietra tę tradycję kontynuuje, ale w wydaniu bardzo współczesnym.﻿  Kolekcja obiektów Giudecca (proj. Lino Tagliapietra) / linotagliapietra.com  Maracaibo (proj. Lino Tagliapietra) / linotagliapietra.com   A teraz – ta- dam! – mój faworyt, czyli amerykańskie Tsuga Studios Nicholasa Kekica i jego żony Tamasin! Z ich pracowni wychodzi przepiękne kolorowe szkło, no wyjątkowej urody. Oczywiście nie zabrakło też wyrobów incalmo.﻿  Amfory Incalmo / tsugastudios.com    Misy Incalmo / tsugastudios.com     Lampy Three Color Opaque Incalmo﻿ / tsugastudios.com   I kolejny przykład mrożonego incalmo – wazony kanadyjskiej projektantki Marjorie Lapierre. Takie trochę lata 60-te, prawda?﻿ A jednak to rok 2007.  Wazony Incalmo (proj. Marjorie Lapierre) / canadiandesignresource.ca﻿ Prawdziwe szaleństwo kolorów; impreza i fajerwerki to wazon Vortex Incalmo projektu Michaela Trimpola. Na tym jednym wazonie są wszystkie moje ulubione kolory. Krótko mówiąc, chcę go!!! Wazon Vortex Incalmo Vase (proj. Michael Trimpol) / libertymuseum.org﻿   Chciałam napisać na koniec coś mądrego, ale nie mogę, bo już tylko jedno mam w głowie i nic innego nie wymyślę... I wszyscy razem!!! Do przodu żyj, żyj kolorowo, marzenia najbarwniejsze miej, do przodu żyj, a daję słowo, napotkasz mnie na drodze swej. I przyznasz mi, że przeżyć warto tak choć parę chwil, by życie miało wdzięk, by życie miało styl, by życie się z myślą zaczęło rymować uparto, że warto właśnie tak żyć, kolorowo żyć...﻿   Ukłony (tralalala, żyj kolorowo, na na nanana), Dagmara﻿ 