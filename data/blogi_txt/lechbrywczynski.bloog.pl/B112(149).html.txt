Wbrew temu co się uważa u nas w Polsce, Brazylijczycy bywają w niektórych sprawach bardzo przewidywalni. Przykład? Kilka lat temu w drużynie Corinthians grał Argentyńczyk Tevez. Teraz każdy następny Argentyńczyk, grajacy w Corinthians, będzie zawsze nazywany przez kibiców tego klubu "nowym Tevezem". Padło na Herrerę, bo on jest jedynym argentyńskim zawodnikiem, aktualnie grającym w Corinthians...  Kilka lat temu Copa Libertadores wygrała mało znana, kolumbijska drużyna Once Caldas. Od tej pory każdy kolumbijski klub, robiący karierę w Libertadores, jest przez Brazylijczyków nazywany "nowe Once Caldas" (w ubiegłym sezonie nazywano tak Cucutę).  Idąc tym tropem dalej: kiedyś w Atletico Paranaense grał polski piłkarz Piekarski. Gdyby teraz jakiś polski piłkarz podpisał kontrakt z Atletico Paranaense, automatycznie zostałby przez kibiców nazwany "nowym Piekarskim", co do tego nie mam wątpliwości...  Podobnie działo się w przypadku urugwajskiego napastnika Beto Acosty, który w ubiegłym roku grał w drużynie Nautico. Po sezonie Acosta przeniósł się jednak z Nautico do Corinthians, w związku z czym zarząd Nautico postanowił powetować sobie tę stratę i zakontraktował innego, zdolnego obcokrajowca, 21-letniego Kolumbijczyka Laborde. Nie trzeba dodawać, że Laborde (mimo, że przecież nie był Urugwajczykiem!) z miejsca został nazwany przez kibicow Nautico "nowym Acostą".  Niestety, "nowy Acosta" okazał się znacznie słabszy od "starego Acosty": w kilku meczach wystąpił, ale nie zdobył ani jednego gola, co dla napastnika jest bilansem fatalnym. Dlatego rozczarowana dyrekcja klubu Nautico postanowiła kilka dni temu rozwiązać z Laborde kontrakt. Nieszczęsny Laborde wraca teraz do Kolumbii, do swojego macierzystego klubu - Academia de Bogota. 