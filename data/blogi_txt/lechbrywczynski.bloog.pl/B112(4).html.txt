15 września br. będzie przypadała kolejna rocznica Bitwy na Zalewie Wiślanym. W Elblągu jak zwykle przejdzie ona bez echa. Naprawdę trudno zrozumieć, dlaczego.Podczas Wojny Trzynastoletniej (1454 - 1466) naprzeciwko floty krzyżackiej, dowodzonej przez Wielkiego Mistrza Ludwika von Erlichshausena, nie mogła stanąć polska flota, bo nasz kraj po prostu żadnej floty nie posiadał. Wówczas władze miejskie Elbląga i Gdańska wynajęły za własne pieniądze kilkadziesiąt "kaperskich" okrętów wraz z załogą i stworzyły z nich flotę wojenną.W podręcznikach zazwyczaj błędnie określa się tę flotę mianem "gdańsko - elbląskiej", ale powinno się ją nazywać elbląsko - gdańską, bo przecież Elbląg wystawił więcej okrętów niż Gdańsk, a w dodatku dowódca floty Jakub Vosch  też był podczas bitwy na żołdzie Rady Miejskiej Elbląga. Ta właśnie elbląsko - gdańska flota odniosła 15 września 1463 r. walne zwycięstwo, całkowicie rozbijając flotę krzyżacką na wodach Zalewu Wiślanego, co miało duże znaczenie dla ostatecznego wyniku Wojny Trzynastoletniej. Wielki Mistrz był jednym z nielicznych Krzyżaków, którzy uratowali się przed utonięciem i zdołali dopłynąć do brzegu...  Ogółem podczas Wojny Trzynastoletniej władze miejskie Elbląga wydały na prowadzenie działań militarnych 50 tys. złotych węgierskich, co było kwotą wręcz kolosalną. Wystarczy powiedzieć, że polski król pobierał wówczas roczny podatek od elbląskich dóbr ziemskich w wysokości ...kilkuset złotych węgierskich.I my, elblążanie, tym wszystkim się nie chwalimy, nie mówimy nikomu o dawnych zasługach naszego miasta dla kraju! Dziś, gdy wiele miast wykorzystuje w celach promocyjnych nawet postacie, wywodzące się z fikcji literackiej (jak np. Koziołek Matołek w Pacanowie, Smok Wawelski w Krakowie czy Wars i Sawa w Warszawie) my, elblążanie, przez skromność nie chwalimy się realnymi zasługami: tym, że nasze miasto ocaliło kraj, za własne pieniądze wystawiając flotę wojenną. A przecież takim czynem wojennym nie może się poszczycić wiele znacznie większych miast...  Do września jest jeszcze sporo czasu. Można coś zrobić, żeby upamiętnić to wielkie wydarzenie. Zorganizować specjalną wystawę, konferencję naukową lub okolicznościową sesję Rady Miejskiej? Wmurować na Bulwarze Zygmunta Augusta pamiątkową tablicę? Nadać jednej z ulic nazwę "Bitwy na Zalewie Wiślanym" albo "Floty Elbląskiej"?Nie wiem, która z tych propozycji byłaby najwłaściwsza. Ale jedno jest pewne: coś zrobić trzeba. 