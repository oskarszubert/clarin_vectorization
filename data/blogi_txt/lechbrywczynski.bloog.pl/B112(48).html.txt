Co to jest Grenal? To tradycyjny klasyk piłkarski stanu Rio Grande do Sul i miasta Porto Alegre: Gremio - Internacional. Do tego meczu dojdzie już w niedzielę. Będzie gorąco!   Jeszcze przed tym meczem ma zostać rozstrzygnięta "bitwa transferowa", toczona ostatnio przez Internacional: spór o zakontraktowanie niezwykle utalentowanego pilkarza, Nilmara. Wszystkie czołowe kluby ligi brazylijskiej są tym zawodnikiem zainteresowane, ale najbardziej zabiegają o niego Internacional oraz Santos. Trener Santosu W. Luxemburgo używa wszystkich swoich wpływów i znajomości, żeby pokrzyżować Internacionalowi szyki...   Już w sobotę trener Luxemburgo będzie miał jednak inny problem: "classico paulista", czyli mecz z samym liderem, Sao Paulo. Zwycięstwo Sao Paulo praktycznie oddałoby w ręce tego klubu tytuł mistrzowski, czego trzeci w tabeli Santos chciałby uniknąć. A serbski piłkarz Santosu, Dejan Petkovic, marzy o zdobyciu gola, który położyłby kres bramkarskiemu rekordowi Rogerio Ceniego, utrzymującego czyste konto od 900 minut...   W niedzielę odbędą się dwa kolejne, ligowe klasyki. W Belo Horizonte zmierzą się dwie najlepsze drużyny stanu Minas Gerais: Cruzeiro oraz Atletico Mineiro. Przedmeczowa goraczka już się rozpoczęła: do meczu dwa dni, a już sprzedano ponad 20 tys. biletów...  Czwarty klasyk odbędzie się w Rio de Janeiro, na Maracanie: Flamengo - Vasco da Gama. Argentyńczycy z Fla (Hugo Colace i Maxi Biancuchi) porównują ten mecz do znanego sobie, argentyńskiego klasyku Boca - River. Obaj mają nadzieję zagrać. Colace podgrzał dodatkowo atmosferę mówiąc mediom, że Dario Conca z Vasco, którego zna dobrze z młodzieżowej reprezentacji Argentyny,  jest lunatykiem...   Pozostałe mecze tej kolejki: Goias - Nautico (Goias chce przerwać swoje pasmo porażek, a Nautico chce kontynuowac pasmo zwycięstw. Pogodzenie obu tych zamiarów będzie raczej niemożliwe)   Fluminense - America (Można się tylko zastanawiać, jak wysoko Flu wygra. Wyrazy współczucia dla Ameriki)    Corinthians - Botafogo (Gospodarze będą chcieli zapomnieć choć na chwilę o swoich aferach dzięki wygraniu tego meczu)   Atlético Paranaense -  Palmeiras (Atletico zrobi wszystko, żeby wygrać i wyjść ze strefy spadkowej. Ale Palmeirs ma Valdivię...)   Sport -  Paraná (Sport u siebie zazwyczaj wygrywa, ale Parana ma "snajpera" Josiela)   Figueirense  x Juventude (To pierwszy mecz Figueirense pod wodzą trenera Gallo, ale o zwycięstwo nie będzie łatwo. Juventude musi stawić opór, bo jeśli przegra, może się zacząć witać z Segundonhą, czyli brazylijską drugą ligą). 