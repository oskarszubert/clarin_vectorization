- Petkovic więcej tu nie zagra. Jego kontrakt z tym klubem się skończył - sucho oznajmił wczoraj Emerson Leao, zaraz po objęciu funkcji trenera Atletico Mineiro. Równo rok wcześniej ten sam trener Leao w identyczny sposób pozbył się Dejana Petkovicia po objęciu posady trenera ekipy Santosu. Emerson Leao to trener z wieloletnim doświadczeniem, prestiżem i z dorobkiem. Ale jest to także trener o autorytarnych ciągotach, egocentryk i megaloman: kiedy obejmuje nowy klub, zawsze mówi o tytułach i trofeach, a kiedy się nie udaje, obwinia o to zawodników, działaczy i kibiców, ale nigdy samego siebie. W takim stylu rozstał się nie dalej jak wiosną tego roku z Santosem... Trener o takim charakterze, jak Emerson Leao, nie jest w stanie tolerować w drużynie serbskiego piłkarza, będącego dla kolegów z zespołu autorytetem i naturalnym liderem. Zaawansowany wiek zawodnika jest tylko pretekstem, a nie rzeczywistym powodem jego zwolnienia. To nie przypadek, że kibice Crvenej Zvezdy nazywali Petkovicia "Rambo" - to człowiek o silnej osobowości, który zawsze chodzi własnymi drogami. W 1996 r., już po odejściu z Realu Madryt, Petkovic miał oferty od kilku europejskich klubów, przygotowujących się do gry w Lidze Mistrzów. Serbski piłkarz wybrał jednak ...Vitorię z miasta Salvador, stolicy brazylijskiego stanu Bahia. Europejscy menedżerowie myśleli, że Petkovic zwariował, pytali go: - W jakiej lidze będzie grać ta Vitoria? - W Campeonato Baiano - odpowiadał ze spokojem Petkovic.W niedawnym wywiadzie Petkovic powiedział, że jest bardzo zadowolony z wyboru, jakiego wtedy dokonał. Że jest szczęśliwy w Brazylii i czuje się niemal Brazylijczykiem. Do Atletico Mineiro Petkovic przybył wiosną tego roku jako "prezent dla torcidy z okazji jubileuszu stulecia klubu". Kiedy trenerem był Alexandre Gallo, Petkovic był w zespole pierwszoplanową postacią - kapitanem drużyny i jej nie kwestionowanym liderem. Umiejętnie kierował grą kolegów w środku pola, a kibice nazywali go "Sao Pet". Przykładem tego był ligowy mecz Atletico Mineiro - Coritiba: goście prowadzili 2:0, kiedy na boisko wszedł Petkovic i porwał swoją zrezygnowaną drużynę do walki. Efekt był taki, że Atletico wygrało ten mecz 3:2! Najciekawsze fragmenty tego spotkania macie tu:http://www.youtube.com/watch?v=ZsVm8oU13lc Potem było jednak coraz gorzej: trener Alexandre Gallo został zwolniony, a jego następca starał się jak najrzadziej wystawiać Petkovicia, traktując jako pretekst kartki lub urazy serbskiego zawodnika. Przypuszczam, że "Pet" (tak go nazywają w Brazylii) pójdzie teraz do drugoligowej Bahii, której trenerem został niedawno Alexandre Gallo. W planach trenera Gallo jest wywalczenie awansu do brazylijskiej Serie A i taki doświadczony zawodnik jak Petkovic na pewno mu się przyda. Petkovic zasługuje na godne pożegnanie z futbolem, związane z wywalczeniem awansu albo zdobyciem jakiegoś trofeum, a nie na takie, jakie zaserwował mu trener Emerson Leao. W poniższym linku możecie obejrzeć najpiękniejszego gola w karierze Petkovicia; dzięki tej bramce kibice Flamengo do dziś go pamiętają i szanują. Ta bramka z meczu Flamengo - Vasco da Gama przeszła do historii brazylijskiej piłki: dała drużynie Flamengo tytuł mistrzowski w Campeonato Carioca (mistrzostwa stanu Rio de Janeiro) w roku 2001.  Obejrzyjcie tego magicznego gola tu:http://www.youtube.com/watch?v=ocbUFHNTqSw 