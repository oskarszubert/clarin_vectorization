Trener Cuca odchodzi z Atletico Mineiro, jego miejsce zajmie Paulo Autuori. Decyzję ogłoszono niedługo po przegranym przez Atletico 1:3 półfinałowym meczu Klubowych Mistrzostw Świata z marokańską ekipą Raja Casablanca. Ten wynik to bolesna klęska dla klubu z Belo Horizonte, który chciał powtórzyć ubiegłoroczny sukces Corinthians i zdobyć tytuł mistrzowski. Do oczekiwanego meczu z Bayernem nie doszło, klubowy Mundial skończył się dla "Galo" zanim się na dobre zaczął, wymęczone zwycięstwo 3:2 w spotkaniu o trzecie miejsce z chińskim Guangzhou Evergrande nie ma dla kibiców Atletico żadnego znaczenia. Eduardo Hungaro został nowym trenerem ekipy Botafogo. Jego pierwszym zadaniem jest osiągnięcie sukcesu w rozgrywkach Copa Libertadores. Enderson Moreira został nowym trenerem Gremio w miejsce Renato Gaucho. 53-letni Ricardo Drubscky został nowym trenerem Criciumy. 28-letni obrońca Pedro Geromel przeszedł z hiszpańskiej Mallorki do Gremio. Leandro Damiao przeszedł z Interu Porto Alegre do Santosu. Marcelo Moreno wrócił do Cruzeiro. Paragwajski obrońca Fabio Caballero przechodzi z Olimpii Asuncion do Ameriki-MG. Doświadczony pomocnik Mancini, znany z występów w drużynach europejskich, jest teraz zawodnikiem klubu Vila Nova. 