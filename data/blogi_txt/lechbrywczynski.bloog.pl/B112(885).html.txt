Vagner Mancini, którego pracą jeszcze niedawno zarząd klubu tak się zachwycał, nie jest już trenerem Santosu. Zadecydowała o tym fatalna porażka 2:6 w wyjazdowym meczu z Vitorią. Ironia losu: przecież właśnie z Vitorii trener Mancini swego czasu do Santosu przyszedł... Głównym kandydatem do zajęcia jego miejsca jest Vanderlei Luxemburgo, który w minionych latach trzykrotnie obejmował drużynę Santosu, za każdym razem zdobywając z nią tytuły (mistrzostwo Brazylii, Campeonato Paulista, Copa Conmebol).  Tymczasem Fluminense już następnego dnia po zwolnieniu trenera Parreiry powołało na jego miejsce dotychczasowego asystenta Parreiry, Viniciusa Eutropio. To szkoleniowiec bez większego doświadczenia i osiągnięć, w tym roku prowadził samodzielnie - bez sukcesów - Ituano w Campeonato Paulista.  Fluminense dokonało zatem wyboru, który - w odniesieniu do piłkarzy i trenerów - określany jest w Brazylii mianem "bom e barato" (dobry i tani). Nowy trener Fluminense drogi zapewne nie jest, ale czy jest dobry - to się dopiero okaże... 