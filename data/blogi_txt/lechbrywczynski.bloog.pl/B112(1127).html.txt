W ekipie Palmeiras panika: tytuł mistrzowski wydawał się być w zasięgu ręki, a teraz - po kolejnych porażkach - przewaga lidera stopniała do minimum. "Boję się, że stracimy tytuł" - mówi Diego Souza, a bramkarz Marcos wtóruje mu: "Jeśli stracimy tytuł, to tylko z naszej własnej winy".  Stracimy? Te wypowiedzi najlepiej świadczą o tym, że zawodnicy Palmeiras przedwcześnie uwierzyli w to, że są już mistrzami.   Największa euforia panuje teraz w obozie wicelidera - Atletico Mineiro. Kibice "Galo" są pewni zdobycia przez ich klub mistrzostwa - pierwszego od 1971 r. Nadzieje na tytuł mają rownież torcidy Sao Paulo, Interu Porto Alegre oraz Flamengo.  Koniec "miodowego miesiąca" trenera Muricy'ego Ramalho w Palmeiras: podczas meczu z Santo Andre torcida skandowała imię Jorginho - poprzedniego, tymczasowego trenera Palmeiras. któremu zarząd klubu nie zaproponował kontraktu...  Nunes, zdobywca dwóch goli dla Santo Andre w meczu z Palmeiras powiedział:  - Zawodnicy Palmeiras są zdenerwowani, podczas meczu dyskutowali i sprzeczali się. A bramkarz Marcos prosił mnie, żebym nie strzelał więcej goli...  Luiz Gonzaga Belluzzo, prezes Palmeiras, zamierza odbyć indywidualne rozmowy ze wszystkimi zawodnikami, żeby dodać drużynie wiary w końcowy sukces.  Kolejna zła wiadomość dla Palmeiras: Cleiton Xavier doznał kontuzji i nie zagra przez 30 dni.  Corinthians o nic już nie walczy w tym sezonie ligowym, bo udział w Copa Libertadores ma zapewniony, a na tytuł mistrzowski już szans nie ma. Ale na mecz z Palmeiras "Timao" szykuje się specjalnie.   - To będzie dla mnie mecz życia - zapowiada Dentinho. Wygrana z Palmeiras ma być ostatecznym ciosem, który pozbawi "Verdao" szans na mistrzostwo, ma to też być zemstą za grudzień 2007 r.: wtedy kibice Corinthians opłakiwali degradację swego klubu do Serie B, a kibice Palmeiras z tego samego powodu świętowali... 