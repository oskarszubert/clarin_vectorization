Tolerancja, szacunek dla odmienności, współistnienie rozmaitych światopoglądów. To są rzeczy dziś oczywiste. Ale przed wiekami było zupełnie inaczej...Przykładem tego, jak to drzewiej bywało, jest np. peruwiański duchowny z XVII w., Francisco de Avila Cabrera. Zwalczał on pogańskie wierzenia, rozpowszechnione wśród okolicznych Indian, wytrwale niszczył miejsca kultu, świątynie, posągi itp., ale nie przynosiło to oczekiwanego przezeń efektu, bo Indianie nadal trwali przy swojej rodzimej religii. Doszedł wówczas do logicznego wniosku, że aby wroga pokonać, trzeba go najpierw poznać. Skrupulatnie spisał więc wszystkie podania, wierzenia religijne i mity, jakie usłyszał od miejscowej ludności. Tak powstała jego słynna książka "Bogowie i ludzie z Huararochi". Dodajmy, że książka ta została przetłumaczona na polski i jest dostępna w bibliotekach.Rzeczywiście, de Avila osiągnął doraźny sukces: w 1611 r. zdołał nawet odnaleźć i zniszczyć świątynię lokalnego boga Pariakaki, uważanego za opiekuna prowincji. Chwalił się nawet: - Zniszczyłem więcej bożków, niż cała prowincja ma mieszkańców!W dłuższej perspektywie misyjny zapał de Avili przyniósł jednak skutki odwrotne od zamierzonych: jego książka jest dziś jednym z głównych źródeł, umożliwiających poznanie dawnych wierzeń rdzennych mieszkańców Peru. Mimowolnie ocalił dla potomności to, co próbował zniszczyć.Peruwiański misjonarz nie skończył najlepiej. Indianie znaleźli sposób, żeby zemścić się na de Avili za niszczenie ich świętych miejsc: oskarżyli go o nadużycia i grabież. Duchowny bronił się twierdząc, że owe oskarżenia to zemsta za jego nieustanną walkę z "bałwochwalstwem", ale sędziowie nie dali mu wiary...Znacznie bliższy naszym dzisiejszym wyobrażeniom o roli misjonarza był Bernard z Hiszpanii, który w 1121 r. wyruszył do Pomorza Zachodniego z zadaniem szerzenia tam wiary chrześcijańskiej. Wbrew bowiem obiegowej opinii, nakazującej wierzyć, że cała Polska stała się krajem chrześcijańskim już w roku 966, w takim np. Szczecinie chrześcijaństwo zapanowało dopiero po prawie dwustu latach, w połowie XII w. Opis bogato zdobionych, szczecińskich świątyń Trygława znaleźć można w ...żywocie św. Ottona - biskupa, który ostatecznie wprowadził Pomorze Zachodnie do chrześcijańskiej Europy. Św. Otton zrobił z tymi świątyniami dokładnie to samo, co de Avila kilkaset lat później robił z pogańskimi obiektami kultu w Peru...Wróćmy jednak do niefortunnego poprzednika Ottona, wspomnianego Bernarda z Hiszpanii. Ów świątobliwy misjonarz udał się między pogan samotnie, boso, w habicie pustelnika. Nie wzbudził tym ich szacunku. A kiedy w dodatku na wyspie Wolin okaleczył toporem posąg pogańskiego bóstwa, został przez miejscową ludność wepchnięty do łodzi pozbawionej wioseł, wody i żywności, a potem wysłany w niej na morze. Było to dość okrutne, bo niemal równoznaczne z wyrokiem śmierci. Bernard z Hiszpanii miał jednak szczęście: mimo wszystko zdołał przeżyć i dopłynąć do bezpiecznego brzegu...Dlaczego o tym wszystkim wspominam? Do rozważań nad podobnymi problemami zainspirowała mnie niedawna wizyta w Ciechanowie. Podczas zwiedzania tego miasta miałem okazję zobaczyć m. in. wzgórze, zwane Farską Górą. Wydawało mi się oczywiste, że nazwa tej góry pochodzi od dużego kościoła farnego, stojącego na jej szczycie. Z błędu wyprowadziła mnie przewodniczka, która wyjaśniła, że pierwotna nazwa owej góry brzmiała Swarska Góra, ponieważ stała tu kiedyś pogańska świątynia Swarożyca. Stała dokładnie w tym miejscu, gdzie teraz stoi kościół farny!Jak złożona, trudna i niejednoznaczna jest historia, jeśli się jej dokładnie, "z bliska" przyjrzeć! I jak niewiele tak naprawdę o niej wiemy... 