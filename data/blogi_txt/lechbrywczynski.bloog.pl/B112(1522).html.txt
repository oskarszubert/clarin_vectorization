Nazwa „Świt Odysei”, jaką alianci (Francja i jej sojusznicy) nadali atakowi na Libię, nie przestaje mnie zadziwiać. Z jednej strony nazwa ta brzmi dziwacznie – jest sztuczna i pretensjonalnie literacka. Ale z drugiej strony zawiera w sobie całkiem wyraźne przesłanie polityczno-filozoficzne. Świt to początek, a nawet prapoczątek czegoś, co się dopiero wydarzy. A Odyseja to pełna niebezpiecznych przygód wyprawa, która potrwa bardzo długo i nie wiadomo jeszcze kiedy i czym się zakończy. Wynikałoby z tego, że ci, którzy nadali tę nazwę atakowi na Libię kochają przygody niczym Indiana Jones: dobrze wiedzą, że rozpoczęli długą i ryzykowną „przygodę militarną”, ale śmiało podejmują to ryzyko. Tym śmielej, że to raczej nie oni będą narażać swoje życie w tej walce. Są także miłośnikami starożytnych pisarzy, zwłaszcza Homera. Domyślam się, że znają na wylot grecko-rzymską mitologię: czy to przypadek, że bombardowanie Libii zaczęło się 19 marca? Tego dnia w Imperium Romanum obchodzono święto Minerwy, rzymskiej bogini wojny, utożsamianej z grecką Ateną. A przecież właśnie Atena była opiekunką i patronką Odyseusza (natomiast Posejdon, bóg morza, był jego  wrogiem).Libia jest więc w tej sytuacji czymś w rodzaju Troi, ale także Kartaginy: jeden z synów Kadafiego, dowodzący ponoć jakimś oddziałem, ma na imię Hannibal, a część dzisiejszej Libii leżała niegdyś w granicach kartagińskiego państwa. Jeszcze jedno: w 146 r. w rzymskim mieście Leptis Magna, leżącym na terytorium dzisiejszej Libii, urodził się cesarz rzymski Septymiusz Sewer. Jak „Świt Odysei” będzie się dalej rozwijał? Trudno przewidzieć. Wiem, że Kadafi to dyktator, rządzący od ponad czterdziestu lat (czyli o wiele za długo) i mający w dodatku dość dziwaczne obyczaje (jak choćby nocowanie w namiocie podczas zagranicznych wizyt). Ale wiem też, że jeśli do władzy w Libii dojdą (dzięki zbrojnej interwencji Francji i jej sojuszników) rebelianci, to kraj ten stanie się czymś w rodzaju francusko-włoskiego protektoratu, by nie powiedzieć kolonii. Nie po to prezydent Sarkozy tak bardzo angażuje się w ten konflikt, by potem Francja nic z tego nie miała: wdzięczni rebelianci na tacy dadzą Francuzom wszystko, o co poproszą...PS. W tych dniach mija 12 lat od innej „przygody militarnej” Zachodu – od ataku sił powietrznych NATO na Jugosławię w marcu 1999 r. Jak do niego doszło? Albańscy partyzanci, walczący o niepodległość Kosowa, atakowali mieszkających tam Serbów, posterunki policji, urzędy itp. Kiedy jugosłowiańskie państwo odpowiedziało zbrojnie na te ataki, NATO oskarżyło Jugosławię o łamanie praw człowieka i czystki etniczne, a następnie zaczęło bombardować Belgrad i inne serbskie miasta. Przy okazji NATO złamało własny statut, w którym było powiedziane, że jest to pakt obronny, który interweniuje zbrojnie tylko wtedy, kiedy jeden z krajów członkowskich jest zaatakowany (już po ataku na Jugosławię wprowadzono do statutu poprawkę, mówiącą o możliwości interwencji zbrojnej z przyczyn humanitarnych). Kończąc bombardowanie Jugosławii Zachód zobowiązał się, że będzie „szanował integralność terytorialną” Serbii, ale parę lat później i tak uznał niepodległość Kosowa. Jugosławia już nie istniej, a przed trybunałem w Hadze stają do dziś politycy serbscy, ale jakoś nie stają ci, którzy w 1999 r. wydali rozkaz ostrzelania rakietami gmachu serbskiej telewizji RTS lub chińskiej ambasady w Belgradzie… Tu możecie posłuchać syreny, której dźwięk oznaczał początek nalotów na Jugosławię:http://www.youtube.com/watch?v=n58kUN-TJJYA tutaj macie hymn armii jugosłowiańskiej (Volimo te Otadzbino nasa - Kochamy cię, Ojczyzno), często nadawany podczas tamtej wojny przez serbskie media:http://www.youtube.com/watch?v=Hi4vCxexofg 