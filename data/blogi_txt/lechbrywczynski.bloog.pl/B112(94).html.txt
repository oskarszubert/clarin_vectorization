Polscy publicyści (stwierdzam to ze smutkiem) w większości zupełnie nie rozumieją tego, co dzieje się aktualnie w Ameryce Łacińskiej. W swoich tekstach zazwyczaj sprowadzają wszystko do kłamliwego szablonu: "kto przeciw USA, ten jest złym komuchem."Rzeczywisty problem Ameryki Południowej jest zupełnie inny. Kontynent ten chce po prostu - co jest oczywistym wymogiem epoki - integrować się gospodarczo i politycznie, aby stanowić ważny podmiot polityki międzynarodowej. Na wzór Unii Europejskiej! I żadna lewicowość czy prawicowość nie ma tu nic do rzeczy - tego chcą wszyscy poważni politycy na kontynencie południowoamerykańskim. Dlatego właśnie prezydenci Brazylii, Argentyny, Wenezueli, Paragwaju, Ekwadoru i Boliwii (Urugwaj podpisze dzisiaj) mimo wszelkich, dzielących ich różnic podpisali wczoraj decyzję o utworzeniu Banco del Sur - wspólnego banku, który będzie finansował rozwojowe projekty integracyjne (autostrady, łączace kraje kontynentu, linie kolejowe, rurociągi, inwestycje socjalne itp.).Skąd wzięła się potrzeba utworzenia tego banku? Z tego, że USA i agendy finansowe Zachodu (Międzynarodowy Fundusz Walutowy, Bank Światowy) nie wspierają ani procesów integracyjnych Ameryki Poludniowej, ani takich projektów rozwojowych, które mogłyby tworzyć konkurencję gospodarczą dla Zachodu. USA nie chcą, żeby ten kontynent się integrował, nie chcą, żeby ten kontynent przemawiał politycznie jednym głosem, bo byłby to głos zbyt donośny. USA wolą traktować gospodarki każdego z tych krajów jako przybudowki do własnej gospodarki. To podejście anachroniczne i krótkowzroczne, idące wbrew oczywistym procesom rozwojowym tego regionu świata. To podejście sprawia, że niemal wszyscy prezydenci na kontynencie wspierają procesy integracyjne i utworzenie Banco del Sur. Nawet prawicowy prezydent Peru Alan Garcia powiedział niedawno, że nie przepada za Chavezem, ale procesy integracyjne kontynentu wspiera w pełni.Nawet gdyby Chavez nigdy nie istniał, problem integracji południowoamerykańskiej i tak stałby na porządku dnia. Jeśli USA tego nie zrozumieją, to stracą resztkę wpływów politycznych na kontynencie południowoamerykańskim, bo nadal nie będą miały mu nic do zaoferowania.Tu możecie obejrzeć wczorajszą uroczystość utworzenia Banco del Sur, która odbyła się w Buenos  Aires:http://www.youtube.com/watch?v=-QxumSn3oS0 eurl=http://www .aporrea.org/ 