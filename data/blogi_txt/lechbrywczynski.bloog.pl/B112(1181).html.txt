Znany komentator sportowy Ledio Carmona napisał w swoim blogu, że w tym sezonie drugiej ligi awans do Serie A wywalczyły właśnie te drużyny, które na to najbardziej zasługiwały, czyli Vasco da Gama, Ceara, Guarani i Atletico Goianiense.  Z tą opinią można się zgodzić, z jednym tylko zastrzeżeniem: moim zdaniem Figueirense na pewno wniosłoby do Serie A więcej, niż wniesie tam Atletico Goianiense.   Przy okazji warto odnotować, że powrotu do Serie A nie wywalczył w tym roku żaden z klubów, które rok temu spadły razem z Vasco do Serie B: ani Figueirense, ani Portuguesa, ani Ipatinga. Powtórzyła się sytuacja sprzed roku, kiedy to Corinthians wróciło do Serie A bez tych, z którymi spadło do drugiej ligi: bez Parany, Juventude i Ameriki- RN...   Wielki klub, nawet jeśli spada, to wciąż pozostaje wielki i prestiżowy. Dlatego Corinthians natychmiast po degradacji zakontraktowało trenera Mano Menezesa z Gremio, a Vasco da Gama zapewniło sobie grę Carlosa Alberto.  W przypadku mniejszych klubów degradacja jest potężnym ciosem: odchodzą co lepsi zawodnicy, trudniej o sponsorów, zmniejsza się budżet. O awansie nie ma zazwyczaj mowy, szczytem możliwości jest wówczas utrzymanie się w Serie B (Ipatindze i Americe-RN wciąż grozi w tym roku spadek do Serie C). Skrajnym przypadkiem jest niedawny pierwszoligowiec Santa Cruz, który grał w tym roku w Serie D, niewiele lepiej idzie Criciumie, która zakotwiczyła w Serie C. Jeśli zatem w tym roku do drugiej ligi spadnie Fluminense lub Botafogo, to z pewnością po rocznej kwarantannie klub ten wróci do Serie A. Szybki powrót wcale jednak nie musi nastąpić w przypadku Sportu, Nautico lub Santo Andre... 