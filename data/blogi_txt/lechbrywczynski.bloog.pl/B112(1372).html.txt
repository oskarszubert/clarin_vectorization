Dziś i jutro zostaną rozegrane mecze drugiej kolejki ligi brazylijskiej:  Sobota, 15 maja Fluminense - Atletico Goianiense Do składu Fluminense wraca po kontuzji Fred, nie będzie za to mógł wystąpić Dario Conca. Fluminense musi od początku rozgrywek gromadzić punkty, żeby pod koniec sezonu nie bronić się rozpaczliwie przed spadkiem, jak w roku ubiegłym. Mecz będzie transmitowany o godz. 23.30, m.in. przez Sportklub.  Gremio Prudente - Atletico Mineiro Trener Luxemburgo oświadczył, że Atletico Mineiro walczy w tym sezonie o tytuł mistrzowski. Skoro tak, to trzeba wygrywać także mecze wyjazdowe. W tym akurat pojedynku nie powinno to być trudne - "Galo" ma szanse na wywiezienie ze stadionu Prudentao kompletu punktów.  Vitoria - Flamengo Vitoria zazwyczaj wygrywa na stadionie Barradao. A Flamengo jest w dołku po przegranym meczu pucharowym z U de Chile.   Niedziela, 16 maja Gremio - Corinthians hit! Gremio wystąpi bez Jonasa i Borgesa, szykujących się na mecz Copa do Brasil z Santosem. Ale i tak gospodarze mają więcej szans na zwycięstwo i grają po prostu lepiej. Mecz będzie transmitowany o godz. 21.00, m.in. przez Sportklub.  Goias - Inter Porto Alegre Inter ma przed sobą rewanżowy mecz Copa Libertadores z Estudiantes, dlatego przeciwko Goias wystawi całkowicie rezerwowy skład. Ale zwycięstwo gospodarzy i tak nie jest pewne. Santos - Ceara Santos ma przed sobą półfinałowy mecz Copa do Brasil z Gremio. Ale nawet w rezerwowym składzie gospodarze powinni zdobyć trzy punkty w meczu z Cearą.  Sao Paulo - Botafogo hit! Kibice Sao Paulo kupili do tej pory 30 tys. biletów na środowy mecz Copa Libertadores z Cruzeiro. I kibice, i zawodnicy skupiają swą uwagę na tym właśnie pojedynku. To szansa dla Botafogo, które liczy na komplet punktów.  Atletico Paranaense - Guarani Z kim Atletico ma zdobywać punkty, jak nie z beniaminkiem Guarani? Gospodarzy interesuje tylko zwycięstwo. Vasco da Gama - Palmeiras hit! W Palmeiras atmosfera jest fatalna, bo drużyna zawodzi w tym roku na całej linii. Tylko zwycięstwo może poprawić sytuację "zielonych", ale Vasco na pewno nie ułatwi im sprawy - przegrało poprzedni mecz i też potrzebuje punktów.  Cruzeiro - Avai Avai broni pozycji lidera. Ma ułatwione zadanie, bo Cruzeiro nie wystawi optymalnego składu, oszczędzając siły czołowych zawodników na rewanżowy mecz Copa Libertadores z Sao Paulo. 