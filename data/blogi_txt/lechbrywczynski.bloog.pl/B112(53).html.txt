Prezydent Brazylii, Ignacio Lula da Silva, ostro skrytykował kraje Zachodu za instrumentalne traktowanie kwestii globalnego ocieplenia oraz ochrony środowiska.   - Najbogatsze kraje świata powinny wreszcie przyznać się do tego, że to właśnie one ponoszą główną odpowiedzialność za globalne ocieplenie i za obecny stan środowiska naturalnego. To one przez długie dziesięciolecia budowały szkodliwe dla środowiska gałęzie przemysłu, to one i dziś w największym stopniu zanieczyszczają powietrze i całe środowisko naturalne, to one "produkują" najwięcej odpadów - powiedział prezydent Lula w Brasilii, podczas konferencji, poświęconej ochronie lasów.  Lula dodał, że Brazylia konsekwentnie realizuje swój program ochrony lasów Amazonii, ale nie pozwoli nikomu na ingerencję w swoje wewnętrzne sprawy.  - Chcemy i będziemy chronić lasy Amazonii. Ale chcemy też rozwijać kraj. Nie pozwolimy, żeby ktoś spłacał swoje własne winy wobec środowiska naturalnego naszym kosztem - podkreślił Lula.  Dla zilustrowania tego, o czym mówił Lula, podam jeden przykład. Manaus, dwumilionowa metropolia, położona w sercu Amazonii, nie ma odpowiedniego (drogowego ani kolejowego) połączenia z Brasilią, z Rio ani z Sao Paulo. Do Manaus można się w praktyce dostać tylko samolotem (ewentualnie statkiem, ale to trwa baaaardzo długo). Tymczasem kraje Zachodu (czyli ci, którzy, jak powiedział Lula, najbardziej zanieczyszczają środowisko swoim przemysłem, samochodami itp.) tak bardzo "troszczą się" o lasy Amazonii, że nie podoba się im nawet budowa autostrady, prowadzącej do Manaus...  Bogate kraje chcą za wszelką cenę - nawet za cenę szkodzenia środowisku naturalnemu - zachować swój poziom rozwoju gospodarczego (i gospodarczej dominacji), jednocześnie używając ekologii jako "bata" na uboższe kraje, jako sposobu na spowolnienie ich rozwoju i przekształcenie ich w skansen.  Na to w Brazylii zgody nie ma. 