Kiedy Michaił Gorbaczow przejmował w 1985 r. władzę w ZSRR, od razu wysunął hasło tzw. "pierestrojki". Słowo to miało oznaczać głęboką przebudowę ustrojową ówczesnego Związku Radzieckiego w kierunku większej jawności życia publicznego, demokratyzacji i poszerzenia zakresu swobód obywatelskich.  Trzeba powiedzieć, że "pierestrojka" wzbudzała w ówczesnym świecie powszechną sympatię i równie wielkie nadzieje. Zwolennicy realnego socjalizmu (poza ZSRR i NRD nie było ich zbyt wielu) mieli nadzieję na ulepszenie tego niesprawnego systemu, zaś wrogowie socjalizmu liczyli na to, że próby Gorbaczowa doprowadzą do tym szybszego upadku imperium radzieckiego. Dziś wiadomo, że to ci drudzy mieli więcej racji.  Z punktu widzenia samych Rosjan "pierestrojka" okazała się jednak totalną klapą. Nie usprawniła systemu, za to jej  końcowym efektem (zapewne nie planowanym przez samego Gorbaczowa) był rozpad nie tylko imperium radzieckiego, ale i samego ZSRR. Raz jeszcze potwierdziła się stara teoria Tocqueville'a, iż "zły ustrój upada nie wtedy, kiedy jest naprawdę zły, ale wtedy, kiedy się go próbuje naprawiać"... Dziś o pierestrojce nikt już nie pamięta. Członkowie dawnej opozycji antysocjalistycznej ani myślą przyznać, że Gorbaczow chcąc-nie chcąc pomógł im w obaleniu tamtego ustroju, wolą zachować całą zasługę dla siebie. A popularnej ongiś piosenki "Michaił, Michaił" nikt już teraz nie śpiewa...  Są jednak rejony świata, gdzie słowo "pierestrojka" bywa jeszcze w użyciu. Oto policja brazylijska prowadzi obecnie gruntowne badanie źródeł finansowania pilkarskiego klubu Corinthians z Sao Paulo. Źródel niezbyt jasnych; o współfinansowanie klubu oskarżany jest w Brazylii m. in. rosyjski magnat finansowy Boris Bierezowski. Jak podaje dziennik "O Globo", akcji tej nadano kryptonim "Operacao Perestroika". Czyżby "na cześć" Bierezowskiego? Tego "O Globo" nie wyjaśnia.  Jakże dziwne koleje losu przeszło słowo "pierestrojka"! Od politycznego programu, budzącego nadzieję milionów ludzi, po kryptonim policyjnej akcji antykorupcyjnej. Zaiste, "pierestrojka" nisko upadła. Niewiele lepiej miewa się zresztą sam jej autor, który w dzisiejszej Rosji mógłby liczyć zaledwie na śladowe poparcie wyborców. Dlatego dał sobie spokój z polityką... 