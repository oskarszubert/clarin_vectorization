Jutro (środa, 11 marca) drużyna Gremio zagra na wyjeździe z kolumbijską ekipą Boyaca Chico. Ten mecz ma kluczowe znaczenie nie tylko dla szans Gremio na awans z grupy, ale także dla szans trenera Celso Rotha na zachowanie posady.   Sytuacja jest następująca: większość kibiców Gremio domaga się odejścia Celso Rotha i przyjścia w jego miejsce Renato Gaucho. Pod presją kibiców oraz słabych wyników drużyny, zarząd klubu postawił przed trenerem Rothem ultimatum: jeśli Gremio nie wygra meczu Copa Libertadores z kolumbijskim Boyaca Chico, to zostanie zwolniony. To ultimatum zespoliło z kolei zawodników wokół trenera: piłkarze, na czele z kapitanem drużyny Tcheco, zapowiedzieli, że zagrają w tym meczu jak najlepiej potrafią, żeby uratować swojego trenera.  - Winę za słabe wyniki ponosimy my, zawodnicy, a nie trener - oswiadczył Tcheco.  Ukształtowały się zatem dwa obozy: trener i piłkarze z jednej strony, a kibice i władze klubu - z drugiej. Taka atmosfera nie sprzyja osiąganiu dobrych wyników. Na domiar złego Maxi Lopez, czyli najnowszy nabytek Gremio, nie osiągnął jeszcze pełni formy, dlatego nie został nawet zabrany do Kolumbii na środowy mecz... 