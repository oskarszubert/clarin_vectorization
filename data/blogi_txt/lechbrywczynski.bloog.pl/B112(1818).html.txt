Ponte Preta awansowała do ćwierćfinału rozgrywek Copa Sudamericana. To największy sukces tego klubu w jego 113-letniej historii. Do awansu wystarczyła wyjazdowa porażka z kolumbijskim Deportivo Pasto 0:1 (w pierwszym spotkaniu "Macaca" wygrała 2:0). W ćwierćfinale Ponte Preta zmierzy się z argentyńskim Velezem Sarsfield i ma raczej niewielkie szanse na sukces, bo przecież musi równolegle dawać z siebie wszystko w lidze (znajduje się obecnie w strefie spadkowej brazylijskiej Serie A).  Oficjalny hymn klubu Ponte Preta:  We wtorek rozegrano także trzy zaległe mecze Serie B. Chapecoense straciło formę z początku rozgrywek, ale próbuje jakoś "doczołgać się" do mety na drugim miejscu w tabeli, dającym awans do Serie A: remis 1:1 z Figueirense jest kolejnym krokiem na tej drodze. Zupełnie inne cele stawia sobie amazońskie Paysandu, które rozpaczliwie broni się przed spadkiem. W bezpośrednim pojedynku z innym zagrożonym zespołem - ABC, Paysandu zwyciężyło 1:0, ale nadal znajduje się w bardzo trudnej sytuacji. W trzecim spotkaniu walcząca o awans Parana frajersko zremisowała u siebie z Atletico Goianiense 1:1, tracąc wyrównującą bramkę w doliczonym czasie gry. Ten remis wprowadził Paranę na czwarte miejsce w tabeli (dające awans) ale Parana ma teraz przed sobą kilka trudnych pojedynków i te stracone dwa punkty mogą się okazać decydujące na finiszu rozgrywek. 