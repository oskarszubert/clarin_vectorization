Zakończyło się "okienko" klubowych transferów międzynarodowych. Przyniosło ono sporo zmian kadrowych w klubach brazylijskich i to w obu kierunkach. Spora grupa dobrych zawodników odeszła do lig europejskich (Thiago Neves, Moreno i in.) i do lig arabskich (Valdivia, Fernandao, Aloisio i in.) Byli też jednak tacy piłkarze, którzy przeszli ostatnio z Europy i z innych kontynentów do ligi brazylijskiej, np. Andre Lima (zasilił Sao Paulo), D'Alessandro (z Hiszpanii do Internacionalu Porto Alegre), Josiel (wrócił z lig arabskich), Argentyńczyk Sorin (wrócił z ligi francuskiej do Cruzeiro), Marcelinho (z Wolfsburga do Flamengo), Daniel Carvalho (z CSKA Moskwa do Internacionalu Porto Alegre), Ekwadorczyk Espinoza (z ligi holenderskiej do Cruzeiro), Fierro (z Chile do Flamengo) czy arabski piłkarz Matar (przeszedł do Atletico Paranaense). Skupmy się jednak na trzeciej grupie: na zawodnikach, którzy pozostali w klubach brazylijskich, mimo otrzymania poważnych ofert z zagranicy. Oto kilka przykładów:  BOTAFOGO Wellington Paulista - odrzucił oferty z Bundesligi. Jorge Henrique - miał oferty, m.in. od japońskiego klubu Yokohama Marinos, ale został.  CORITIBA Keirrison - miał ofertę od Werderu Brema (10 mln euro), ale jej nie przyjął.  CRUZEIRO Ramires - odrzucił ofertę Lokomotiwu Moskwa. Fabrício - był przedmiotem zainteresowania jednego z klubów angielskich. Kerlon - interesowało się nim włoskie Chievo. Guilherme - nie przyjął oferty od francuskiego Lyonu.  FLUMINENSE Conca - klub odrzucił dwie kolejne oferty od Herthy Berlin.  FLAMENGO Juan - ten zawodnik, jako Hiszpan (mający również drugie obywatelstwo - brazylijskie), tym chętniej byłby zakontraktowany przez kluby europejskie, ale jednoznacznie stwierdził, że chce zostać we Flamengo.  GOIÁS Romerito - otrzymał ofertę z Kataru, ale wolał zostać i przedłużyć kontrakt z Goias.  GREMIO Léo - zignorował oferty od klubów hiszpanskich i niemieckich.  INTERNACIONAL Nilmar - ofert było bez liku (Saragossa proponowała 12 mln euro) ale ostatecznie Nilmar został w Brazylii. Ostatni atak nastąpił ze strony włoskiego Palermo, które wczoraj zaoferowało za Nilmara 15 mln euro; oferta jest analizowana przez zarząd klubu i dziś zostanie udzielona odpowiedź. Alex - miał oferty od klubów arabskich i od niemieckiego Wolfsburga, ale do transferu nie doszło.  PALMEIRAS Alex Mineiro - miał oferty z Japonii, ale otrzymał od Palmeiras podwyżkę pensji i pozostał.  SAO PAULO Miranda - ten znakomity obrońca mial oferty m.in. od Milanu i Fiorentiny, ale został. Hernanes - odrzucił ofertę Barcelony. Dagoberto - ten zawodnik ma również drugie obywatelstwo - francuskie, dlatego chciały go kluby z tego kraju. Został jednak w Sao Paulo.  SPORT Durval - miał ofertę z portugalskiego Sportingu Braga, ale ją odrzucił. 