Fatalny kiks rutynowanego bramkarza Clemera w meczu z Vasco skłonił zarząd Internacionalu Porto Alegre do rozglądania się za nowym bramkarzem. Wybór padł na Lauro - rezerwowego bramkarza Cruzeiro, poprzednio grającego w Ponte Precie. Lauro podpisał z Internacionalem czteroletni kontrakt; ma zagrać także w tegorocznej edycji Copa Sudamericana. Trzecim bramkarzem klubu z Porto Alegre jest obecnie Ricardo, pozyskany niedawno z Vasco. Przypominam że bramkarz Renan został sprzedany przez Internacional do hiszpańskiej Valencii za 4,5 mln euro. Dyrektor piłkarski Internacionalu Fernando Carvalho oświadczył kategorycznie, że nikogo więcej nie sprzeda, niezależnie od wysokości składanych ofert (hiszpańska Saragossa zaproponowała 14 mln euro za Nilmara).  - Nie obchodzą mnie żadne oferty. Skład ekipy jest zamknięty, nikogo nie sprzedamy! Nilmar i Alex zostają w Porto Alegre - powiedział Fernando Carvalho. 