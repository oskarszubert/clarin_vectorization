Kilka dni temu zdarzyło mi się przechodzić obok szkoły podstawowej, w której się przed laty uczyłem - elbląskiej "szesnastki". Nie mogłem się nie zatrzymać i nie przyjrzeć szkolnemu budynkowi i jego otoczeniu. Poeta powiedziaby w tym miejscu, że "wspomnienia przemknęły przez moją duszę, niczym błyskawica przez zachmurzone, jesienne niebo". Ja powiem tylko, że trochę się wzruszyłem, bo w końcu uczyłem się tutaj przez osiem lat...   Wspomnienia, wspomnienia... Po tej bieżni biegaliśmy, tutaj skakaliśmy w dal, tutaj graliśmy w piłkę, tam dalej odbyła się kiedyś wielka bitwa na śnieżne kule...  Tutaj rosły drzewa, których teraz nie ma, tam były grządki szkolnego ogrodka, których też nie ma, tu z kolei jest boisko, którego wtedy jeszcze nie było...   O, a tutaj graliśmy w "pikuty"! Dziś nikt w to już nie gra, więc wyjaśniam, na czym ta zabawa polegała: brało się scyzoryk i podrzucało w odpowiednie sposoby (była cała sekwencja takich"figur") tak, aby wbił się w ziemię. Wygrywał ten, kto zrobił to najsprawniej.  W tamtych latach (poszedłem do pierwszej klasy 1 września 1966 r.) wszyscy chłopcy przynosili z sobą scyzoryki do szkoły i nikt im tego nie zakazywał. Nie pamiętam też, aby kiedykolwiek ktoś użył w naszej szkole scyzoryka do czegoś innego, niż "pikuty".   W czasach mojego dzieciństwa życie było skromne, ubogie, ale bezpieczne. Tego poczucia bezpieczeństwa dzisiejsi uczniowie chyba nawet nie byliby sobie w stanie wyobrazić. Mój syn, który chodzi do szkoły podstawowej, nigdy nie słyszał o grze w "pikuty". Kiedy mu o tej grze opowiadałem, to musiałem mu najpierw wyjaśnić, co to takiego scyzoryk... 