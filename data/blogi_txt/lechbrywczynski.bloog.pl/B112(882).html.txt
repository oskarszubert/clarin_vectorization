Belluzzo, prezes Palmeiras, zapowiedział, że będzie informował wszystkich o ważniejszych decyzjach za pośrednictwem swojego bloga. I słowa dotrzymuje - dziś w nocy pojawiła się w blogu prezesa informacja, że rozmowy klubu z Muricy'm Ramalho zostały przerwane "z  powodu różnicy zdań na tematy finansowe" i że klub będzie się teraz rozglądał za innym trenerem.  "Jakaż to przedziwna koincydencja!" - zawołałby w tym miejscu bohater staromodnej powieści. I miałby rację, bo czyż nie jest dziwnym zbiegiem okoliczności, że do zerwania rozmów trenera Ramalho z Palmeiras doszło akurat po porażce Interu Porto Alegre w meczu o Recopa Sudamericana?  Pytań, jakie się nasuwają, jest więcej. A może Muricy Ramalho od początku, czyli od odejścia z Sao Paulo, czeka na zwolnienie trenera Tite z Internacionalu i ofertę od tego klubu, traktując rozmowy z Palmeiras tylko jako wariant awaryjny?  A może Inter zastanawia się obecnie nie nad tym, czy zwolnić trenera Tite, tylko nad tym, kogo wybrać na jego miejsce: Ramalho czy Luxemburgo?  O jakiej "różnicy zdań na tematy finansowe" może być mowa? Ramalho na pewno nie zażądał aż tak wysokiej pensji, jaką jeszcze niedawno otrzymywał w Palmeiras Luxemburgo... 