12 maja 1926 r. doszło do narodowej tragedii: dokonano wojskowego zamachu stanu, którego efektem było obalenie legalnych, demokratycznie wybranych władz Rzeczypospolitej, z prezydentem Wojciechowskim i premierem Witosem na czele. W trakcie walk zginęły setki ludzi. A potem rozpoczęła się epoka autorytarnych rządów sanacyjnych...Wielka szkoda, że w dzisiejszej Polsce, która jest przecież tak wpatrzona w historię, akurat rocznica Zamachu Majowego corocznie przechodzi niemal bez echa i nie budzi większego zainteresowania ogólnokrajowych mediów. Nie słyszałem, by czczono pamięć poległych podczas Zamachu Majowego, by składano wieńce i palono znicze, by zastanawiano się nad genezą tych tragicznych wydarzeń i nad kondycją dawnej oraz obecnej polskiej demokracji. 