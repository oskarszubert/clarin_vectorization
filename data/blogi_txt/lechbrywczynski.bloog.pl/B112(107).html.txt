Kalendarz piłkarskich rozgrywek jest w Brazylii zupełnie inny niż we wszystkich pozostałych krajach, dlatego chciałbym mu poświęcić kilka zdań.   Piłkarski rok zaczyna się zawsze od "campeonatos estaduais" czyli mistrzostw poszczególnych stanów; trwają one od stycznia do początku maja. Organizatorami mistrzostw są piłkarskie federacje poszczególnych stanów. Walka o stanowe mistrzostwo to rozgrywki bardzo prestiżowe i cieszące się dużym zainteresowaniem.   Brazylia jest republiką federacyjną, składającą się z 26 stanów - każdy o innej wielkości, gęstości zaludnienia i poziomie rozwoju gospodarczego. Dlatego i poziom mistrzostw stanowych jest w rozmaitych stanach bardzo różny. Najniższy jest w stanach "amazońskich" (jak np. Amazonas, Para, Rondonia, Roraima, Tocantins czy Amapa) gdzie nie ma drużyn z ogólnobrazylijskiej I ligi, a ekipy z II i III ligi też można policzyć na palcach. W tych stanach rozgrywkom nadają więc ton półamatorskie ekipy o znaczeniu lokalnym.   Niezwykle wysoki poziom - porównywalny z dobrymi ligami europejskimi - mają za to mistrzostwa stanu Sao Paulo (Campeonato Paulista) oraz mistrzostwa stanu Rio de Janeiro (Campeonato Carioca). Przypominam, że stan Sao Paulo na ponad 40 mln mieszkańcow, z czego kilkanaście milionów mieszka w stanowej stolicy, mieście Sao Paulo. Dobrych drużyn piłkarskich jest tu wiele, by wymienić tylko kluby: Palmeiras, Sao Paulo FC, Santos, Corinthians, a także Sao Caetano, Paulista, Portuguesa, Santo Andre czy Barueri.  Podobnie jest w Rio, gdzie w stanowych mistrzostwach walczą tacy potentaci, jak Flamengo, Botafogo, Fluminense, Vasco i America. Niezły poziom mają także rozgrywki o mistrzostwo stanów: Minas Gerais, Rio Grande do Sul, Pernambuco oraz Parana. Wiosną roku 2007 Campeonato Paulista zostało wygrane przez Santos, Campeonato Carioca przez Flamengo, Campeonato Mineiro przez Atletico Mineiro, a Campeonato Gaucho - przez Gremio.  Stanowe mistrzostwa są przy tym dla wielkich drużyn dodatkową okazją do wyłowienia piłkarskich talentów z mniejszych klubów. Tak np. drużyna Paranavai, ubiegłoroczny, niespodziewany mistrz stanu Parana, została dosłownie w ciągu kilkunastu dni "wykupiona" przez wielkie kluby z Sao Paulo i z Kurytyby.  Zaraz po zakończeniu mistrzostw stanowych rozpoczynają się (początek maja) rozgrywki ogólnobrazylijskich lig: I (Brasileirao A), II (Brasileirao B) i III (Brasileirao C). Rozgrywki Brasileirao A toczą się nieprzerwanie aż do grudnia, systemem każdy z każdym, w dwóch rundach. Przy 20 uczestniczących drużynach sprawia to, że każda ekipa rozgrywa w sezonie po 38 ligowych spotkań o punkty. Na finiszu liczy się łączna suma punktów z całych rozgrywek. Cztery pierwsze drużyny kwalifikują się do rozgrywek Copa Libertadores w roku następnym, sześć kolejnych - do rozgrywek Copa Sudamericana, a cztery ostatnie - spadają do II ligi. Do ostatniej kolejki nie ma więc w praktyce spotkań o pietruszkę, bo każdy o coś jeszcze walczy. Równolegle, w okresie od lutego do czerwca, toczą się rozgrywki o Puchar Brazylii - Copa do Brasil. Nie są one obligatoryjne! - biorą w nich udział tylko niektóre drużyny, te zainteresowane udziałem w danej edycji i zatwierdzone przez krajową federację piłkarską. Są to rozgrywki o wielką stawkę, ponieważ zdobywca tego pucharu ma zagwarantowane miejsce w przyszłorocznej edycji Copa Libertadores - południowoamerykańskiej lidze mistrzów. Nawet jeśli jest np. drugoligowcem, co kilka lat temu miało miejsce w przypadku drużyn: Paulista i Santo Andre. W 2007 r. Copa do Brasil zdobyło Fluminense.  Specyfika regulaminu tych rozgrywek: jeśli w pierwszym meczu jedna z drużyn wygra na boisku przeciwnika różnicą co najmniej trzech bramek, to zapewnia sobie awans bez potrzeby rozgrywania meczu rewanżowego. Dlaczego? Po to, żeby małe, słabe kluby np. z Amazonii nie traciły czasu i pieniędzy na wyjazd na mecz rewanżowy w sytuacji, kiedy różnica poziomów jest i tak bardzo widoczna. Na to wszystko nakładają się rozgrywki międzynarodowe, jak Copa Libertadores (od stycznia do 2 lipca) oraz Copa Sudamericana (od sierpnia do końca listopada). Uwaga: kluby mogą startować w obu tych pucharach w tym samym sezonie!  Każdy klub ma w tak zarysowanym roku piłkarskim 2008 swoje własne plany i priorytety. Tak np. Sao Paulo FC zamierza wygrać (z Adriano w składzie!) mistrzostwo stanowe (Campeonato Paulista) oraz Copa Libertadores, a w drugiej połowie roku - zdobyć ponownie mistrzostwo kraju i wygrać Mundial Klubów w Japonii. Corinthians "muszą" z kolei wygrać Campeonato Paulista, zdobyć Copa do Brasil, żeby mieć miejsce w Copa Libertadores 2009 i wygrać II ligę, żeby wrócić do Brasileirao A.  A Gremio stawia sobie za cel ponowne wygranie Campeonato Gaucho (mistrzostwa stanu Rio Grande do Sul), zajęcie wysokiego, "pucharowego" miejsca w rozgrywkach pierwszoligowych i wygranie Copa Sudamericana...   Które kluby spełnią swoje przyszłoroczne plany? Zobaczymy... 