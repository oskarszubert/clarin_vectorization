Guarani, zasłużony klub piłkarski z miasta Campinas (mistrz Brazylii z roku 1978) wywalczył awans do trzeciej fazy tegorocznych rozgrywek brazyliskiej trzeciej ligi. Jest to równoznaczne z zapewnieniem sobie gry w przyszłorocznej, mocno okrojonej (20 - zespołowej) trzeciej lidze i prawem gry o jedno czterech miejsc, premiowanych awansem do przyszłorocznej drugiej ligi.   Do trzeciej fazy awansowały również kluby: Ituiutaba-MG, Confiança-SE, Duque de Caxias-RJ, Guaratinguetá-SP, Marcílio Dias-SC, Paysandu, Rio Branco-AC i Atlético-GO. Pozostałe siedem miejsc w trzeciej fazie zostanie obsadzonych jeszcze w tym tygodniu.  Największym przegranym tegorocznych trzecioligowych rozgrywek jest wielki klub z Recife - Santa Cruz, który nie zdołał awansować do trzeciej fazy, co oznacza degradację do przyszłorocznej, nowo tworzonej czwartej ligi - Serie D. Prezes klubu, Edson Nogueira, jest załamany kolejnymi degradacjami Santa Cruza - z pierwszej ligi do czwartej - postanowił więc dokonać w klubie totalnej czystki: już za kilka dni zostaną rozwiązane kontrakty z 11 piłkarzami i z całym sztabem trenerskim, a zaraz potem prezes zwolni się sam i ogłosi bezzwłoczne, przedterminowe wybory nowych władz klubu.   - Przepraszam wiernych kibiców naszego klubu za tę sytuację, do jakiej nasz klub doprowadziliśmy - oświadczył Edson Nogueira. 