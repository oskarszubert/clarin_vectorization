W tym tygodniu zostaną rozegrane pierwsze mecze jednej ósmej finału:  Wtorek, 22 września River Plate (Urugwaj) - Vitoria Strategicznym celem Vitorii jest zajęcie w lidze miejsca w pierwszej czwórce, dającego prawo gry w przyszłorocznej edycji Copa Libertadores, dlatego ekipa trenera Vagnera Manciniego nie będzie iść w tym meczu na całość. Poza tym, Vitoria nie ma praktycznie żadnego doświadczenia w międzynarodowych rozgrywkach pucharowych.   Środa, 23 września Alianza Lima (Peru) - Fluminense Ostatnie miejce w tabeli Brasileirao, upokarzająca klęska 1:5 w meczu z Gremio, coraz bardziej realny spadek do Serie B - takie są obecne realia Fluminense. Czy w takich warunkach można się w ogóle zmobilizować do gry o Copa Sudamericana?  I czy warto się mobilizować, czy nie lepiej skupić wszystkie swoje siły na lidze?  Na te pytania ekipa Fluminense będzie musiała sobie odpowiedzieć przed tym meczem. Inter Porto Alegre - Universidad de Chile Inter zdobył Copa Sudamericana w roku ubiegłym. Strategicznym celem klubu nie jest jednak w tym roku obrona tego trofeum, lecz zdobycie mistrzostwa Brazylii, zaś planem minimum - zajęcie miejsca w pierwszej czwórce ligowej tabeli, dającego prawo gry w Copa Libertadores. Inter ma przed sobą w niedzielę bardzo trudny mecz z Flamengo, dlatego na pewno nie wystąpi z całą siłą przeciwko Chilijczykom. Botafogo - Emelec (Ekwador) Botafogo skupia swą uwagę na lidze, gdzie wciąż znajduje się w strefie spadkowej. Dlatego mecz z Emelekiem Botafogo będzie chciało wygrać jak najmniejszym nakładem sił, a w takich razach można czasem nie wygrać wcale... Czwartek, 24 września Cerro Porteno (Paragwaj) - Goias Dwa główne kluby piłkarskie Paragwaju to Olimpia i Cerro Porteno. W bezpośrednich meczach tych drużyn najczęściej wygrywa w ostatnich latach Cerro, ale to Olimpia ma na swoim koncie sukcesy w rozgrywkach międzynarodowych: trzykrotne zdobycie Copa Libertadores (w latach 1979, 1990 i 2002). Cerro nigdy nie zdobyło żadnego pucharu, dlatego od lat wręcz obsesyjnie walczy o jakiekolwiek trofeum międzynarodowe, żeby wreszcie skończyć z kpinami kibiców Olimpii.  Będzie to zatem dla Goias - skupiającego obecnie całą swą uwagę na Brasileirao - bardzo trudny mecz. Nie da się wygrać z Cerro w Asuncion, grając na pół gwizdka i oszczędzając siły na arcyważny, niedzielny mecz z Gremio... 