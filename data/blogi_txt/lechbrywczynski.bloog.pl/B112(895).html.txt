Nazwa Barueri budzi u wielu kibiców lekceważenie: to mały klub bez dorobku, czego on szuka w brazylijskiej Serie A? Faktycznie, klub jest młody: powstał w 1989 r. i musiał się mozolnie wspinać po ligowych szczeblach, żeby dojść do Serie A. Chociaż słowo "mozolnie" nie jest może najodpowiedniejsze: Barueri wywalczyło aż siedem ligowych awansów w ciągu zaledwie ośmiu kolejnych lat! Były to awanse w rozgrywkach stanowych Campeonato Paulista oraz w rozgrywkach ogólnobrazylijskich - od Serie C do Serie A.  Że te awanse nie były dziełem przypadku, dowodem jest aktualna, wysoka pozycja Barueri w tabeli Brasileirao.   Tajemnica sukcesu klubu z interioru stanu Sao Paulo jest prosta: sprawne zarządzanie klubem przez zarząd oraz inwestowanie w infrastrukturę przez klub i przez władze miasta Barueri. Dzięki temu klub posiada nowoczesny ośrodek treningowy CT Vila Porto, a swoje mecze rozgrywa na należącym do miasta nowym stadionie Arena Barueri. Stadion ten jest jeszcze w trakcie rozbudowy, ale już prezentuje się efektownie, o czym mogą was przekonać fotki w poniższych dwóch linkach:  http://glo boesporte.globo.com/Esportes/foto/0,,21389380-EX,00.jpg http://g loboesporte.globo.com/Esportes/foto/0,,21389358-EX,00.jpg Dynamiczne Barueri nie po to weszło do Serie A, żeby z niej od razu spaść. A spaść przecież ktoś musi. To dlatego w kłopotach są obecnie stare i zasłużone, ale niedoinwestowane i źle zarządzane kluby, takie jak Fluminense...  Link do oficjalnej strony klubu Gremio Recreativo Barueri macie tu: http://www.grbarueri.com.br/ 