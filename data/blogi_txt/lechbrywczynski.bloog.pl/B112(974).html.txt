Oto najbliższe mecze pucharowe drużyn brazylijskich:  Wtorek, 25 sierpnia Coritiba - Vitoria Coritiba obchodzi w tym roku stulecie istnienia klubu i chciałaby je uczcić zdobyciem Copa Sudamericana. Ale w pierwszym, wyjazdowym meczu "Coxa" przegrała z Vitorią 0:2 i dziś trzeba będzie odrabiać straty. Cała nadzieja w Marcelinho...   Środa, 26 sierpnia Flamengo - Fluminense Fluminense kompletnie odpuszcza sobie Copa Sudamericana, bo jest w rozpaczliwej sytuacji w tabeli Brasileirao. Dlatego wystawi w tym meczu skład całkowicie rezerwowy. W pierwszym meczu ta młodzież Fluminense spisała się dobrze i niespodziewanie wywalczyła remis. A Flamengo? Tu odpowiedź jest trudniejsza. Strategicznym celem Flamengo jest w tym roku jeśli nie mistrzostwo, to przynajmniej miejsce w G-4, dające udział w rozgrywkach Copa Libertadores 2010. Czy jednak jest to cel realny? Moim zdaniem nie - jest w Brasileirao kilka drużyn silniejszych i  mających bardziej ustabilizowaną formę. Gdybym ja był prezesem Falmengo, postawiłbym przed drużyną "Mengao" inne cele na resztę tego roku: utrzymanie się w lidze i zdobycie Copa Sudamericana. Cele bardziej realne, a poza tym, Adriano miałby na swoim koncie trofeum, zdobyte w barwach Flamengo!  Trener Andrade patrzy zapewne na tę sprawę inaczej, bardziej konkretnie: wie, że jeśli Flamengo przegra z rezerwowym składem Fluminense i odpadnie, to on zostanie zwolniony...  Do składu Flamengo wracają w tym meczu: Airton, Fabrício, David, Petkovic i Emerson.   Atletico Mineiro - Goias To pierwszy mecz tych drużyn w tegorocznych rozgrywkach Copa Sudamericana. W tym spotkaniu zapewne wystąpi w pierwszym składzie Goias doświadczony Fernandao. Trener gości Helio dos Anjos liczy na dobrą grę duetu, występującego niegdyś w Interze Porto Alegra: Iarley - Fernandao. 