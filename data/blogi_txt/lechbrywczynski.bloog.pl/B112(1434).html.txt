Dziś (środa, 27 października) zostanie rozegrany pierwszy mecz 32 kolejki: Flamengo - Corinthians. W barwach "Timao" wystąpi Ronaldo, dla którego będzie to kolejne, zapewne niezbyt przyjemne spotkanie z torcidą Flamengo - swego ukochanego (niegdyś) klubu. Trener Tite ma nadzieję, że "Fenomeno" będzie w stanie rozegrać całe 90 minut. Dla Corinthians jest to mecz szczególnej wagi, bo w walce o tytuł mistrzowski liczy się każdy punkt. Tak naprawdę to gości zadowoli tylko zwycięstwo, które byłoby przy okazji rewanżem za porażkę w tegorocznych rozgrywkach Copa Libertadores. Flamengo też jednak potrzebuje punktów, bo chce się oddalić na bezpieczną odległość od strefy spadkowej. Gdyby ten mecz odbywał się miesiąc temu, Flamengo byłoby na straconej pozycji. Teraz jednak, z trenerem Luxemburgo, "Mengao" gra znacznie lepiej i wcale nie jest bez szans przynajmniej na remis. 