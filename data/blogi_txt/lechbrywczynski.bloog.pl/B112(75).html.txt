Ukazał się kolejny, szósty już numer "Magazynu Elbląskiego". Okładka pisma poświęcona jest Kanałowi Elbląskiemu, który znalazł się na opublikowanej niedawno liście "Siedmiu cudów Polski".  Z ciekawszych tekstów tego wydania regionalnego kwartalnika wymienić należy szkic Jerzego Domino na temat nie istniejącego już, elbląskiego kościoła Trzech Króli, artykuł "Golfowe pole nadziei", w którym Edward Janusz Jaremczuk prezentuje budowane obecnie pod Pasłękiem pole golfowe, artykuł Lecha Słodownika, poświęcony hodowli koni w dawnych Prusach Wschodnich oraz tekst "Miasto w formie", w którym Paweł Płoski przygląda się zdobiącym elbląskie ulice formom przestrzennym i zastanawia się nad ich przyszłością.  Warto również przeczytać wywiad ze słynnym śpiewakiem operowym Wiesławem Ochmanem; tekst Izabeli Seredochy, dotyczący wykorzystywania funduszy unijnych na Warmii i Mazurach; artykuł, poświęcony elbląskiemu zborowi zielonoświątkowemu "Nowe Życie"; reportaż z gminy Godkowo; podsumowanie 15 lat działalności Wyższego Seminarium Duchownego Diecezji Elbląskiej; szkic historyczny na temat statków, produkowanych w przedsiębiorstwach, należących do Ferdinanda Schichaua; fragment wydanej w tych dniach przez elbląskie wydawnictwo URAN powieści Pawła Lewandowskiego "Zerwane mosty" i in.  Ciekawostką jest fakt, iż w tym wydaniu "Magazynu Elbląskiego" zamieszczony został również artykuł "Farmerzy spod Elbinga", którego autorem jest Elmo Murray - mieszkaniec "drugiego Elbląga" za oceanem, czyli miasteczka Elbing w Kansas. Inną niespodzianką dla Czytelników są również bardzo interesujące fragmenty przygotowywanej obecnie do druku książki E. J. Jaremczuka, poświęconej dziejom Aeroklubu Elbląskiego. Wydawcą "Magazynu Elbląskiego" jest wydawnictwo URAN - www.uran.pl 