Od wczoraj Fluminense jest najbardziej nielubianym klubem piłkarskim w Brazylii. Tak naprawdę słowo "nielubianym" to eufemizm, bo przez internetowe fora i portale społecznościowe przewala się fala wrogich temu klubowi komentarzy.  Na Facebooku błyskawicznie powstały liczne profile, ośmieszające klub z Rio, takie jak "Fluminense entra com recurso", "Anti fluminense", "Movimento Uniao contra o Fluminense" czy "Fluminense - A Vergonha do Futebol Brasileiro". A wszystko dlatego, że Fluminense nie pogodziło się ze spadkiem do Serie B, który stał się faktem po ostatniej ligowej kolejce i złożyło do sportowego trybunału STJD skargę przeciwko Portuguesie. Powodem skargi był fakt, iż w składzie Portuguesy pojawił się w jednym meczu nieuprawniony zawodnik. Trybunał uznał zasadność skargi i odebrał Portuguesie łącznie cztery punkty, w wyniku czego klub ten spadł do Serie B, a Fluminense zapewniło sobie pozostanie w Serie A. Kibice Flu są zadowoleni z werdyktu, ale torcidy pozostałych klubów oburza zaistniała sytuacja, a to z kilku co najmniej powodów: - Fluminense nie uznało po sportowemu wyników, wywalczonych na boisku, lecz odwołało się do trybunału. - Kilka tygodni temu w podobnej sytuacji Cruzeiro zostało ukarane za wystawienie nieuprawnionego zawodnika tylko grzywną, bez odbierania punktów. - Fluminense już po raz trzeci w historii klubu wykorzystało prawne kruczki, żeby "poprawić" swój wynik, osiągnięty na boisku: najgłośniejszym tego przykładem była słynna "virada de mesa" (dosłownie: odwrócenie stolika) z 1999 r., kiedy Fluminense "boczną furtką" załatwiło sobie awans bezpośrednio z Serie C do Serie A. 