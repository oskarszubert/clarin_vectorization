Wiodącym tematem numeru są tym razem żuławskie domy podcieniowe, kompetentnie i szczegółowo omówione w artykule Jerzego Domino. Autor pisze m. in.: "Żuławskie domy podcieniowe charakteryzuje różnorodność odmian: dom z podcieniem szczytowym, ze skrzydłem bocznym, z podcieniem niesymetrycznym, z podcieniem symetrycznym, zblokowany w zagrodzie holenderskiej w kilku kolejnych odmianach. Domy bywały parterowe, piętrowe, drewniane, ryglowe, domy z drugim podcieniem, domy z podcieniem i oknem powiekowym. Opis każdego typu może być tematem oddzielnego artykułu. Zróżnicowany i nieraz bardzo bogaty był ich detal ciesielski i architektoniczny."   Inne, ciekawsze teksty, zamieszczone w tym numerze elbląskiego kwartalnika, to m. in. artykuł Edwarda Janusza Jaremczuka na temat ewentualnego zainstalowania tarczy antyrakietowej w Polsce; szkic Pawła Płoskiego, przypominający artystyczną sylwetkę Aleksandra Sewruka  i jego zasługi m. in. dla teatru elbląskiego; prezentacja fromborskich organów i ich dziejów, pióra Jana Brzozeckiego, dyrektora Międzynarodowego Festiwalu Muzyki Organowej we Fromborku; artykuł prof. Andrzeja Grotha, prezentujący system opieki nad osobami ubogimi, funkcjonujący w Elblągu w latach 1772 - 1815, a także tekst Lecha Słodownika, przybliżający sylwetki znanych osób, które przewinęły się przez elbląski "Pałacyk" od chwili zbudowania tego gmachu...   Warto również przeczytać szczegółową relację z wyprawy elbląskich podróżników na szczyt Jebel Toubkal w Maroku, opis turystycznych atrakcji litewskich Druskiennik, będących miastem partnerskim Elbląga, artykuł poświęcony jubileuszowi 60 - lecia I Liceum Ogólnokształcącego w Elblągu, szkic historyczny, poświęcony dziejom elbląskiego zboru baptystów, relację Juliana Ursyna Niemcewicza z jego wizyty w Elblągu, Fromborku i Braniewie w pierwszej połowie XIX w., opis fajek, będących w posiadaniu elbląskiego kolekcjonera Janusza Charytoniuka i in. 