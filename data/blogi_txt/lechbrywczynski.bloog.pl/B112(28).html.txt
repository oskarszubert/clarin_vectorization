Jutro odbędą się w lidze brazylijskiej dwa wielkie klasyki: Palmeiras - Sao Paulo na stadionie Palestra Italia w Sao Paulo oraz Flamengo - Botafogo na Maracanie w Rio de Janeiro.  We wszystkich czterech klubach idą pełną parą przygotowania, czynione są kadrowe przetasowania, spowodowane kontuzjami i czerwonymi kartkami, a wszystkiemu towarzyszy narastające napięcie. Efektem tego napięcia są medialne polemiki pomiędzy trenerami, działaczami i zawodnikami rywalizujących klubów, o kibicach nawet nie wspominając.  Tak np. Rogerio Ceni (kapitan Sao Paulo) powiedział, że mecz powinien się odbyć na stadionie Morumbi, należącym do jego klubu, bo może on pomieścić 50 tys. kibiców, a Palestra Italia pomieści tylko połowę tej liczby. W odpowiedzi Gustavo (Palmeiras) powiedział, że ich klub ma prawo rozgrywac swoje mecze na własnym stadionie, a nie na "Morumbambi" ("bamibis" - jelonki Bambi, to określenie, jakim obdarzają Sao Paulo wrogowie tego klubu).  Sao Paulo liczy m. in. na Richarlysona, który ostentacyjnie odrzucił wczoraj ofertę włoskiej Romy i oświadczył, że zostanie w Sao Paulo - "najwspanialszym klubie świata, z którym zawsze walczy się o wielkie trofea". Palmeiras stawia natomiast na zabójczy duet napastników: Edmundo - Valdivia, który ma rozmontować obronę rywali i upokorzyć bramkarza Rogerio Ceniego. Kibice Sao Paulo nazywają z kolei drużynę Palmeiras cyrkiem: zwierzak ("Animal" Edmundo), magik ("Mago" Valdivia) i dziewięciu clownów...  W meczu Fla - Bota każda z drużyn zagra o inny cel. Botafogo chce dogonić Sao Paulo i powalczyć jeszcze o tytuł mistrzowski, a Flamengo zamierza na dobre oddalić się od strefy spadkowej. Kto wyjdzie z tych środowych konfrontacji zwycięsko - zobaczymy. 