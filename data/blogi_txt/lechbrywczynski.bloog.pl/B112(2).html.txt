Jeden z gości, odwiedzających mój blog, był łaskaw wpisać się do Księgi Gości i określić mnie tak: "kolejny lewak-poganin do wpisania na czarną listę".   Wpisu tego nie usunąłem, właśnie dlatego, żebyście mogli go przeczytać.  Nie muszę się nikomu tłumaczyć ze swoich poglądów, ale mam ochotę parę spraw wyjaśnić:  Moj światopogląd nie mieści się w żadnych ramach, w żadnych oficjalnych ideologiach - to po prostu mój światopogląd i tylko mój.Nie uprawiam polityki, nie prowadzę działalności partyjnej i nie mam zamiaru namawiać innych, żeby moje poglądy podzielali - wcale mi na tym nie zależy. Na poklasku czy uznaniu też nie, bo wtedy głosiłbym zupełnie inne poglądy. Nie chcę sprawować władzy, a jeśli już, to wyłącznie taką władzę, jaką dają argumenty.Uważam, że w moich poglądach jest trochę racji (każdemu wolno tak uważać!), ale nie chcę prowadzić za sobą tłumów, bo - jak pisał dawno temu Seneka - "na świecie nie jest jeszcze tak dobrze, żeby to, co słuszne, zyskiwało uznanie większości".Nie zgadzam się z jakimkolwiek szufladkowaniem, że np. poganin musi być prawicowcem. Ja się w to nie bawię i w żadne szufladki się nie mieszczę. Nikt, kto naprawdę, szczerze zadaje sobie trudne pytania i próbuje znaleźć namiastki odpowiedzi, nie może się w ideowe szufladki mieścić - chyba, że uprawia politykę, a myśli tylko dla pozoru. Poganinem jestem naprawdę (nie neopoganinem, tylko po prostu poganinem) mimo, że żadnych korzyści mi to nie daje, a i zrozumiany nie jestem ani przez prawicę, ani nawet przez lewicę, która uważa moje religijne przekonania za gusła.  Nie przejmuję się tym - ja naprawdę wierzę w to, że bogowie (w liczbie mnogiej!!!) istnieją. Zakładam przy tym, że my, Słowianie, nazywaliśmy tylko bogów Olimpu innymi imionami.  Wolno mi tak zakładać: wyznawcy innych religii też tylko wierzą, a nie wiedzą (nawet jeśli mówią inaczej). Człowiek ze swej natury nie ma możliwości, żeby za życia "sprawdzić", jak z tymi zaświatami i bogami naprawdę jest: musi wybierać "w ciemno", jak w znanym teleturnieju.  Pod moimi dawnymi artykułami nadal się podpisuję. Jestem konserwatystą w sferze etyki (może nawet czasem za wiele od siebie wymagam) i łączę to z krytycyzmem wobec niesprawiedliwych stosunkow społecznych, jakie na naszej planecie widzę. Bo są niesprawiedliwe, skoro w Unii Europejskiej płaci się rolnikom za nie produkowanie żywności, a w Afryce ludzie umierają z głodu! Jeśli ktoś uważa, że takie połączenie poglądów nie jest możliwe, to jego sprawa.    Ja zawsze podaję - lepsze lub gorsze - argumenty na poparcie swoich tez. Jeśli piszę z szacunkiem o Enverze albo Chavezie, to przecież nie dlatego, że miałbym zamiar ich naśladować! Ani też po to, żeby osiągnąć jakikolwiek polityczny efekt, bo o to zupełnie nie dbam. Piszę tylko po to, by dać wyraz swoim osobistym przekonaniom.  Nikogo nie mam zwyczaju obrażać, za to chętnie podejmuję dialog i polemikę, bo właśnie tego - światopoglądowego DIALOGU!!! - w dzisiejszej Polsce prawie wcale nie ma. Są same tylko prawdy oczywiste, "ustalone" przez elitę. Ja nie mam patentu na wiedzę i mądrość, ale żądam prawa do wypowiadania swoich poglądów. Tylko tyle i aż tyle. Taki jestem. Co dzień co prawda jestem trochę inny, ale ogólnie biorąc, oscyluję wokół tego wszystkiego, co powyżej napisałem.  Niech Zeus i inni bogowie Olimpu mają Was w swojej opiece... 