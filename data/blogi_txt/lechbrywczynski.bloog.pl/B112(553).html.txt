W większości krajów arabskich panują autorytarne reżimy, nie mające nic wspólnego z demokracją. Na czele tych reżimów stoją czy to monarchowie (królowie. szejkowie, emirowie itd.) czy to "dożywotni" prezydenci. Walka o demokrację oczywiście w tych krajach trwa, ale z oczywistych względów toczy się pod hasłami islamizacji, a nie pod hasłami zbudowania demokracji w stylu zachodnim (te ostatnie nie zyskałyby masowego poparcia).Dlatego arabskie reżimy od lat widzą swojego głównego wroga nie w Izraelu, tylko w Iranie - kraju rewolucji islamskiej, która w 1979 r. obaliła władzę szacha. Zaraz po zwycięstwie tej rewolucji przerażeni arabscy szejkowie popchnęli Irak Saddama do walki z Iranem: wspólnie z Zachodem wspierali, zbroili i finansowali Saddama, żeby tylko powstrzymał Iran i jego rewolucję. USA i Europa zdają sobie sprawę, że w razie zaprowadzenia demokracji w takim np. Egipcie, miejsce reżimu prezydenta Mubaraka zajmą rządy demokratycznie wybranych, islamskich fundamentalistów: wrogich Izraelowi i Zachodowi. Przykładem jest choćby Palestyna: w pierwszych wolnych, demokratycznych, palestyńskich wyborach wygrał Hamas. Dlatego Zachód - mający w ustach pełno frazesów o demokracji, prawach człowieka itp. - dla realizacji swoich doraźnych celów politycznych wspiera arabskie reżimy, oparte na siłach bezpieczenstwa. Klasycznym tego przykładem jest Egipt. Smutne to, ale prawdziwe.Te arabskie, autorytarne reżimy są określane przez USA jako rządy "umiarkowane", gotowe do dialogu z Izraelem. W przeciwieństwie do "ekstremistów" (czyli wrogów politycznych Zachodu: Iran, Syria, libański Hezbollach i palestyński Hamas), których trzeba zwalczać, a ich wpływy ograniczać. To, że w Iranie jest bez porównania więcej demokracji, niż w Egipcie (w końcu mieszkańcy wybierają prezydenta spośród kilku kandydatów), a Syria jest najbardziej zlaicyzowanym i najbardziej tolerancyjnym religijnie spośród wszystkich państw arabskich, na opinię Zachodu w żaden sposób nie wpływa... Z takiej sytuacji korzysta Izrael: przecież blokada Gazy jest utrzymywana przy współpracy z Egiptem (nawet kobiety i dzieci nie mogą przekroczyć granicy Gazy z Egiptem, żeby uciec spod bomb, a międzynarodowa pomoc humanitarna i medyczna ma problemy, by dostać się do Gazy). W bliskowschodnich mediach pojawiają się nawet informacje, iż niektórzy przedstawiciele egipskich władz wyrażają (oczywiście poufnymi kanałami) pretensje do Izraela o to, że likwidacja Hamasu idzie tak opornie... Dlatego dziś, z powodu izraelskiego ataku na Gazę, w krajach arabskich panuje wrzenie: zwykli ludzie nie mogą się pogodzić z polityką swoich rządów. Może to przynieść tym krajom (zwłaszcza Egiptowi czy Jordanii) w najbliższych latach poważne wstrząsy wewnętrzne. Jeśli w państwach arabskich zdarzy się kiedyś coś w rodzaju wschodnioeuropejskiej Jesieni Ludów z roku 1989 i tamtejsze reżimy zostaną obalone, to Zachodowi przybędzie poważnych problemów...Jeszcze słówko o Izraelu. Praprzyczyną wszystkich wojen izraelsko - arabskich jest to, że Izrael nie chce się integrować z regionem, w którym leży; że nie chce przyjąć do wiadomości, że jest azjatyckim krajem, leżącym na Bliskim Wschodzie, w sąsiedztwie takich krajów, jak Liban, Syria, Jordania czy Egipt. Żeby się integrować, trzeba uważać sąsiadów za godnych szacunku, równych sobie partnerów, w stosunku do których przestrzega się prawa miedzynarodowego. A tymczasem w Izraelu takiego myślenia, niestety, nie widać. Syryjskie wzgórza Golan są bezprawnie okupowane przez Izrael od 1967 r., wbrew rezolucjom ONZ. Wystarczyłoby oddać Syrii te wzgórza (przy dzisiejszej technice wojennej nie mają już one większego znaczenia strategicznego) żeby mieć w Syrii pokojowego sąsiada. Ale trzeba by było zasiąść z tą Syrią do stołu i negocjować jak równy z równym. A przeciez Izrael ma "zasady": nie rozmawiać z Syrią, nie rozmawiać z Iranem...Dlatego Izrael, choć miałby wiele do zaoferowania krajom Bliskiego Wschodu (gospodarka, kultura), to na razie jest gotów się integrować z kim innym: z Unią Europejską, z USA (skąd płynie broń i strumień dolarów, pozwalający prowadzić kosztowne wojny). Izrael uważa sam siebie za cząstkę świata zachodniego, przypadkowo znajdującą się poza Europą: piłkarska reprezentacja Izraela i kluby z tego kraju grają w europejskich rozgrywkach, piosenkarze z Izraela występują w konkursach Eurowizjii... Dopiero kiedy Izrael przestanie wreszcie udawać, że nie leży w Azji, powstanie realna szansa na pokój z krajami arabskimi i z Palestyńczykami. O ile Palestyńczycy do tego czasu dotrwają. Dzisiejsze tereny palestyńskie (Gaza i Zachodni Brzeg) to tylko jedna trzecia terenów, zajmowanych przez Palestyńczyków jeszcze kilkadziesiąt lat temu: reszta Palestyny jest teraz Izraelem.Najlepsze, co może zrobić Obama, kiedy zostanie już prezydentem USA, to nawiązać dyplomatyczne kontakty z Iranem, a potem posadzić przy negocjacyjnym stole przedstawicieli Iranu i Izraela. To będzie wstęp do prawdziwego pokoju na Bliskim Wschodzie. 