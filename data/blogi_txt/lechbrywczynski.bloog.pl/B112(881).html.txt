Internacional Porto Alegre przegrał w Ekwadorze rewanżowy mecz z miejscowym LDU 0:3 (gole: Espinola, Bieler i Vera). Superpuchar Ameryki Południowej zdobyli gospodarze.   Inter rozpoczął ten mecz dobrze i osiągnął przewagę, ale błąd w obronie przyniósł gola gospodarzom. Potem znów okres przewagi Interu i ...drugi gol dla gospodarzy. W tym momencie było już praktycznie po meczu, więc w drugiej połowie Inter grał apatycznie i stracił trzeciego gola.   Zaraz po zakończeniu meczu w Ekwadorze nad Porto Alegre pojawiły się sztuczne ognie. To kibice Gremio świętowali klęskę swego lokalnego wroga...    Mój komentarz: To już drugi (po Copa do Brasil) przegrany puchar Interu w ciągu zaledwie tygodnia, drugie rozczarowanie. A przecież LDU nie jest w tym roku silnym zespołem, co dobitnie okazało się kilka miesięcy temu, podczas rozgrywek Copa Libertadores, gdzie LDU nie wyszło nawet z grupy, wygranej przez o ileż słabszy od Interu i mniej ograny w pucharowych meczach Sport Recife. Jeśli LDU przegrywa ze Sportem, a teraz wygrywa z Interem (mającym w składzie tak renomowanych piłkarzy, jak Nilmar, Kleber, Taison, D'Alessandro czy Guinazu) to oznacza, że z ekipą z Porto Alegre dzieje się coś niedobrego. Może, jak twierdzą niektórzy, słabością drużyny jest trener Tite, który nie umie wykorzystać tkwiącego w niej potencjału?  Dwa lata temu, w 2007 r., Inter Porto Alegre, prowadzony wówczas przez trenera Alexandre Gallo, zdobył w pięknym stylu Recopa Sudamericana (wygrywając z meksykańską Pachucą), a mimo to niedługo potem trener Gallo został zwolniony. Czy teraz trener Tite utrzyma się na stanowisku?   Kiedy w roku ubiegłym Inter Porto Alegre zdobył Copa Sudamericana, klub chwalił się, że jest "Campeao de tudo" - mistrzem wszystkiego - bo zdobył w swojej historii wszystkie możliwe dla siebie do zdobycia trofea: Campeonato Gaucho, mistrzostwo Brazylii, Copa Libertadores, Copa Sudamericana, Recopa Sudamericana i Mundial Klubów FIFA. Zarząd klubu zapowiadał wówczas, że kolejne tytuły i trofea przyniesie klubowi rok 2009 - rok stulecia klubu.  Jak na razie, niewiele z tego wychodzi: Inter wygrał tylko Campeonato Gaucho, natomiast przegrał Copa do Brasil i Recopa Sudamericana. W tym roku Inter ma jeczcze przed sobą: Brasileirao (gdzie celuje w mistrzostwo Brazylii lub co najmniej w miejsce w pierwszej czwórce, dające awans do Copa Libertadores 2010), Copa Sudamericana oraz wyjazd do Japonii na mecz z mistrzem tego kraju o Copa Suruga Bank. Ile jeszcze rozczarowań przeżyją w roku jubileuszu kibice "colorados"? 