Trener Estevam Soares (Barueri) jest zaskoczony euforią, w jaką wpadli jego zawodnicy po ostatnich, udanych meczach:  - Muszę odbyć poważną rozmowę z moją drużyną. Jest za wcześnie, żeby myśleć o zdobyciu tytułu mistrzowskiego czy o dostaniu się do Copa Libertadores 2010. Trzeba spokojnie skupiać się na kolejnych meczach i gromadzić punkty, a na finiszu rozgrywek okaże się, co z tego wyjdzie! Estevam Soares mógłby z powodzeniem występować w serialu "Pohamuj entuzjazm"...   Trener Rene Simoes (Coritiba) martwi się tym, że jego drużyna zawodzi w trudnych chwilach, pod presją przeciwnika. Dlatego domaga się od zarządu klubu zakontraktowania ze dwóch doświadczonych zawodników.  Nie wystarczy mu Marcelinho, weteran Bundesligi? Trener Parreira, zwolniony w poniedziałek przez Fluminense, nie zamierza się wyprowadzać z Rio de Janeiro. Dlatego oświadczył, że chętnie poprowadzi jakąś ligową drużynę, ale tylko w klubie z Rio.  Trenerzy: Ney Franco (Botafogo) i Cuca (Flamengo) mają zatem kandydata na swoje posady...    Merlin, 18 - letni napastnik z Afryki (konkretnie z Republiki Kongo) zadebiutuje w młodzieżowej drużynie Botafogo podczas rozpoczynającego się wkrótce turnieju juniorów "Taça Belo Horizonte de Futebol Junior".  Pseudonim zawodnika jest obiecujący. Czy afrykański "Merlin z Botafogo" okaże się czarodziejem futbolu?   Kibice Gremio są dość specyficzni, nie tylko z powodu "avalanche", o którym niedawno pisałem. Także dlatego, że sednem ich mentalności jest to, co nazywają oni "Alma Castelhana" (dusza kastylijska). Wrzućcie hasło "Alma Castelhana" do wyszukiwarki, a pokaże się Wam wiele stron i blogów, zawierających to hasło, a dotyczących z reguły nie Kastylii, ale Gremio Porto Alegre... Jedną z takich "gremistycznych" stron, nazywającą się wprost "Alma Castelhana' macie tu: http://www.almacastelhana.com.br/ Tak kibice Atletico Mineiro cieszyli się w minioną niedzielę na trybunach stadionu Mineirao ze zwycięstwa nad Cruzeiro: http://www.youtube.com/watch?v=4mqe2nvfbrI Kiedy obie drużyny spotkają się w rundzie rewanżowej, Cruzeiro wystawi pierwszy skład. Kto będzie się wtedy cieszył?   Pele skrytykował superdrogie transfery, dokonane ostatnio przez Real Madryt i inne wielkie kluby europejskie:  - Przychodzi do klubu zawodnik, całuje herb klubu i przysięga dozgonną miłość. A potem odchodzi do innego klubu, który mu więcej zapłaci, tam też całuje herb i przysięga dozgonną miłość...  Pele przypomniał, że kiedy był jeszcze piłkarzem, miał oferty od wielu klubów europejskich, ale nie skorzystał z żadnej z nich, bo wolał grać w Santosie. 