Dziś i jutro zostaną rozegrane kolejne mecze brazylijskiej drugiej ligi:  Piątek, 11 września Vasco da Gama - Parana hit! Vasco chce wygrać i wrócić na pozycję lidera. Powinno to się udać: i dlatego, że Vasco ma silniejszy skład, i dlatego, że z Parany odszedł kilka dni temu trener Soares, co może się negatywnie odbić na grze drużyny gości.  Piłkarzy Vasco cieszy to, że rozegrają ten mecz na swoim klubowym stadionie Sao Januario: tutaj czują się znacznie lepiej, niż na Maracanie... Ponte Preta - Atletico Goianiense hit! Atletico rywalizuje o pierwsze miejsce w tabeli z Vasco i z Guarani. Ponte Preta też ma ambicje, też chce walczyć o awans, ale na razie zajmuje miejsce w środkowych rejonach tabeli: trener Marcio Bittencourt ma nadzieję, że ten mecz będzie przełomem...  Campinense - Ipatinga Campinense ma o co walczyć: jeśli wygra ten mecz, to zapewne opuści ostatnie miejsce w tabeli.   Sobota, 12 września Bahia - Portuguesa hit! Pojedynek dwóch ekip, walczących o awans do Serie A. Faworytem jest Bahia,  grająca przed własną publicznością. Ale trener Benazzi z Portuguesy nie traci nadziei:  - To będzie ciężki mecz. Trzeba będzie wytrzymać presję i powalczyć o zwycięstwo.  Figueirense - Ceara hit! Ceara będzie zaciekle bronić miejsca w G-4 na stadionie Orlando Scarpelli. Dla Figueirense to z kolei jedna z ostatnich szans, by podtrzymać swoje nadzieje na awans.  Vila Nova - Duque de Caxias To z kolei pojedynek drużyn, broniących się przed spadkiem. Gilson Kleina, trener Quque, żąda od swoich zawodników lepszej skuteczności:  - Jesteśmy we wszystkich meczach równorzędnym rywalem, ale nie potwierdzamy tego zdobywaniem goli. Nasz atak jest nieskuteczny, szwankuje wykończenie. Jeśli to poprawimy, to od razu awansujemy w tabeli.  Fortaleza - ABC- RN A tu mamy mecz desperatów: obie drużyny są w strefie spadkowej, obie zachowały jednak nadal szanse na uniknięcie degradacji. Fortaleza ma znacznie większe ligowe doświadczenie niż ABC, a przy tym gra u siebie: jeśli Fortaleza tego meczu nie wygra, to degradacja do Serie C stanie się bardzo prawdopodobna...  America-RN - Sao Caetano Sao Caetano, wzmocnione o Washingtona (nie mylić z Washingtonem z Sao Paulo) oraz Hugo, podejmie walkę o zwycięstwo w tym meczu. Bo tylko zwycięstwo ekipę "Azulao" urządza: Sao Caetano jest piąte w tabeli, a przecież do Serie A awansują cztery pierwsze zespoły. Do czwartej w tabeli Ceary dzielą Sao Caetano tylko i aż cztery punkty... 