Ponte Preta pokonała w jednej ósmej rozgrywek Copa Sudamericana kolumbijskie Deportivo Pasto 2:0. Gole zdobyli Uendel i Fellipe Bastos (rewelacyjnie wykonany rzut wolny). Był to absolutny debiut Ponte Prety (klubu, liczącego sobie 113 lat historii) w międzynarodowych rozgrywkach pucharowych.Inne mecze Copa Sudamericana były dla klubów brazylijskich mniej udane; Coritiba przegrała u siebie z kolumbijskim Itagüí Ditaires 0:1 (po meczu trener Marquinhos Santos został zwolniony ze stanowiska), a Sport Recife uległ na wyjeździe paragwajskiemu Libertadowi 0:2. W rozegranym awansem meczu 25 kolejki brazylijskiej Serie A broniąca się przed spadkiem Criciuma zremisowała 1:1 z Atletico Mineiro (był to pierwszy mecz Argela Fucksa w roli trenera Criciumy). Taki sam wynik padł (co jest sporą niespodzianką) w pojedynku Santosu z ostatnim w tabeli Nautico. Rozegrano kolejne mecze Serie B. Figueirense wygrało 2:1 z Cearą, a Paysandu sensacyjnie pokonało takim samym wynikiem wicelidera Chapecoense. To kolejny niezbyt udany występ Chapecoense - czyżby miejsce "zielonych" w G-4 mogło jeszcze zostać zagrożone? 