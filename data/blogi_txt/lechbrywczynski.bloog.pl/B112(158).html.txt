Na wtorkowym treningu Botafogo pojawił się niespodziewanie prezes tego klubu, Bebeto de Freitas. Podczas przerwy w zajęciach prezes wyzwał na snajperski pojedynek największego gwiazdora swojego klubu, Carlosa Alberto. Obaj wykonali po trzy rzuty karne; na bramce stanął 16-letni bramkarz juniorów Botafogo, Luis Guilherme.  Młody bramkarz robił, co mógł, ale nie obronił ani jednego strzału: i Bebeto de Freitas, i Carlos Alberto zdobyli po trzy gole...  Przy okazji Carlos Alberto poinformował prezesa, że chciałby nosić numer 19 na koszulce: grał z tym numerem w portugalskim Porto, kiedy klub tem wygrywał Ligę Mistrzów pod wodzą trenera Jose Mourinho.  - Mourinho powiedział do mnie: "masz 19 lat, więc będziesz grał w koszulce z numerem 19". Ten numer przyniósł mi szczęście w Porto i powinien mi przynieść szczęście także teraz, w Botafogo. Za dwa miesiące Botafogo zagra przecież w pucharowych rozgrywkach Copa Sudamericana - podkreśla Carlos Alberto dodając, że Engenhao (nowy stadion Botafogo) bardzo mu przypomina Estadio do Dragao w Porto.  Prezes Bebeto de Freitas zgodził się na to, żeby Carlos Alberto grał z numerem 19, ale tylko w meczach Copa Sudamericana; w lidze zawodnik ten będzie grał z innym numerem. 