Vanderlei Luxemburgo został zwolniony z funkcji trenera Palmeiras. Powodem był sprzeciw trenera wobec odejścia Keirrisona do Barcelony, a zwłaszcza wobec sposobu realizacji tego transferu.  A wyglądało to mniej więcej tak: firma Traffic, do której należy aż 80 % praw transferowych Keirrisona, dokonuje tej transakcji na własna rękę, informując o wszystkim klub dopiero w trakcie negocjacji. Posłuszny firmie Keirrison wyjechał do Kurytyby spakować manatki, nie informując trenera Luxemburgo o niczym.  Luxemburgo uznał zachowanie piłkarza za skandaliczne, za brak szacunku wobec trenera  oraz kolegów z drużyny i oświadczył:  - Jeśli jego transfer do Barcelony nie dojdzie do skutku, to dopóki ja jestem trenerem Palmeiras, Keirrison już w składzie "verdao" nigdy nie zagra!   Luxemburgo dodał również (a to szczególnie zabolało zarząd Palmeiras) że kiedy Keirrison przestał pojawiać się na treningach, zadzwonił z pytaniem do jednego z włodarzy klubu - ów dyrektor też o niczym nie wiedział! Zaraz po tej wypowiedzi trenera tenże dyrektor oświadczył, że i owszem, wiedział i że wyjazd Keirrisona do Kurytyby był dokonany za aprobatą zarządu klubu. Przypuszczam jednak, ze to Luxemburgo mówił w tej sprawie prawdę. Właśnie to "naruszenie hierarchii" jest oficjalną przyczyną zwolnienia Luxemburgo...  Część kibiców Palmeiras żadała, owszem, odejścia Luxemburgo za odpadnięcie z Copa Libertadores. Ale nawet oni nie akceptują panoszenia się firmy Traffic w klubie i domagają się teraz od zarządu klubu i prezesa Beluzzo rozwiązania umowy Palmeiras z ta firmą, bo firma bardziej na tej umowie korzysta niż klub (tak np. 80% pieniędzy z 16 mln euro za sprzedaż Keirrisona wpłynie na konto firmy, tylko 20% na konto klubu). Traffic ma jednak wypróbowany sposób na to, żeby udobruchać torcidę: zapewne w najbliższych dniach kupi dla Palmeiras jakiegoś niezłego napastnika z Chile albo z Kolumbii... Najlepiej zarządzane brazylijskie kluby, jak Sao Paulo czy Internacional Porto Alegre, nie korzystają z pośrednictwa firm takich jak Traffic przy dokonywaniu transferów: same decydują o wszystkim. A Botafogo założyło ostatnio podobną firmę (fundusz inwestycyjny), ale firma ta jest całkowicie kontrolowana przez klub, będący właścicielem większościowego pakietu jej akcji. Dzięki temu polityka transferowa oraz wszystkie zyski z transferów pozostają pod kontrolą klubu.   Nie ulega wątpliwości, że postępowanie Botafogo to wzór do naśladowania dla Palmeiras. Po wyborze nowych władz klubu Palmeiras zapewne zerwie umowę z firmą Traffic i utworzy własną spółkę transferową.  Większość brazylijskich ekspertów uważa, że Keirrison popełnił błąd odchodząc z Palmeiras; że jest na taką przeprowadzkę zbyt mało doświadczony i życiowo, i piłkarsko. W końcu występował w Palmeiras tylko pół roku i to nie grał najlepiej w tych najważniejszych, najtrudniejszych meczach. Podobnego zdania jest także trener Luxemburgo oraz Edmilson, były zawodnik Barcelony, grający obecnie w Palmeiras.  A u kibiców Palmeiras Keirrison jest - po takim odejściu i perturbacjach z nim związanych - przekreślony: drzwi do klubu są dla niego na zawsze zamknięte. Thiago Neves mógł wrócić na pół roku do Fluminense po niepowodzeniu w Niemczech, ale Keirrisona nikt na Palestra Italia nie przyjmie...  Głównym kandydatem do zastąpienia trenera Luxemburgo jest Muricy Ramalho, do niedawna trener Sao Paulo.  Garść wspomnień. W tym linku możecie obejrzeć (od kuchni!) jak trener Luxemburgo przygotowywał psychicznie drużynę Palmeiras do ubiegłorocznego meczu finałowego Campeonato Paulista przeciwko Ponte Precie: http://www.youtube.com/watch?v=XKj9P5SROEM A tutaj macie gole z tego finału, zakończonego zwycięstwem Palmeiras 5:0: http://www.youtube.com/watch?v=foaLAceouaE feature=related 