W tym tygodniu brazylijskie drużyny rozegrają rewanżowe mecze ćwierćfinałowe Copa Libertadores:  Środa, 17 czerwca Gremio - Caracas FC (Wenezuela) W pierwszym meczu padł wynik 1:1, więc teraz wystarczy bezbramkowy remis, żeby Gremio awansowało. Gospodarze są faworytem, ale drużyna wenezuelska jest naprawdę dobrym i groźnym przeciwnikiem.  Dwa lata temu Santos w pierwszym meczu zremisował z Caracas na wyjeździe 2:2 i był w podobnej sytuacji, jak teraz Gremio. Tymczasem mecz rewanżowy rozpoczął się sensacyjnie i Caracas szybko objęło prowadzenie 2:0! Santos musiał się maksymalnie zmobilizować (genialnie grał Ze Roberto!) by ostatecznie wygrać 3:2 i zapewnić sobie awans. Fragmenty pamiętnego meczu Santos - Caracas macie tu: http://www.youtube.com/watch?v=hMwQeBSetcs  Nacional Montevideo (Urugwaj) - Palmeiras Gremio ma przed sobą spacerek w porównaniu z tym, co czeka Palmeiras. W Urugwaju w ogóle źle się gra ekipom przyjezdnym. O ile publiczność np. w Peru czy w Boliwii potrafi być obiektywna i nagradzać brawami ekipę rywali, jeśli jest ewidentnie lepsza od gospodarzy, to w Urugwaju publiczność jest bardziej nieprzejednana, wykazuje więcej agresji i jest daleka od obiektywizmu.  W pierwszym meczu padł remis 1:1, a zatem teraz Palmeiras potrzebuje do awansu albo zwycięstwa, albo przynajmniej remisu 2:2. Mówiąc krótko: potrzebuje bramek. Na szczęście obudził się ze strzeleckiej niemocy Keirrison, w formie są też: Ortigoza, Diego Souza i Cleiton Xavier. Ale największym atutem Palmeiras będzie w tym meczu trener Luxemburgo, którego doświadczenie i wiedza będą w tym meczu bardzo potrzebne.  Sao Paulo - Cruzeiro Ten brazylijski pojedynek będzie sędziowany przez argentyńskich arbitrów. W pierwszym meczu Cruzeiro wygrało u siebie 2:1, "niebieskim" wystarczy więc do awansu nawet remis. Ale na remis grać nie mogą, bo jeśli Sao Paulo zagra swoje, to może zdobyć kilka goli. W obu zespołach pełna mobilizacja: wszyscy mówią o "meczu życia" i o tym, że do ostatniej minuty będą walczyć o awans. Zapowiada się ciekawy pojedyne Klebera (Cruzeiro) z Washingtonem (Sao Paulo). Rok temu Washington golem dla Fluminense w ostatniej minucie wyeliminował Sao Paulo z pucharowych rozgrywek: czy teraz spłaci dług i zapewni ekipie Muricy'ego Ramalho awans? Szkoda, że jeden z tych zespołów musi odpaść: oba miałyby szanse na zdobycie trofeum... 