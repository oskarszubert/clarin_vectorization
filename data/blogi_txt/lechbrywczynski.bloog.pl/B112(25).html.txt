Amoroso to wybitny piłkarz, co do tego nie można mieć żadnych wątpliwości. Brylował na boiskach brazylijskich, potem zaliczał się do czołowych strzelców lig europejskich (Niemcy, Włochy).Największe sukcesy osiągnął jednak po powrocie do Brazylii, w roku 2005. Jako zawodnik drużyny Sao Paulo wygrał latem owego roku Copa Libertadores, czyli południowoamerykański odpowiednik piłkarskiej Ligi Mistrzów. A kilka miesięcy później uczestniczył w rozgrywanym w Japonii Mundialu Klubów FIFA, gdzie ekipa Sao Paulo zdobyła tytuł mistrzowski i miano najlepszej, klubowej drużyny na świecie (po wygraniu meczu finałowego z Liverpoolem 1:0).Skrót tego finału macie tu:http://www.youtube.com/watch?v=qXg3R3ubUEEi tu:http://www.youtube.com/watch?v=AfZ-2ExdC1c Powrót drużyny Sao Paulo do Brazylii był jednym, wielkim triumfem: pozdrowienia, gratulacje, przemarsze, uliczne parady, tłumy kibiców na każdym kroku. Już wówczas pojawiły się pogłoski, że Amoroso zamierza odejśc z klubu. Uwielbiający go kibice Sao Paulo skandowali więc na każdym kroku: "Amoroso, fica!" (Amoroso, zostań!). Podczas oficjalnej, klubowej fiesty na stadionie Morumbi, piłkarze stali na honorowym podium, a wielotysięczny tłum wciąż skandował: - Amoroso, fica!Stojący obok Amoroso bramkarz Rogerio Ceni, kapitan drużyny Sao Paulo, powiedział: - Amoroso, fica! - i wcisnął mikrofon w dłoń Amoroso.Tłum bił brawo, Amoroso się uśmiechał, ale nie powiedział ani słowa.A tydzień później był już we Włoszech, gdzie podpisał kontrakt z Milanem. Kontrakt ten okazał się potem jednym, wielkim nieporozumieniem: Amoroso praktycznie nie był wystawiany do gry, a jeżeli już, to na kilka ostatnich minut meczu. Jeszcze przed upływem terminu kontrakt ten został więc przez obie strony rozwiązany i po roku Amoroso znów znalazł się w Brazylii.Związał się wówczas z drużyną Gremio Porto Alegre, ale i tu nie znalazł uznania ze strony trenera: rzadko wystawiano go do gry, a miesiąc temu Gremio rozwiązało umowę z Amoroso, mimo że miała ona obowiązywać do grudnia br., kiedy kończy się brazylijski sezon ligowy.Wedle brazylijskich przepisów zawodnik, który rozegrał mniej niż siedem meczy w jednej drużynie, może jeszcze w tym samym sezonie ligowym grać w innej drużynie. Amoroso rozegrał mniej niż siedem spotkań w ekipie Gremio, dlatego miota się teraz po całej Brazylii i gorączkowo szuka dla siebie klubu. Najpierw przymilał się publicznie do trenera Santosu Wanderleia Luxemburgo, ale bez rezultatu. Potem skierował swą uwagę na Rio de Janeiro, bo przypomniał sobie, że jego ojciec był kibicem Fluminense...Nie wiem, jaka drużyna zdecyduje się w końcu na podpisanie kontraktu z Amoroso. Ale wiem, że to on sam zgotował sobie taki los, nie odpowiadając dwa lata temu na wołanie kibiców: "Amoroso, fica!". Gdyby odpowiedział, miałby do końca kariery zagwarantowane miejsce w klubie Sao Paulo. Bo przecież jest naprawdę wybitnym piłkarzem... 