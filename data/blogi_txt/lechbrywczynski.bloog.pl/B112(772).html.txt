Ministerstwo Spraw Zagranicznych Brazylii wysunęło inicjatywę, by mecz przedostatniej kolejki tegorocznych rozgrywek Brasileirao: Corinthians - Flamengo, zaplanowany na 29 listopada, został rozegrany w Palestynie. Ten "Mecz Pokoju" ma być brazylijskim wkładem w zakończenie konfliktu na Bliskim Wschodzie. Koszty całego przedsięwzięcia weźmie na siebie rząd Brazylii. Corinthians i Flamengo pozytywnie oceniają tę inicjatywę, bo byłby to z jednej strony wkład w pokój na Bliskim Wschodzie, a z drugiej - znakomity efekt marketingowy dla obu klubów. Projekt wymaga jeszcze uzgodnień z brazylijską konfederacją piłkarską CBF i z TV Globo, która będzie transmitować ten mecz.Inny mecz ligi brazylijskiej: Corinthians - Palmeiras, zaplanowany na 26 lipca br. (czternasta kolejka) ma zostać rozegrany w Miami na Florydzie. 