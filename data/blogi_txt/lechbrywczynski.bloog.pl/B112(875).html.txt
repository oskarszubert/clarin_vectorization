Oto zestaw meczy dziewiątej kolejki ligi brazylijskiej:  Sobota, 4 lipca Santos - Sport Trener Vagner Mancini ma ostatnio kłopoty "wychowawcze" z zawodnikami Santosu. Eller i Neymar pokłócili się podczas treningu, więc trener usunął ich czasowo z pierwszego składu. Natomiast Roberto Brum wciąż szuka w Santosie "laranja podre", czyli mówiąc po naszemu "czarnej owcy", która wynosi z klubu poufne informacje, dotyczące drużyny i przekazuje je mediom. Na razie nie znalazł...  W takiej atmosferze trudno się wygrywa, a Santosowi trzy punkty są potrzebne, bo myśli o miejscu w pierwszej czwórce, dającym prawo gry w przyszłorocznej edycji Copa Libertadores.  Santo Andre - Barueri Mecz dwóch tegorocznych beniaminków, z których lepiej spisuje się jak na razie Barueri. Ten mecz ma to zmienić: Santo Andre chce za wszelką cenę pokonać rywala.  - Nie interesuje mnie w tym meczu żaden inny wynik, niż zwycięstwo! - powiedział pomocnik Santo Andre, Rodrigo Fabri.  Flamengo - Vitoria Kleberson wrócił do składu Flamengo po zdobyciu z reprezentacją Brazylii Pucharu Konfederacji i jest to na pewno poważnym wzmocnieniem. Nie wiadomo, w jakiej formie znajduje się Adriano, który jest coraz bardziej rozkapryszony: to nie przyjdzie na trening bo źle się czuje, to znów przyjdzie i żąda zamiany swojego numeru z 9 na 10...   Niedziela, 5 lipca Atletico Mineiro - Botafogo hit! Lider gra u siebie z zespołem ostatnim w tabeli. Wiadomo, kto wygra? Niby tak, ale Botafogo już przegrywać nie ma prawa.   - Dno zostało osiągnięte, teraz trzeba się od niego odbić! - powiedział trener Ney Franco który wie, że ewentualna porażka może go pozbawić posady. Podczas ostatnich treningów Ney Franco preferował ustawienie 3-6-1.  W składzie Botafogo nie wystąpi kontuzjowany Reinaldo, zagra natomiast od pierwszej minuty (i chce zdobyć gola strzałem z drugiej linii) pomocnik Renato. Nadzieją na gole dla Botafogo jest jednak przede wszystkim Victor Simoes.  Drużyna Botafogo jest zdesperowana i zmobilizowana: będzie za wszelką cenę walczyć o zwycięstwo. Jeżeli Atletico zlekceważy przeciwnika, może je spotkać niemiła niespodzianka.   Coritiba - Sao Paulo Z Denisem w bramce, Sao Paulo przybywa do Kurytyby po zwycięstwo. Nie będzie łatwo, bo gospodarze grają u siebie znacznie lepiej, niż na wyjazdach. Goias - Cruzeiro Po zakwalifikowaniu się do finału Copa Libertadores, Cruzeiro musi powalczyć o punkty w lidze. Obrońca Jonathan powiedział wczoraj, że "Cruzeiro jest w trójce najlepszych drużyn w Brazylii" ale nazw dwóch pozostałych klubów nie chciał wymienić. Dyplomata! Tak czy owak Jonathan zapewne nie miał na myśli Goias...   Gremio - Atletico Paranaense Atletico Paranaense chce wykorzystać trudny moment, jaki przeżywa teraz Gremio, po odpadnięciu z Copa Libertadores, by zainkasować trzy punkty. Ale Gremio ma o klasę silniejszy skład i bardzo chce odreagować niepowodzenie w pucharowym meczu z Cruzeiro...   Avaí - Palmeiras Jeszcze bez Muricy'ego Ramalho, który ma zostać trenerem Palmeiras w poniedziałek, Palmeiras jedzie po trzy punkty do Avai. Sympatyczna drużyna gospodarzy będzie jednak próbowała sprawić niespodziankę i pokusić się nawet o wygraną.   Nautico - Internacional Po klęsce w finale Copa do Brasil drużyna Interu skupia teraz swą uwagę na rozgrywkach Brasileirao, by zapewnić sobie miejsce w Copa Libertadores. A zawodnicy chcą pokazać, że mecze z Corinthians były tylko wypadkiem przy pracy.  Ale uwaga: Nautico stać na niespodziankę, kiedy jest gospodarzem!   Środa, 8 lipca Corinthians - Fluminense hit! Obrońca Cassio (Fluminense) obchodzi w tych dniach urodziny. Jakiego urodzinowego prezentu sobie życzy? Fluminense wygrywa z Corinthians, a on całkowicie wyłącza z gry Ronaldo. Tylko tyle...  A Dario Conca ma zamiar zdobyć w tym meczu gola na wagę zwycięstwa Fluminense. 