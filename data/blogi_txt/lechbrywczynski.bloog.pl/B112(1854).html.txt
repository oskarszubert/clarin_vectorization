Nie pisuję zazwyczaj o polskim futbolu, ale tym razem zrobię wyjątek. A to za sprawą II-ligowej Concordii Elbląg - to, co dzieje się ostatnio w tym klubie znajduje bowiem spore nagłośnienie w ogólnopolskich mediach sportowych, które wciąż podają nowe informacje: że w Concordii ma grać Palencia, który zaliczył dwa występy w pierwszym składzie Realu Madryt; że na testach w Concordii jest obecnie Jean Claude Song, brat Alexa Songa z Barcelony; że elbląski klub ma hiszpańskiego trenera itp. itd. "Spanish Concordia" jest także tematem poruszanym w sportowych mediach hiszpańskich. Można śmiało powiedzieć, że promocja mojego miasta robi się w ostatnich latach sama. W roku ubiegłym o Elblągu było w Polsce głośno z powodu referendum i przyspieszonych wyborów samorządowych, a od początku tego roku jest głośno właśnie z powodu Concordii. Całkiem udany początek jubileuszowego roku 777-lecia Elbląga :) Nie wiem, czym skończy się obecny hiszpański eksperyment w Concordii Elbląg, ale trzymam kciuki za sukces tego przedsięwzięcia. Każda inicjatywa, nawet tak odważna i ryzykowna jak ta, jest lepsza od marazmu, jaki od lat panuje w elbląskim futbolu. Miasta znacznie mniejsze od Elbląga mają kluby w wyższych ligach.  Uważnie przeglądałem wpisy nowych, hiszpańskich zawodników na Twitterze i Facebooku. Zauważyłem, że dla nich Concordia jest przełomowym momentem w piłkarskiej karierze: albo pokażą w Elblągu co potrafią i przejdą do lepszych klubów, albo im nie wyjdzie i będą się piłkarsko marginalizować. Dlatego nie oszczędzają się na treningach. A jeśli któryś z tych hiszpańskich zawodników podpisze w przyszłości kontrakt z większym klubem, to zapewne Concordia jakiś procent od tego dostanie. Tutaj są migawki z treningu  Concordii, prowadzonego przez trenera Jesusa Vicente Gimeneza:Drugim trenerem został Szymon Szałachowski, w sztabie szkoleniowym jest również Andres Alcolea Leon. Kontrakty z Concordią podpisali do tej pory czterej hiszpańscy piłkarze: Alfredo Zapata, Juan Luis Becerra Gallego "Willy", Carlos Garcia Munoz oraz Hector Faura. Ten ostatni jest aktywny na Facebooku i na Twitterze: https://twitter.com/hectorfaura  Z drużyną trenuje również 27-letni Japończyk Tomoki Fujikawa, który był ostatnio zawodnikiem I-ligowej Arki Gdynia, a przedtem występował m.in. we włoskim klubie Orvietana Calcio. Gdyby Concordia przystępowała z obecnym składem do rundy jesiennej, to z pewnością walczyłaby o awans do I ligi. Obecnie jednak sytuacja jest inna: klub zajmuje ostatnie miejsce w tabeli grupy wschodniej II ligi, ze stratą aż 14 punktów do ósmego miejsca, gwarantującego utrzymanie się w lidze. Do rozegrania pozostało tylko 16 spotkań: aby awansować na ósma lokatę, Concordia musi wygrać zdecydowaną większość z nich, nic więc dziwnego, że zbroi się kadrowo na potęgę. Czy Concordia osiągnie swój cel? Będzie bardzo trudno, każdy mecz będzie grą o wszystko. Walka Concordii o utrzymanie się w II lidze stać się może jednym z najbardziej emocjonujących wydarzeń w polskim futbolu podczas tegorocznej piłkarskiej wiosny.    Wiem, że są tacy, którzy życzą Concordii nie najlepiej i liczą na to, że "hiszpański eksperyment" tego klubu zakończy się niepowodzeniem. Ja jednak uważam, że każda inicjatywa jest z reguły lepsza od marazmu i zastoju. Dlatego życzę Concordii sukcesu: lepiej dać każdemu przedsięwzięciu szansę, niż na starcie utopić je w morzu wrogości. Mam nadzieję, że odważna inicjatywa klubu z ul. Krakusa przyniesie korzyść elbląskiemu futbolowi, od dawna niedoinwestowanemu i pozbawionemu strategicznych sponsorów. Tylko inwestorzy z zewnątrz mogą cokolwiek zmienić. A jeśli ktoś uważa, że elbląskie piłkarstwo powinno cierpliwie czekać na inwestorów bardziej solidnych i bogatszych niż ci, którzy związali się z Concordią, to może się nigdy nie doczekać. Bo sponsorskiego oblężenia elbląskiego sportu jakoś nie widzę.  A tutaj jest herb klubu, mającego krótką metrykę (powstał w 1986 r.) ale spore ambicje: 