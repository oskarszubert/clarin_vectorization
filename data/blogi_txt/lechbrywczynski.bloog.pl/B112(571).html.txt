Dziś i jutro zostanie rozegrana pierwsza kolejka tegorocznych rozgrywek Campeonato Paulista, czyli mistrzostw stanu Sao Paulo. To najbardziej prestiżowe rozgrywki stanowe w Brazylii, w tym roku toczone z udziałem aż sześciu klubów brazylijskiej pierwszej ligi: Sao Paulo, Palmeiras, Santos, Corinthians, Santo Andre i Barueri.  Oto zestaw par pierwszej kolejki (wszystkich kolejek będzie 19, a potem pierwsza czwórka rozegra mecze play off o mistrzostwo):  Środa, 21 stycznia Santo Andre - Palmeiras hit! To będzie dla Palmeiras ciężka próba, bo w składzie "verdao" zaszły rewolucyjne zmiany, a Santo Andre czyli "Ramalhao" to zespół bez gwiazd, ale solidny. Czy Keirrison podoła presji i da Palmeiras zwycięstwo?  Sao Paulo - Ituano Sao Paulo jest bezapelacyjnym faworytem, trudno przewidywać inny wynik niż pewne zwycięstwo gospodarzy.  Marília - Sao Caetano Sao Caetano już nie raz solidnie namieszało w rozgrywkach Campeonato Paulista, w roku 2004 było nawet mistrzem, a trzy lata później wicemistrzem...  Paulista - Noroeste Paulista to mały klub, który jednak czasem potrafi zaskoczyć: kiedyś zdobył Copa do Brasil, dzięki czemu wystąpił potem w Copa Libertadores. Najważniejszym nabytkiem Paulisty jest 30 - letni Ramalho, który kiedyś grał w Sao Paulo.  Oeste - Ponte Preta Drugoligowa Ponte Preta ma - jak na swoje możliwości - naprawdę mocny skład (najnowszy nabytek to argentyński napastnik Savoia) i dobrego trenera. Z tym jednak, że Oeste ma solidnego sponsora i poczyniło ciekawe zakupy: Dionízio (ex-Santos), Adriano (ex- Náutico), Careca (ex-Corinthians), Cassio (ex-Sport)...  Mogi Mirim - Mirassol Mogi Mirim to ciekawy klub - jego prezesem jest sam Rivaldo, kiedyś w tym klubie grał Polak, Mariusz Piekarski, a stadion tego klubu nosi nazwę Estadio Papa Joao Paulo II - Jana Pawła II...  Guarani - Portuguesa hit! To będzie pierwszy tegoroczny mecz Amoroso w barwach Guarani! W roku ubiegłym Guarani grało w brazylijskiej Serie C, a Portuguesa w Serie A. Guarani awansowało, Portuguesa spadła i teraz oba kluby są w Serie B. A póki co, zmierzą się w walce o punkty w rozgrywkach Paulistao.   Czwartek, 22 stycznia Botafogo-SP - Bragantino "Pantera" czyli Botafogo-SP to mały klub, który został nazwany na cześć wielkiego Botafogo z Rio de Janeiro. W pojedynku z Bragantino beniaminek Botafogo-SP nie ma większych szans, chociaż i on się wzmocnił (jednym z nowych zawodników jest pomocnik Walter Minhoca, grający przedtem we Flamengo). Liderem Bragantino jest z kolei boiskowy weteran Paulinho Kobayashi. Corinthians - Barueri hit! Pojedynek dwóch tegorocznych beniaminków Serie A zapowiada się bardzo atrakcyjnie. Nawet, jeśli Ronaldo jeszcze nie zagra...  Santos - Guaratingueta hit! W ubiegłorocznych rozgrywkach Campeonato Paulista Guaratingueta była rewelacją, docierając aż do półfinału a Santos spisywał się kiepsko. W tym roku Santos mierzy jednak w mistrzostwo, bo ma naprawdę mocny skład, z Ekwadorczykiem Bolanosem i bramkostrzelnym Kleberem Perreirą. 