W sierpniu, w Sao Paulo, przy stadionie Pacaembu, zostanie uroczyście otwarte Museu do Futebol (Muzeum Futbolu). Prace przy jego budowie jeszcze trwają. Jedną z ekspozycji tego muzeum będzie wystawa “As Marcas do Rei”, poświęcona piłkarskiej karierze Pelego; wystawa ta została zaprezentowana publiczności już kilka dni temu.   - Jak byłem mały ojciec powiedział mi, że kiedyś zdobył w jednym meczu pięć goli, w dodatku wszystkie głową. Zapytałem go, czy ma na to jakieś dowody. Nie miał. Mnie takie problemy nie spotkają, ta wystawa wszystko pokazuje! - powiedział Pele podczas otwarcia wystawy.  A Gilberto Kassab, prefekt (czyli burmistrz) miasta Sao Paulo, dodał:  - Budowa tego muzeum to wielkie przedsięwzięcie, którego koszt wyniesie 20 mln dolarów. Ale warto ten koszt ponieść, bo będzie to instytucja, dokumentująca całą historię brazylijskiego futbolu. 