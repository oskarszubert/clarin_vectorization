Brazylijski półfinał Sudamericany jeszcze się nie rozpoczął na boisku, ale poza nim toczy się już od paru dni i to w bardzo napiętej, wręcz "wojennej" atmosferze. Zaczęło się od tego, że Sao Paulo zablokowało możliwość rozegrania rewanżowego meczu obu drużyn na stadionie Majestoso, należącym do Ponte Prety. Pretekst? Pojemność Majestoso to 18 tys. widzów, podczas gdy federacja CONMEBOL zaleca, aby spotkania pucharowe odbywały się na stadionach, mających pojemność co najmniej 20 tys. widzów. Sao Paulo złożyło skargę do CONMEBOL i w efekcie stadion Majestoso został wykluczony z pucharowych rozgrywek (w poprzednich rundach Sudamericany Ponte Preta rozgrywała swoje mecze na stadionie Majestoso i CONMEBOL nie robił problemów, teraz jednak musiał zainterweniować na żądanie Sao Paulo). Ta sytuacja zbulwersowała zarząd klubu Ponte Preta, który w najostrzejszych słowach potępił niesportową postawę Sao Paulo, podkreślając, że: - Sao Paulo chce ułatwić sobie wywalczenie awansu, nie rozgrywając meczu rewanżowego na stadionie rywala - Ponte Preta po raz pierwszy w dziejach klubu wystąpi w półfinale pucharowych rozgrywek, ale nie będzie mogła wystąpić w swoim mieście Campinas - wniosek Sao Paulo rozgrzał do czerwoności emocje, towarzyszące półfinałowemu dwumeczowi, co grozi bijatyką pomiędzy torcidami obu klubówNie mogąc skorzystać ze stadionu Majestoso, Ponte Preta wypożyczyła na mecz rewanżowy stadion klubu Mogi Mirim - Estadio Romildo Ferreira. Mimo sprzeciwu Sao Paulo, które próbowało zakwestionować także i ten obiekt, CONMEBOL ostatecznie zezwolił na rozegranie meczu na stadionie Romildo Ferreira. Na tym jednak wojna zarządów obu klubów się nie skończyła: Sao Paulo ogłosiło, że na dzisiejszy mecz u siebie, na stadionie Morumbi, udostępni tylko 2500 biletów dla kibiców drużyny gości. W odpowiedzi Ponte Preta poinformowała, że w meczu rewanżowym również udostępni kibicom gości zaledwie 5% miejsc na stadionie czyli zaledwie 1000. Zdecydowanym faworytem dwumeczu jest Sao Paulo, ale Ponte Preta nie podda się bez walki.  - Graliśmy mecze jednej ósmej i ćwierćfinału na stadionie Majestoso i nikomu to nie przeszkadzało. Teraz nie możemy wystąpić u siebie, ale stanowi to dla nas jeszcze większą motywację do tego, żeby wywalczyć awans - powiedział napastnik Leonardo. A trener Jorginho dodał, że dla jego zawodników oba pojedynki z Sao Paulo to będą mecze życia. Podstawową sprawą będzie wynik pierwszego, dzisiejszego spotkania. Jeżeli Sao Paulo wysoko wygra i w praktyce przechyli szalę awansu na swoją korzyść, to atmosfera wokół meczu rewanżowego znacznie się uspokoi. Jeśli jednak po dzisiejszym spotkaniu Ponte Preta utrzyma realne szanse na awans, to atmosfera meczu rewanżowego będzie gorąca, a zawodnicy ekipy "małpiszonów" (oficjalny pseudonim Ponte Prety to "Macaca" - małpa) dadzą z siebie wszystko, by wywalczyć pierwszy w historii klubu awans do finału pucharowych rozgrywek. Tym bardziej, że w lidze Ponte Preta raczej nie zdoła uniknąć spadku do Serie B... Dziś zostanie również rozegrany pierwszy mecz finałowy Copa do Brasil: Atletico Paranaense - Flamengo. 