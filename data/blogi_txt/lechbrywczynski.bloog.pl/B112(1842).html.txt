Fluminense zrobiło co mogło, żeby uratować się przed degradacją, wygrywając na wyjeździe z Bahią 2:1. O spadku Flu zadecydowało jednak wyjazdowe zwycięstwo Coritiby nad Sao Paulo 1:0. Natomiast Vasco samo jest sobie winne: w razie zwycięstwa nad Atletico Paranaense "cruzmaltinos" pozostaliby w lidze. Mecz ułożył się jednak fatalnie dla Vasco, które zostało rozgromione 1:5. Na domiar złego na trybunach stadionu w Joinville doszło do brutalnych bijatyk pomiędzy kibicami obu zespołów.  Dzięki porażce Vasco w Serie A utrzymała się Criciuma. W efekcie stan Santa Catarina niespodziewanie wyprzedził Rio de Janeiro i wyrósł na drugą (po Sao Paulo) siłę w brazylijskim futbolu, mając trzy kluby w Serie A (Criciuma, Figueirense i Chapecoense) oraz dwa w Serie B (Joinville i Avai).  Inne rozstrzygnięcia ostatniej kolejki tegorocznych rozgrywek Brasileirao. Tytuł wicemistrzowski zdobyło Gremio, które w ostatnim meczu zremisowało bezbramkowo z Portugeusą, natomiast czwarte miejsce zapewniło sobie Botafogo, które wygrało 3:0 z Criciumą.  Teraz Botafogo trzyma kciuki za porażkę Ponte Prety w finałowym meczu Copa Sudamericana, bo wtedy klub z Rio zyska szansę na udział w przyszłorocznych rozgrywkach Copa Libertadores. W tym miejscu zupełnie się z kibicami Botafogo nie zgadzam i trzymam kciuki za sukces Ponte Prety, bo klub ten w ciągu 113 lat swego istnienia żadnego międzynarodowego trofeum jak dotychczas nie zdobył. Zdaję sobie jednak sprawę, że faworytem finału jest bardziej doświadczony Lanus... Warto również odnotować odnotować dobrą postawę Ronaldinho, który zdobył dwa gole dla Atletico Mineiro w zremisowanym 2:2 meczu z Vitorią. To dobry prognostyk przed czekającym wkrótce ekipę Atletico-MG udziałem w Klubowych Mistrzostwach Świata. 