Oto zestaw meczy dziewiętnastej kolejki (półmetek rozgrywek!) ligi brazylijskiej:  Sobota, 15 sierpnia Santo Andre - Internacional Inter wraca do formy i chce to udowodnić wyjazdowym zwycięstwem nad beniaminkiem.  Pomocnik Andrezinho spóźnia się na treningi, dlatego klub nałożył na niego ostatnio niewielką karę finansową. Ale na boisku spisuje się dobrze i w tym meczu pewnie też zdobędzie gola...  Avai - Nautico Oba zespoły grały ze sobą wielokrotnie w Serie B, ale w Serie A do tej pory nigdy. Zdecydowanym faworytem meczu jest Avai, które nie przegrało w poprzednich ośmiu meczach...  Palmeiras - Botafogo hit! Obaj trenerzy znają się dobrze: grali kiedyś razem jako piłkarze w Sao Paulo, a potem Muricy Ramalho był trenerem Guarani, zaś Etevam Soares jego asystentem. Teraz mistrz i uczeń stają po przeciwnych stronach. Ale to Palmeiras jest faworytem i obrońcą pozycji lidera. Obina trenuje, ale jeszcze nie wiadomo, czy zagra. Mecz będzie transmitowany na żywo o godz. 23.30 przez kanał Sportklub (zapewne rownież przez otwarty kanał arabski Abu Dhabi Sport).   Niedziela, 16 sierpnia Fluminense - Coritiba Mecz o sześć punktów, pojedynek dwóch drużyn ze strefy spadkowej. Renato Gaucho po to wystawił rezerwowy skład na Copa Sudamericana, żeby pokonać Coritibę. Czy Conca i Kieza sprostają temu wyzwaniu?  Corinthians - Atletico Mineiro hit! Ekipa Corinthians ma najgorsze za sobą: straty kadrowe się skończyły, stopniowo przybywają wzmocnienia (Bill, Edu, De Federico...). Ale czy to wystarczy na pokonanie mierzącego wysoko Atletico? Sport - Sao Paulo Rogerio Ceni jeszcze nie zagra, ale Sao Paulo jest i tak w coraz wyższej formie i powinno ten mecz wygrać. Sporo zamieszania narobił ostatnio Borges, który zaprzecza, jakoby podpisał wstępny kontrakt z Corinthians, ale równocześnie dodaje, że jest gotów odejść z Sao Paulo i oczekuje na propozycje...  Gremio - Flamengo hit! Gremio bez kontuzjowanego Maxi Lopeza, a w dodatku bez "wykartkowanych" Tcheco i Souzy. To duże ułatwienie dla Flamengo, które ma przecież coraz lepiej grającego Adriano. Podczas wczorajszego treningu Adriano popisał się takim dryblingiem: http://www.youtube.com/watch?v=2B83GNHvW1g Mecz zostanie odtworzony o godz. 23.30 przez kanał Sportklub (arabski kanał Abu Dhabi Sport być może pokaże ten mecz dwie godziny wcześniej, na żywo).  Cruzeiro - Santos Cruzeiro wciąż nie może odnaleźć swojej formy z Copa Libertadores. A Teixeira, prezes Santosu, wciąż nie może sobie darować, że nie wziął Obiny, kiedy Flamengo proponowało mu tego zawodnika prawie za darmo...  Goias - Vitoria Trener Hélio dos Anjos cieszy się z przekroczenia planu punktowego: planował zdobycie przez Goias 30 punktów w pierwszej połowie sezonu, a tymczasem jego ekipa już ma 32 punkty, zaś po tym meczu może mieć 35.  Atletico Paranaense - Barueri To może być debiut młodego, utalentowanego napastnika Zulu w drużynie gospodarzy. Atletico jest ostatnio na fali, wydostało się ze strefy spadkowej, ale Barueri - choć już bez trenera Estevama Soaresa, który odszedł do Botafogo - ma lepszy i bardziej wyrównany skład. 