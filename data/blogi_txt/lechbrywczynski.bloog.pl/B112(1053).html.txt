Dziś (piątek, 25 września) zostaną rozegrane trzy mecze 26 kolejki drugoligowych rozgrywek:  Fortaleza - Campinense hit! Mecz dwóch drużyn ze strefy spadkowej: ostatniej w tabeli Fortalezy z trzecim od końca Campinense. Obie strony interesuje tylko zwycięstwo.  Fortaleza robi w tych dniach wszystko, żeby uratować się przed spadkiem do Serie C: zatrudniła pierwszoligowego trenera Roberto Fernandesa, zakontraktowała kilku nowych zawodników (w tym Marcosa Roberto Nascimento, mającego na swoim koncie występy m.in. w rumuńskim Rapidzie Bukareszt), zaapelowała też do kibiców o szczególne wsparcie podczas tego meczu. Czy to wystarczy?  Sao Caetano - Ceara hit! To dla obu drużyn mecz o wszystko! Ceara jest na czwartym miejscu w tabeli, natomiast Sao Caetano na piątym - pierwszym, które nie daje awansu do Serie A. Strata punktowa Sao Caetano do Ceary wynosi trzy punkty - tyle, ile można zdobyć w tym meczu. Czy trzeba cokolwiek jeszcze dodawać?  Brasiliense - Portuguesa Portuguesa musi wygrać, żeby przedłużyć swoje nadzieje na awans. Trener "Lusy" Vagner Benazzi zamierza wystawić w tym meczu do gry obrońcę Domingosa, pozyskanego niedawno z Santosu. 