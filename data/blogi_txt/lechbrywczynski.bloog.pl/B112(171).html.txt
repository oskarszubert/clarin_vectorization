Ulf Lindberg, szwedzki syn Garrinchy, dawnego idola brazylijskiej piłki, przyleciał do Brazylii. Jutrzejszy dzień spędzi w Kurytybie, gdzie będzie obecny na meczu ligi brazylijskiej: Atletico Paranaense - Coritiba, będzie też brał udział w kilku imprezach promocyjnych.   Przyjechał do Brazylii na zaproszenie sieci restauracji, mającej swą siedzibę w Kurytybie, żeby uświetnić obchody 50 - lecia zdobycia pierwszego tytułu mistrza świata przez reprezentację Brazylii (w 1958 r.). W Kurytybie szwedzki gość spotka się m. in. z byłym piłkarzem Sicupirą, który grał w drużynie Botafogo razem z Garrinchą.  Ulf Lindberg jest owocem romansu Garrinchy ze szwedzką fanką futbolu; miało to miejsce w 1959 r., podczas tournee drużyny Botafogo po Szwecji. 