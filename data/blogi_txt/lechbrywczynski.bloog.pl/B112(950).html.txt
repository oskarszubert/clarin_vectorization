Działo się to dawno temu, gdzieś na początku lat osiemdziesiątych. Byłem wtedy zaopatrzeniowcem, pracowałem w elbląskim szpitalu. Pewnego dnia jeden z dyrektorów szpitala polecił mi udać się do elbląskiej fabryki kotłów Elfa i zapytać czy firma ta nadal produkuje taki to a taki typ kotłów. A jeśli okaże się, że produkuje - to natychmiast złożyć na ten kocioł zamówienie, bo szpitalowi taki kocioł był pilnie potrzebny. Wyposażony w zamówienie, upoważnienie, czek in blanco itd. udałem się niezwłocznie do Elfy. Wszedłem do biura firmy, szukam działu zbytu. Widząc tabliczkę na drzwiach "Kierownik Działu Zbytu" - zapukałem i wszedłem. Pani kierownik wyjaśniła mi od razu, że tego typu kotłów fabryka nie ma na stanie i od dłuższego czasu już ich nie produkuje. Poszedłem sobie i na tym sprawa się - jak sądziłem - zakończyła.  Następnego dnia zaraz po przyjściu do pracy musiałem pilnie jechać "w Polskę" załatwić beczkę lepiku, więc wróciłem wieczorem (z beczką). Za to kiedy trzeciego dnia przyszedłem rano do pracy, od razu zostałem wezwany do gabinetu dyrektora, który ochrzanił mnie za rzekome nie skontaktowanie się z Elfą w sprawie wspomnianego kotła. Moje tłumaczenia, że byłem tam i sprawę wyjaśniłem, na nic się nie zdały.   - Dzwoniłem do Działu Zbytu. Powiedzieli mi, że nikt ze szpitala u nich nie był - oświadczył dyrektor, po czym niezwłocznie ukarał mnie naganą "za nie wykonanie polecenia służbowego".  Faktycznie: dyrektor zadzwonił do Działu Zbytu - a ja byłem u kierownika Działu Zbytu. Pani kierownik nie poinformowała zaś pracowników  swojego działu o moje wizycie, bo uznała - skądinąd słusznie - że skoro nie ma ani kotłów, ani zamówienia na kotły, to i nie ma w ogóle tematu.   Ta nagana bardzo mnie zabolała, bo uważałem, że była niesprawiedliwa. Przecież wykonałem polecenie! Za wszelką cenę chciałem udowodnić, że miałem rację. Postanowiłem więc pójść jeszcze raz do tej kierowniczki Działu Zbytu i poprosić ją o zaświadczenie na piśmie, że byłem u niej w sprawie kotłów tamtego feralnego dnia. Mój plan był prosty: dostaję zaświadczenie, a potem kładę je triumfalnie na biurku naszego dyrektora, który na pewno poczuje się wtedy mocno zakłopotany...  Niestety, miałem pecha: pani kierownik od tego akurat dnia była na trzytygodniowym urlopie! Kiedy wreszcie wróciła z tego urlopu, dostałem od niej to zaświadczenie, ale nasz dyrektor nie bardzo już wtedy pamiętał, o jakie kotły chodziło. Nagana nie została anulowana...   Tak przy okazji dodam, że w czasach poprzedniego ustroju słowo "zaopatrzeniowiec" oznaczało coś więcej niż tylko zawód - to był rodzaj misji lub posłannictwa. W ówczesnej ekonomii niedoboru zawsze i wszędzie brakowało towaru, także dla firm czy instytucji. Jeśli szpital musiał np. wykonać w którymś ze swoich budynków jakiś remont i potrzebne były z tego powodu np. pręty stalowe, blacha czy materiały budowlane, to składało się na to wszystko zamówienie do odpowiedniej centrali handlowej, powiedzmy w styczniu, na co otrzymywało się odpowiedź, że dostaniemy tylko niektóre pozycje z tego zamówienia, a i to w mniejszych ilościach i dopiero ...w czwartym kwartale. Ówcześni zaopatrzeniowcy musieli więc starać się, żeby mimo wszystko zdobyć gdzieś poszukiwany towar, a wcześniejsze załatwienie takiego zakupu miało w sobie coś ze zdolności niemal nadprzyrodzonych... Wielu zaopatrzeniowców traktowało wtedy swoją pracę jako sztukę o wielu stopniach wtajemniczenia albo jako formę sportowej rywalizacji. Znaleźć i kupić towar praktycznie nieosiągalny na rynku - oto było wyzwanie! 