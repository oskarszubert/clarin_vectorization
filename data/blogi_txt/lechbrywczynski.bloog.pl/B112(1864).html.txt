Kolejny "mundialowy" obiekt jest już prawie gotowy: oficjalne otwarcie stadionu Arena Pantanal w mieście Cuiaba nastąpi 26 kwietnia, tuż przed meczem brazylijskiej Serie B: Luverdense - Vasco da Gama. Arena Pantanal gościć będzie cztery mecze tegorocznego mundialu. Cuiaba to stolica stanu Mato Grosso, niezbyt liczącego się na futbolowej mapie Brazylii i niezbyt ludnego: liczy niespełna 4 mln mieszkańców, z czego milion mieszka w stanowej stolicy. Powierzchnia Mato Grosso jest za to ogromna, ok. 903 tys. km kw, czyli niemal trzy razy większa od Polski. To stan dość bogaty, wielki eksporter płodów rolnych (soja) oraz mięsa (słynna brazylijska wołowina). Największą atrakcją turystyczną jest region Pantanal, słynący z cudów przyrody. W poniższym linku jest hymn stanu Mato Grosso. Rewelacyjny klip, który w ciągu kilku minut, poprzez rozmaite wersje muzyczne hymnu prezentuje rozmaite oblicza, tradycje i grupy etniczne tego stanu. Warto obejrzeć. PS.Najważniejszym wydarzeniem minionej kolejki Campeonato Carioca (rozgrywki o mistrzostwo stanu Rio de Janeiro) był derbowy mecz Flamengo - Fluminense. Tym razem Maracana okazała się szczęśliwa dla Flu, które odniosło zaskakująco łatwe zwycięstwo 3:0. Warto odnotować udany debiut Waltera, do niedawna zawodnika Goias, który zdobył jedną z bramek; pozostałe gole zapisali na swoim koncie Michael i Elivelton. Najlepszym zawodnikiem i boiskowym liderem Flu był jednak powracający do dawnej formy Dario Conca. Za to w Campeonato Gaucho mieliśmy wczoraj zakończone remisem 1:1 derby Porto Alegre: Gremio - Internacional. Prowadzenie dla Interu zdobył Fabricio, wyrównał z karnego Barcos. 