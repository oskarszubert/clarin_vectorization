Dziś (niedziela, 23 sierpnia) rozegrane zostaną kolejne mecze ligi brazylijskiej:  Corinthians - Botafogo hit! Botafogo wystąpi w tym meczu bez Eduardo i Batisty, za to z wielką motywacją, by wygrać i wyjść ze strefy spadkowej. Faworytem jest jednak powracająca do formy ekipa "Timao", w składzie której ma tym razem zagrać Marcelo Oliveira.  Ten mecz będzie transmitowany na żywo o godz. 21.00 przez kanał Sportklub Plus, a następnie odtworzony o godz. 23.30 przez kanał Sportklub.  Być może (pewności nie mam, bo nie znam języka arabskiego!) mecz będzie również transmitowany na żywo przez arabski otwarty kanał Abu Dhabi Sport.  Gremio - Atletico Mineiro Do składu Gremio wraca Souza, który wciąż liczy na tytuł mistrzowski dla Gremio i podkreśla, że przegrane mecze wyjazdowe jego drużyny "to sprawa psychologii, a nie braku umiejętności".  Gremio jest faworytem tego meczu, ale łatwo nie będzie: Atletico Mineiro chce przerwać pasmo ostatnich niepowodzeń, a poza tym, trenerem "Galo" jest Celso Roth, ktory prowadził przedtem Gremio i zna wszystkie słabe strony tej drużyny...  Fluminense - Barueri Ten mecz będzie miał kluczowe znaczenie dla dalszych losów Fluminense, będącego w tej chwili na ostatnim miejscu w tabeli: w grę wchodzi tylko zwycięstwo! Desperacja kibiców i samych zawodników jest ogromna, ale przeciwnik jest mocny i na pewno sprawy nie ułatwi.  Trener Renato Gaucho usunął z pierwszego składu obrońcę Edcarlosa, dając jego miejsce młodemu Daltonowi. Dobra wiadomość: Ekwadorczyk Urrutia jednak będzie zakontraktowany przez Fluminense, bo jego kontuzja okazała się mniej groźna, niż się w pierwszej chwili wydawało.  Atletico Paranaense - Sao Paulo hit! Sao Paulo jest na fali, ale nie będzie łatwo o zwycięstwo w tym meczu, bo Atletico szczególnie mobilizuje się zawsze na mecze przeciwko Sao Paulo, którego szczerze nie znosi. Dlaczego nie znosi? Glówne przyczyny są dwie: klęska w finale Copa Libertadores 2005, rozpamiętywana do dziś w Kurytybie, a także fakt, iż to właśnie Sao Paulo przyciąga do siebie co lepszych zawodników Atletico (w barwach "Furacao" grali m.in. Dagoberto, Aloisio czy Washington).  Sao Paulo wystąpi dziś bez Hernanesa, za to z Aroucą w składzie, natomiast w ekipie gospodarzy zadebiutuje młody obrońca Fransergio, ktory zastąpi Neia.  Avai - Flamengo Będące na fali i wspierane przez swoich fanatycznych kibiców Avai podejmuje zdegustowane ostatnimi kiepskimi występami Flamengo, w dodatku występujące w mocno osłabionym składzie. Najważniejszym osłabieniem będzie brak kontuzjowanego Emersona. Szykuje się kolejne zwycięstwo beniaminka z Florianopolis?  Cruzeiro - Nautico To ma być debiut Ekwadorczyka Guerrona w Cruzeiro, a z drugiej strony w składzie Nautico wystapi zapewne powracajacy do formy po ciężkiej kontuzji Urugwajczyk Acosta. Oba zespoły w poprzedniej kolejce wygrały, ale oba nadal potrzebują punktów - Nautico wciąż jest w strefie spadkowej! Faworytem jest oczywiście o wiele mocniejsze kadrowo Cruzeiro.  Goias - Santos George Lucas bardzo udanie zaprezentował się w poprzednim meczu w drużynie Santosu; teraz zapowiada jeszcze lepszą grę i pokonanie rewelacyjnego Goias. Ten mecz będzie zapewne debiutem doświadczonego Emersona w drużynie Santosu! 