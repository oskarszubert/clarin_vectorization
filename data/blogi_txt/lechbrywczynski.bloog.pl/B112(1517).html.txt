Po wczorajszym, zremisowanym 0:0 klasyku z Flamengo trener Muricy Ramalho odszedł z Fluminense. Nie wynik meczu był jednak przyczyną odejścia Muricy'ego, lecz niedawne spory we władzach klubu, dotyczące m.in. pracy trenera. Oficjalnym powodem, podanym przez prezesa Fluminense Petera Siemsena, było niedoinwestowanie klubu i jego przestarzała baza szkoleniowa. Trudno mi jednak w to uwierzyć, bo przecież taki stan rzeczy istniał w tym klubie od dawna i trener Ramalho dobrze o tym wiedział. Baza treningowa Fluminense jest znacznie słabsza nie tylko od bazy Sao Paulo czy Interu Porto Alegre, ale także od bazy klubów, uchodzących za ligowych średniakow, jak Atletico Mineiro czy Atletico Paranaense. O ile w przypadku Atletico Paranaense mozna się dziwić dlaczego klub, majacy tak znakomite zaplecze, jest tylko ligowym przeciętniakiem, to w przypadku Fluminense jest dokładnie odwrotnie: klub jest uważany za potentata, mimo że nie ma po temu materialnych podstaw. Muricy Ramalho przyszedł do Fluminense w kwietniu ubiegłego roku: w tym czasie jego drużyna rozegrała 54 mecze, notując na swoim koncie 28 zwycięstw i 11 porażek. Przejdzie do historii klubu z powodu zdobycia w grudniu ubiegłego roku mistrzostwa Brazylii (co zapewne nieprędko się powtórzy) i dlatego, że nie przyjął oferty prowadzenie reprezentacji Brazylii, bo wolał zostać we Fluminense (co było dla kibiców Flu powodem do dumy). Czy dziś Muricy nadal uważa, że było warto odrzucić reprezentację? Ramalho zostawia Fluminense w trudnej sytuacji: z niewielkimi szansami na wyjście z grupy Copa Libertadores i bez sukcesów w Campeonato Carioca. Kto go zastąpi w klubie? Wśród potencjalnych kandydatów wymienia się m.in. Abela Bragę, Adilsona Batistę i Dorivala Juniora. Zaraz po odejściu z Fluminense Muricy Ramalho dostał ofertę prowadzenia drużyny Santosu. Czy ją przyjmie? 