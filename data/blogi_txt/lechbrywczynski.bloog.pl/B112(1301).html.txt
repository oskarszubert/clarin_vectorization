Wojna Trzydziestoletnia 1618 - 1648... Za tą suchą, encyklopedyczną informacją kryje się bezmiar krwi, przemocy i ludzkich tragedii. Była to jedna z najokrutniejszych wojen w dziejach, przyniosła Niemcom zniszczenia, porównywalne tylko ze zniszczeniami II Wojny Światowej.   Geneza? Mówiąc krótko  i w uproszczeniu: cesarz chciał przekształcić Niemcy, będące wówczas rzeszą niezliczonych państwek, w scentralizowane państwo pod swoim przewodnictwem. Jako ideowe uzasadnienie tego dążenia wybrał cesarz obronę wiary katolickiej. Wojna zaczęła się w Czechach ("defenestracja praska), a potem toczyła się w całych Niemczech: wojska cesarskie (wspierane m.in. przez polskich "lisowczyków") atakowały protestanckie miasta, a wojska książąt protestanckich (wspierane m.in. przez protestanckiego króla Szwecji Gustawa Adolfa oraz przez ...katolicką Francję - kardynał Richelieu wiedział, że w interesie Francji nie jest przekształcenie Niemiec w scentralizowane, silne państwo) przynosiły śmierć i zniszczenie miastom katolickim.   Przez trzy dziesięciolecia Niemcy były "rajem" dla rębajłów i zabijaków z całej ówczesnej Europy: wystarczyło zebrać zbrojną bandę i wtargnąć do Niemiec, opowiedziawszy się po jednej ze stron, a potem bezkarnie napadać, palić i rabować miasta oraz wioski, należące do strony przeciwnej. Nazwa "lisowczycy" jeszcze przez wiele lat po wojnie budziła grozę wśród niemieckich protestantów, za to niemieckim katolikom fatalnie kojarzyli się protestanccy, fińscy rajtarzy, którzy grasowali jak niszczycielska burza po katolickich regionach Niemiec. Ciekawostka: marsz tych siedemnastowiecznych, fińskich rajtarów, walczących w Wojnie Trzydziestoletniej, skomponowany w roku 1600, jest jednym z najstarszych, granych obecnie marszy wojskowych. Możecie go posłuchać w tym linku: http://www.youtube.com/watch?v=F7bxXl1yyPo feature=related Wojna Trzydziestoletnia przyniosła XVII-wiecznym Niemcom katastrofę demograficzną i gospodarczą. Politycznie nie zmieniła wiele: plan cesarza się nie powiódł, Niemcy pozostały nadal bezsilnym zlepkiem małych państewek, a Francja przez dwa kolejne stulecia (aż do Wojny Francusko - Pruskiej w 1870 r.) dominowała politycznie i militarnie na kontynencie... 