Media podały wczoraj, że honorowym gościem obchodów 10-lecia funkcjonowania w Polsce jednej z sieci handlowych będzie Lech Wałęsa. Były prezydent nie widzi w tym nic zdrożnego i podkreśla, że za takie występy dostaje zazwyczaj po kilkadziesiąt tysięcy euro. Gdyby nie te pieniądze, nie byłby - jak twierdzi - w stanie przeżyć za swoje marne trzy tysiące złotych.   Nie chce się tego komentować, ale chyba należy. Ten drobny epizod prowokuje mnie bowiem do kilku refleksji.  Jak się teraz mają czuć ci ludzie (stoczniowcy, działacze Solidarności), na barkach których L. Wałęsa wszedł do polskiej historii i sięgnął potem po urząd głowy państwa? Którzy dzisiaj nie są już nikomu potrzebni (swoje zrobili - "komunę" obalili), a muszą przeżyć za kwotę znacznie mniejszą, niż wspomniane trzy tysiące miesięcznie?  Czy gdyby czas mógł się znów cofnąć do Sierpnia 80, raz jeszcze przystąpiliby do strajku? A może rozpędziliby Wałęsę i jego związkowych działaczy na cztery wiatry?   Po drugie: jakie miesięczne dochody  miałby dzisiaj L. Wałęsa, gdyby nie zdarzyło mu się być o właściwej porze we właściwym miejscu, by przeskoczyć właściwy płot? Sądząc po jego wykształceniu i zawodowych kwalifikacjach, mogłaby to być kwota niższa od średniej krajowej.   I wreszcie, na koniec, sprawa najważniejsza. Zawsze kiedy ludzie, zarabiający po 800 - 900 zł miesięcznie domagają się niewielkich choćby podwyżek płac, elita polityczna Polski głośno protestuje, nazywając te postulaty "populizmem". Równocześnie jednak elita ta - jak się okazuje - wie dobrze, że nawet dochody rzędu 3000 zł miesięcznie są niezbyt wygórowane, jak na obecne koszty życia. Wychodzi więc na to, że elita polityczna świadomie utrzymuje dochody znacznej części społeczeństwa na poziomie ubóstwa. Po to, żeby wielki biznes mógł robić w naszym kraju dochodowe interesy. 