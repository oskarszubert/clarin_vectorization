W pierwszym meczu finałowym Copa Sudamericana Ponte Preta zremisowała z argentyńskim Lanusem 1:1. Na stadionie Pacaembu gole (oba z rzutów wolnych) zdobyli: Goltz dla Lanusa i Fellipe Bastos dla gospodarzy. Ten wynik nie jest zbyt korzystny dla ekipy brazylijskiej, w rewanżu większe szanse na zdobycie pucharu będzie miał Lanus (mimo, że w finale gole zdobyte na wyjeździe nie liczą się podwójnie!). Za niepowodzenie Ponte Prety trzymają kciuki kibice lokalnego wroga - Guarani oraz kibice Botafogo, obawiający się, że zdobycie pucharu przez Ponte odbierze ich klubowi szansę na grę w Copa Libertadores. Tite, dotychczasowy trener Corinthians, wyraził nadzieję, że będzie prowadził jedną z ligowych drużyn z Rio de Janeiro. Nazwy klubu nie ujawnił, ale może chodzić o Botafogo, z którego odchodzi trener Oswaldo de Oliveira. Trener Gilson Kleina przedłużył swój kontrakt z Palmeiras do końca 2014 r. Maxi Rodriguez, znany m.in. z występów w Newell's Old Boys i w reprezentacji Argentyny podpisał trzyletni kontrakt z Cruzeiro. Aloisio odrzucił lukratywną ofertę od jednego z klubów chińskich. Napastnik zamierza pozostać w Sao Paulo, ale żąda od klubu podniesienia mu pensji. Mecz z Corinthians był 250 spotkaniem, rozegranym przez D'Alessandro w barwach Internacionalu Porto Alegre. Argentyńczyk zdobył w tych meczach 50 goli dla ekipy "colorados". I na koniec macie cały mecz finałowy tegorocznej edycji Copa do Brasil: Flamengo - Atletico Paranaense. 