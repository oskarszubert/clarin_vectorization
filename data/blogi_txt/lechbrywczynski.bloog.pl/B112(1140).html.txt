Oto zestaw meczy najbliższej, 32 kolejki Brasileirao:  Środa, 28 października Atletico Paranaense - Santos Piłkarze Santosu są rozczarowani: przystępowali do  rozgrywek z myślą o wywalczeniu tytułu mistrzowskiego, a tymczasem nie mają szans nawet na udzial w Copa Libertadores. Pozostaje im tylko udział w Copa Sudamericana, a to nie jest żadnym pocieszeniem...  Lekiem na tę frustrację ma być pokonanie Atletico Paranaense.  Botafogo - Nautico hit! To będzie "mecz za 600 punktów", jak powiada trener Botafogo, Estevam Soares. To bezpośrednie starcie drużyn, broniących się przed spadkiem, obie strony interesuje tylko zwycięstwo - remis nikomu nic nie daje.  Gremio - Avai Po przegranym klasyku i utracie szansy na grę w Copa Libertadores, nastroje gremistów są minorowe. Na domiar złego Argentyńczyk Herrera jest najwyraźniej na wylocie: po słabym występie w klasyku z Interem został odsunięsty od pierwszego składu i w meczu z Avai nie zagra. A zarząd klubu zamierza sprzedać lub wypożyczyć Herrerę na następny sezon.  Tu macie kilka tegorocznych goli Herrery dla Gremio: http://www.youtube.com/watch?v=0hRdsCHUrpo  Cruzeiro - Santo Andre Cruzeiro walczy o miejsce w G-4: z kim wygrywać, jeśli nie z jednym z ligowych słabeuszy - Santo Andre? Ale goście tanio skóry nie sprzedadzą, bo każdy zdobyty punkt pomaga im w utrzymaniu się w lidze.  Sao Paulo - Inter Porto Alegre hit! Pojedynek dwóch pretendentow do tytułu mistrzowskiego - to dla obu stron mecz o wszystko! Kto przegra, tego szanse na tytuł mistrzowski mocno zmaleją. Obie drużyny zagrają bez swoich kapitanów: Sao Paulo bez bramkarza Rogerio Ceniego, a Inter bez walecznego Guinazu.  Barueri - Flamengo Flamengo musi wygrać, jeśli chce nadal walczyć o tytuł mistrzowski. Ale jak wygrać bez pauzującego za żółte kartki Petkovicia? Liczby nie kłamią: w 11 meczach, w których Petkovic występował w pierwszym składzie, Flamengo odniosło osiem zwycięstw i trzy razy zremisowało. Vitoria - Corinthians Po kilku kolejnych rozczarowaniach ekipa Corinthians chce wreszcie pokazać taki futbol, jaki prezentowała w pierwszej połowie sezonu. Ronaldo też ma kibicom coś do udowodnienia...  "Timao" wystąpi w zestawieniu: Felipe, Alessandro, Chicao, William, Marcelo Oliveira, Jucilei, Edu, Elias, Dentinho, Ronaldo i Jorge Henrique.   Czwartek, 29 października Palmeiras - Goias hit! Gra o wielką stawkę: jeśli Palmeiras nie wygra, to może stracić pozycję lidera. A z Goias zawsze się ekipie Palmeiras źle grało, by przypomnieć tylko wysoką porażkę z ubiegłego sezonu.  Fluminense - Atletico Mineiro hit! To dla obu stron mecz o wszystko. Jeśli Fluminense wygra, to przedłuży swoje szanse na utrzymanie się w lidze; jeśli Atletico wygra, to umocni się w walce o tytuł mistrzowski. W pierwszym składzie Flu ma zagrać Argentyńczyk Equi Gonzalez. Sport - Coritiba Sport jest zdesperowany i zaatakuje od pierwszej minuty: musi wygrać, żeby opuścić przedostatnią lokatę w tabeli. Dla Coritiby nawet remis będzie w tym meczu sukcesem. 