Piłkarze, trenerzy i działacze Sportu Recife zostali przyjęci przez gubernatora stanu Pernambuco, Eduardo Camposa, który udekorował ich najwyższym, stanowym odznaczeniem - Ordem dos Méritos dos Guararapes. Uroczystość odbyła się w siedzibie stanowych władz - Palacio do Campo das Princesas w Recife.   - To, że Sport zdobył Copa do Brasil, jest sukcesem nie tylko naszego klubu, ale także miasta Recife, stanu Pernambuco i całego Nordeste. Po raz pierwszy w historii klub z Nordeste zdobył Puchar Brazylii - powiedział prezes klubu Sport, Milton Bivar, odbierając odznaczenie.  Dodam tu, że Nordeste to region, obejmujący stany północno - wschodniej Brazylii. Nordeste to region bez porównania słabszy gospodarczo od Rio de Janeiro, Minas Gerais, Goianii czy Sul (południowa Brazylia, obejmująca stany: Rio Grande do Sul, Santa Catarina i Parana), o Sao Paulo nawet nie wspominając. Tysiące "nordestinos" co roku przyjeżdżają do Sao Paulo i z reguły wykonują tu najniżej płatną pracę. Sukces Sportu (w dodatku odniesiony w finale kosztem drużyny Corinthians z Sao Paulo) ma więc dla klubu z Recife dodatkowy, pozasportowy wymiar. 