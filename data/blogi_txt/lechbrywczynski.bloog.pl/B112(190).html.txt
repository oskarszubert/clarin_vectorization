Drużyna Corinthians pewnie prowadzi w brazylijskiej drugiej lidze, ale zarząd tego klubu nadal myśli o kadrowych wzmocnieniach i zamierza pilnie zakontraktować trzech zawodników, grających obecnie w ukraińskim Szakhtarze Donieck: pomocników Williana i Jadsona oraz napastnika Brandao. Negocjacje między klubami są w toku. Zarząd Corinthians jest tak pewny zwycięstwa w drugoligowych rozgrywkach, że pozwolił też drużynie na rozegranie - w środku sezonu! - meczu towarzyskiego. Odbędzie się on 19 sierpnia, w stanie Mato Grosso do Sul, w mieście Campo Grande, a przeciwnikiem będzie trzecioligowa drużyna Operario. Mecz zostanie rozegrany w ramach obchodów rocznicy założenia tego miasta.Jest to dla Corinthians korzystne posunięcie z marketingowego punktu widzenia. Mato Grosso do Sul to rolniczy, farmerski stan: tutejsze miasta są małe, a kluby piłkarskie z tego stanu nigdy nie występowały w pierwszej ani w drugiej lidze brazylijskiej. Mecz Operario z Corinthians to najważniejsze wydarzenie piłkarskie, jakie będzie miało miejsce w tym stanie w bieżącym sezonie. Druga sprawa: drużyna Corinthians ma dwadzieścia kilka milionów kibiców, rozsianych po całej Brazylii. Kibice Corinthians z Mato Grosso do Sul, z reguły mogący oglądać ekipę "Timao" tylko w telewizji, będą mieli 19 sierpnia swoje święto... 