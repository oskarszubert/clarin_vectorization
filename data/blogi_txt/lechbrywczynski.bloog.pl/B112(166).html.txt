Ten rok zaczął się dla ekipy Goias fatalnie: sensacyjnie przegrała finałowy dwumecz o mistrzostwo stanu Goias (Campeonato Goiano) z trzecioligową Itumbiarą! To zdumiewające: Goias jest jedynym pierwszoligowym klubem w swoim stanie, a tymczasem drugi rok pod rząd, pomimo wielkich starań, nie zdobyło stanowego mistrzostwa! Rok temu Goias przegrało w finale z trzecioligowym Atletico Goiano...  Potem też nie było lepiej, bo Goias odpadło z Copa do Brasil w dwumeczu z Corinthians. Pierwsze spotkanie Goias wygrało 3:1, ale w rewanżu zdeterminowani Corinthians wręcz zmiażdżyli Goias 4:0. Zmiażdżyli niemal dosłownie: po końcowym gwizdku piłkarze Corinthians triumfalnie rozbijali o murawę jajka, pomalowane na zielono - symbol Goias (kibice Goias to "esmeraldinos" - szmaragdowi, ich barwą jest zieleń). Była to zemsta Corinthians za to, że w grudniu ubiegłego roku to właśnie Goias rzutem na taśmę utrzymało się w pierwszej lidze, spychając Corinthians do drugiej ligi...  A później zaczęły sie rozgrywki Brasileirao, które Goias zaczęło bardzo kiepsko, plasując się po kilku kolejkach w strefie spadkowej. Kibice Goias byli zrozpaczeni - wielu z nich już na wstępie pogodziło się z myślą o degradacji do drugiej ligi...  I w tym właśnie momencie sytuację uratował zarząd klubu Goias, dokonując kilku rewelacyjnych, "trafionych" transferów. Spośród pozyskanych ostatnio przez Goias zawodników wymienić trzeba dwóch: Pedro Iarleya oraz Gabiru. Obaj grali przedtem w Internacionalu Porto Alegre, z którym latem 2006 r. zdobyli Copa Libertadores, w grudniu 2006 r. wygrali Mundial Klubów FIFA (w finałowym meczu z Barceloną zwycięską bramkę dla Internacionalu zdobył Gabiru z podania Iarleya), latem ubiegłego roku zdobyli Superpuchar Ameryki (tzw. Recopa), gromiąc meksykańską Pachukę, a w styczniu bieżącego roku zdobyli Dubai Cup, pozostawiając w pobitym polu Inter Mediolan i VFB Stuttgart. Mało tego: przed sukcesami w Internacionalu Porto Alegre, Pedro Iarley grał w argentyńskim Boca Juniors, z którym też zdobył Copa Libertadores i wygrał Mundial Klubów FIFA!  Nic dziwnego, że złożona z graczy raczej przeciętnych (poza Paulo Baierem) drużyna Goias zupełnie zmienila swoje oblicze po dojściu nowych zawodników, z reżyserem gry Pedro Iarleyem na czele. Pierwszą ofiarą tej metamorfozy padł Santos, rozgromiony w minioną niedzielę na własnym stadionie 4:0: w swoim debiucie w barwach Goias Iarley zdobył dwa gole!  Wśród dzialaczy i kibiców Goias zapanowała euforia: teraz nikt już nie boi się degradacji, wszyscy myślą raczej o miejscu w grupie G-4 (pierwsza czwórka tabeli, która zagra w przyszłym roku w Copa Libertadores). Przesadna to euforia, ale co tam: niech się trochę pocieszą...   - Dziś będę zasypial szczęśliwy. Reakcja moich zawodników była taka, jakiej oczekiwałem. To dopiero początek drogi, nadal jesteśmy w strefie spadkowej - powiedział po meczu z Santosem trener Goias, Hélio dos Anjos.  A Pedro Iarley dodał:  - Wykazaliśmy w tym meczu dojrzałość taktyczną. To najlepiej świadczy o wielkim potencjale naszej drużyny.  W najbliższą sobotę Goias zmierzy się w trudnym, wyjazdowym meczu z Vitorią Salvador, która również gra ostatnio bardzo skutecznie. 