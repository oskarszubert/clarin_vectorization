Po wczorajszym zwycięstwie 7:0 nad urugwajskim River Plate, ekwadorskie LDU awansowało do finału Copa Sudamericana, gdzie zmierzy się z Fluminense. Ta sama para walczyła rok temu w finale Copa Libertadores!  Pomocnik Tcheco, do niedawna kapitan drużyny Gremio, oficjalnie potwierdził, że odchodzi z tego klubu i najprawdopodobniej zasili Corinthians.  Fumagalli gra obecnie w Vasco da Gama na wypożyczeniu ze Sportu Recife. Zawodnik ma jednak nadzieję, że Vasco wykupi go na stałe  i nie będzie musiał wracać do Recife.  David z Flamengo ostro skrytykował w swoim blogu w serwisie Twitter zarząd klubu Palmeiras za rozwiązanie kontraktów z Obiną i Mauricio. Zdaniem Davida, który byl swego czasu zawodnikiem Palmeiras, jest to decyzja dziwaczna i krzywdząca.  Trudno się z tą opinią nie zgodzić. Kiedy Diego Souza brutalnie zaatakował na boisku Domingosa z Santosu, o żadnym rozwiązaniu kontraktu nikt nawet nie wspominał...  Murucy Ramalho, trener Palmeiras, powiedział, że bardziej mu będzie brakowało Mauricio, niż Obiny "który może przecież wrócić do Flamengo". Wdzięczność Palmeiras dla Obiny jest doprawdy wzruszająca...  Sergio Escudero,argentyński piłkarz Corinthians, powiedział, że jest szczęśliwy z powodu niepowodzenia Palmeiras i utraty szans na tytuł mistrzowski przez ten klub.   Joao Zunino, prezes Avai, chce za wszelką cenę zatrzymać w swoim klubie trenera Silasa, któremu w grudniu kończy się kontrakt. Trener Roberto Cavalo przedłużył swój kontrakt z drugoligowym klubem Parana na cały rok 2010. 