Barueri (pełna nazwa: Gremio Recreativo Barueri) jest jednym z najbardziej solidnych i zasobnych finansowo klubów z interioru Sao Paulo (a przez to bardzo nielubianym przez kibiców innych klubów podobnej wielkości). Teraz Barueri bardzo starannie szykuje się do Campeonato Paulista; nie wypada przecież, żeby pierwszoligowy klub nie odgrywał w Paulistao żadnej roli! Aż tak starannie, że prezes klubu Walter Sanches postanowił wprowadzić iinowacyjną metodę pracy i zaangażować do prowadzenia drużyny Barueri w tym sezonie ...trzech trenerów. Są to: Toninho Moura, Luis Carlos Goiano i Diego Cerri. - Ten trenerski tercet będzie wspólnie decydował o wszystkim, co dotyczy drużyny. Toninho Moura będzie jednoosobowo podejmował decyzje wyłącznie podczas meczy - wyjaśnił Walter Sanches.Ciekawe, czy taka metoda "wespół w zespół" się sprawdzi. Jak dotąd Barueri odnosiło same sukcesy: w ciągu minionych siedmiu lat aż sześciokrotnie zapewniało sobie awans do wyższej ligi. Ukoronowaniem tego był wywalczony w tym roku awans do brazylijskiej Serie A. 