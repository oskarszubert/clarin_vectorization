W poniższym linku macie brazylijski "Termometr trenerów". Przesuwając kursorem po termometrze, pojawiać się będą liczby, symbolizujące stopnie. Jeśli klikniecie w jakąś liczbę, to pokażą się nazwiska trenerów, mających obecnie takie właśnie notowania.  Link jest tu: http://www.terra.com.br/esportes /termometro-dos-tecnicos/tecnicos-40.htm Zasada, jaką kieruje się ten termometr, jest prosta: im wyższa temperatura, tym lepiej!   Trener Emerson Leao, zwolniony niedawno przez Sport Recife, odrzucił ofertę pracy, złożoną mu przez Atletico Paranaense.  - Z powodów rodzinnych nie mogę przyjąć tej oferty, bo chcę pozostać blisko miasta Sao Paulo - wyjaśnia trener Leao. A ja mu nie wierzę! Gdyby Sport go nie zwolnił, pracowałby nadal w Recife, które jest bez porównania dalej od Sao Paulo, niż Kurytyba. Prawdziwa przyczyna jest pewnie taka, że z Atletico Paranaense trener nie miałby perspektyw na żadne osiągnięcia, bo drużyna rozpaczliwie broni się przed spadkiem...   Botafogo nie chce już zakontraktować Celsinho, nazywanego przez media, z racji podobieństwa obu zawodników, "klonem Ronaldinho".   - Nie osiągnęliśmy porozumienia z zawodnikiem w sprawach finansowych - wyjaśnia oficjalne oświadczenie zarządu Botafogo. A prawdziwa przyczyną rezygnacji z tego zawodnika jest taka, że Celsinho słabo wypadł na testach medycznych.    Kiedy w mediach pojawiły się informacje, że Fernandao, były kapitan Interu Porto Alegre, grający obecnie w arabskim klubie Al-Garrafa, chce wrócić do Brazylii i prowadzi rozmowy w tej sprawie z Santosem, wywołały one szok na stadionie Beira Rio.  - Mamy zapewnienie Fernandao, że jeśli wróci do Brazylii, to pierwszeństwo będzie miał nasz klub  - oznajmił zarząd Internacionalu Porto Alegre. Zapewnienie zapewnieniem, a zawodnik pójdzie pewnie do tego klubu, który zaoferuje mu lepszy kontrakt...   Kiedy drużyna Atletico Mineiro przyleciała do Rio de Janeiro na dzisiejszy mecz z Flamengo, bramkarz Aranha zgubił się na lotnisku. Dołączył do drużyny dopiero w hotelu. Dobrze, że w bramce Aranha wykazuje szybszy refleks...   Kleber Pereira to znakomity napastnik, ale ostatnio przeżywa spadek formy i rzadko zdobywa gole. Dlatego kibice Santosu przygotowali dla niego specjalny prezent, mający pomóc w odzyskaniu strzeleckiej dyspozycji: http://colunas.globoesporte.com/files/160/2009/07/presentes- para-kleber-pereira.jpg   Kibice "Timao" uważają 1 sierpnia za "Dzień Corinthians", dlatego zamierzają tego dnia zamanifestować swoją obecność na wszelkie możliwe sposoby. Powstała nawet specjalna strona internetowa, dedykowana temu świętu: http://diadocorinthians.com.br/ Dodam, że np. w Minas Gerais "Dzień kibica Atletico" jest oficjalnym świętem stanowym.   Na koniec zdanie, które uważam za wypowiedź tygodnia:  - Wydaje mi się, jakbym był w Palmeiras od dawna! Tak powiedział trener Muricy Ramalho po pierwszym meczu, w którym prowadził ekipę "zielonych".  To musi być bolesne dla kibiców Sao Paulo, którzy pamiętają jeszcze to: http://www.youtube.com/watch?v=x3ncg- Lzpoo feature=fvw 