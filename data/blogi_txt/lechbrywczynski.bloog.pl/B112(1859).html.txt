Ruszyły tegoroczne rozgrywki Copa Libertadores! Dziś wieczorem dwie brazylijskie drużyny rozegrają swoje pierwsze eliminacyjne mecze o miejsce w fazie grupowej, obie na wyjeździe: Atletico Paranaense zagra z peruwiańskim Sportingiem Cristal, a Botafogo z ekwadorskim Deportivo Quito. Można oczekiwać, że obie brazylijskie ekipy zapewnią sobie awans, ale w piłce wszystko jest możliwe, by przypomnieć tylko sensacyjną porażkę Corinthians z kolumbijską Tolimą sprzed paru lat. W składzie Corinthians grali wtedy Ronaldo i Roberto Carlos, a mimo to odpadli w starciu ze skromną (i ubogą) ekipą z Kolumbii :) Atletico-PR zagra bez napastników Dellatorre i Adriano (w przypadku tego ostatniego pod znakiem zapytania stoi jego dalszy pobyt w klubie, bo ostatnio samowolnie nie stawia się na treningach - smutny koniec wielkiej niegdyś, piłkarskiej kariery), natomiast Botafogo wystąpi bez Lucasa i Bolattiego (obaj są kontuzjowani). 