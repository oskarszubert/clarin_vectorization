Paragwajczyk Nelson Cuevas, napastnik Universidad de Chile, jest pewny swego. Uważa, że jego drużyna na pewno nie przegra wyjazdowego meczu Copa Libertadores z Gremio.Wypowiedzi Cuevasa zbulwersowały pomocnika Souzę z Gremio. - Nie jest łatwo zmierzyć się z Gremio w Porto Alegre. Niech Cuevas najpierw się zastanawia, a dopiero potem mówi. Teraz będzie musiał udowodnić, że jego słowa mają pokrycie w rzeczywistości - powiedział Souza.Z kolei prezes Gremio, Duda Kroeff, zaatakował słownie lokalnego rywala z Porto Alegre  - Internacional: - Internacional ciągle przypomina o tym, że kilka miesięcy temu zdobył Copa Sudamericana. A przecież Copa Sudamericana to druga liga Libertadores, nie ma się czym specjalnie chwalić! Duda Kroeff dodał, że obecny skład Gremio to "połączenie brazylijskiej techniki i argentyńskiej garry". Prezes Gremio zapomina chyba o przegranych przez Gremio klasykach z Internacionalem, a poza tym trochę przesadza: rzeczywistą "drugą ligą Copa Libertadores" jest Copa do Brasil (zwycięzca zapewnia sobie miejsce w Libertadores w roku następnym, taką drogę przeszedł Sport Recife). Słowo "garra" można przetłumaczyć jako wola walki, waleczność. Argentyńczycy z Gremio: Herrera i Maxi Lopez raczej jednak w dzisiejszym meczu Libertadores nie wystąpią - jeden jest lekko kontuzjowany, a drugi dopiero adaptuje się do gry w klubie. Trener Celso Roth zapewne wystawi dziś następujący skład: Victor, Leo, Rever, Rafael Marques, Ruy, Adílson, Tcheco, Souza, Fabio Santos, Jonas i Alex Mineiro. Dodam jeszcze, że trzech obecnych zawodników Gremio zdobyło już w swojej karierze Copa Libertadores: Souza, Fabio Santos i Urugwajczyk Orteman. Przy czym Orteman, grający wówczas w paragwajskiej Olimpii, został nawet wybrany najlepszym zawodnikiem meczu finałowego Copa Libertadores 2002: Sao Caetano - Olimpia. Swoją drogą, chyba nikt jeszcze nie przegrał tak frajersko finałowego dwumeczu Libertadores, jak Sao Caetano: "azulao" wygrało 1:0 pierwszy mecz w Asuncion, a w rewanżu prowadziło u siebie do przerwy 1:0. Wydawało się, że sprawa jest rozstrzygnięta. A tymczasem rywale zdobyli w drugiej połowie dwa gole i doszło - w myśl ówczesnego regulaminu - do rzutów karnych, które wygrała Olimpia... 