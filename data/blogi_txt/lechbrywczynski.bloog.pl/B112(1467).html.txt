Dziś poznamy pierwszego finalistę tegorocznych rozgrywek Copa Sudamericana - wyłoni go rewanżowy mecz półfinałowy Palmeiras - Goias. W pierwszym pojedynku półfinałowym Palmeiras wygrało z Goias na wyjeździe 1:0, jest więc przed rewanżem w bardzo korzystnej sytuacji: gra u siebie, a w dodatku ma znacznie silniejszy skład niż rywale. Gwiazdom Palmeiras, takim jak Kleber, Marcos Assunção czy Lincoln rywale mogą przeciwstawić tylko jednego, klasowego zawodnika - Rafaela Mourę. Sprawa awansu wydaje się zatem przesądzona, ale ja bym tak od razu nie spisywał Goias na straty. Trzeba bowiem pamiętać o tym, że kilka dni temu klub z Goianii spadł do Serie B. Załamało to z pewnością zawodników tego klubu, ale z drugiej strony sprawiło, że "esmeraldinos" nie muszą już oszczędzać sił na ligę i mogą dać z siebie wszystko w dzisiejszym meczu pucharowym. Będą przy tym chcieli udowodnić, że pomimo degradacji z ligi są nadal coś warci. Trener Scolari, specjalista od pojedynków pucharowych, też nie jest jeszcze pewny awansu i przygotowuje swoją drużynę do najtrudniejszych sytuacji. Podczas wczorajszego treningu pierwszy skład Palmeiras grał ...w dziesiątkę! Dlaczego? Bo Scolari chciał, żeby jego zespół nauczył się grać w przypadku otrzymania przez któregoś z zawodników Palmeiras czerwonej kartki... Zainteresowanym podaję przy okazji link do bloga w języku angielskim, poświęconego Palmeiras:http://anythingpalmeiras.wordpress.com/Drugim finalistą Copa Sudamericana zostanie triumfator półfinału: Independiente (Argentyna) - LDU Quito (Ekwador). 