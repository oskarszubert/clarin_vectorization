Dziś poznamy tegorocznego zdobywcę Copa do Brasil, odbędzie się bowiem rewanżowy mecz finałowy Flamengo - Atletico Paranaense! W pierwszym meczu padł wynik 1:1, a zatem Flamengo potrzebuje minimalnego choćby zwycięstwa na Maracanie, żeby zdobyć puchar. Dodajmy, że zdobywca Pucharu Brazylii ma zapewnione miejsce w przyszłorocznych rozgrywkach Copa Libertadores, stawka jest więc ogromna. Zwłaszcza dla Flamengo, które nie ma żadnych szans na wywalczenie miejsca w Libertadores z ligi.  Największa nadzieja kibiców Flamengo to bramkostrzelny Hernane "Brocador". Dziś zostanie również rozegrany rewanżowy mecz półfinałowy Copa Sudamericana: Ponte Preta - Sao Paulo.  Gospodarze bronią dwubramkowej zaliczki, bo w pierwszym meczu sensacyjnie wygrali 3:1. Dla Ponte Prety jest to mecz o wszystko, bo w lidze klubowi z Campinas zupełnie się nie wiedzie i jego spadek do Serie B jest w praktyce przesądzony. W dodatku "Macaca", w przeciwieństwie do Sao Paulo, nie ma jeszcze na koncie żadnego międzynarodowego trofeum. 