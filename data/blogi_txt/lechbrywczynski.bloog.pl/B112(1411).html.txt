Kilka lat temu Santo Andre zdobyło Copa do Brasil, w roku ubiegłym występowało w Serie A, a jeszcze w pierwszych miesiącach bieżącego roku świetnie się spisywało w rozgrywkach Campeonato Paulista. Zawodnicy wzbudzali spore zainteresowanie na rynku transferowym i odchodzili z klubu jeden po drugim. Zarząd Santo Andre liczył zarobione pieniądze, ale nie prowadził racjonalnej polityki kadrowej - zapomniał o tym, że ciągłe osłabianie składu może drogo kosztować. I kosztowało: po spadku do Serie B (w grudniu ubiegłego roku) Santo Andre znajduje się obecnie w strefie spadkowej drugiej ligi i jest zagrożone degradacją do Serie C. Spadek do trzeciej ligi byłby dla "Ramalhao" katastrofą: Serie C to piłkarska przepaść, z której bardzo trudno się wydostać, na co wskazują choćby przykłady takich klubów, jak Fortaleza (nie wywalczyła w tym roku awansu do Serie B) czy Juventude (spadło kilka tygodni temu do Serie D). Z potentatów brazylijskiego futbolu w Serie C grało tylko Fluminense, co do dziś jest temu klubowi złośliwie wypominane...A tymczasem byli zawodnicy Santo Andre grają obecnie w klubach Serie A, jak np. Branquinho (Atletico Paranaense), Bruno Cesar (Corinthians), Carlinhos (Fluminense), Nunes (Vasco da Gama), Rodriguinho (Fluminense) i Romulo (Cruzeiro). Poniżej macie link do jednej z internetowych stron Santo Andre. Na stronie jest ankieta z pytaniem: czy wierzysz, że Santo Andre utrzyma się w Serie B? Ponad 60% kibiców jeszcze w to wierzy, mimo że zakończony przed chwilą mecz Serie B: Duque de Caxias - Santo Andre zakończył się zwycięstwem Duque 3:2... http://www.ramalhonautas.com.br/ 