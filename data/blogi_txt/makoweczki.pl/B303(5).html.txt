Dobrze mi było myśleć, że jesteśmy superbohaterami zdrowia. Choroby były gdzieś obok        Dobrze mi było myśleć, że jesteśmy superbohaterami zdrowia. Choroby były gdzieś obok. Rozkładały znajomych, rodziny, całe przedszkola i firmy.. Wywoływały smutek i lęki matek, a przyjaciółek i kuzynek moich.. A my staliśmy obok tego jako obserwatorzy. Jak każdy z nas oglądając newsy w TV, że głód i bieda i powódź znowu, a my ze smutkiem, lękiem i pomocną dłonią.. ale obok. Bo.. nasze dzieci nie chorują. Lęków nie miałam odwiedzać z dziećmi chorych. Ospą ‘zarażaliśmy’ się ze trzy razy- bezskutecznie. Odważnie zapraszaliśmy znajomych, chodziliśmy na zakupy czy do kuleczek. Lęk był zerowy .. bo nasze dzieci nie chorują. Mak w Klubie Malucha od 15 m-ca, potem p-kole.. Kilka katarów, 0 dni opuszczonych z powodu choroby. Makóweczka z cięższym startem także okazała się zdrowia okazem. Ta pewność siebie- bezcenna. Jak kuloodporni  z tysiącem żetonów na życie/zdrowie. Dziś szlag wszystko trafił. Namówiona przez dziadka i koleżankę blogerkę poszłam do lekarza… Bo chadzam tam niezwykle rzadko.. ale tym razem poszłam.. Niby dobrze, niby nic.. katarek, już bez temperatury i noc przespana.. Tylko w uszko zajrzeć i … Zapalenie ucha. Teraz przynajmniej WIEM JA, że wszystkie te nieprzespane noce, jęki i krzyki miały jakiś poważny powód (pomijając ten mniejszy, że idą jej dwie dwójki i czwórka).. I WIECIE WY, że narzekania me nie wynikają z nagłej zmiany charakteru tylko chwili obecnej.. ciężkiej. I czuję, że czar prysł, bańka pękła.. Wiem, że córcia lada dzień wyzdrowieje. Ale ja już nigdy nie będę tak pewna ich super zdrowia. I będę dumać czy iść gdzieś czy nie iść, bo choroby. Czy czapki dwie na uszy nałożyć, kiedy my zawsze roznegliżowani jak tylko się da najmocniej. I włosy po basenie suszyć będę godzinami, zimny (bo z lodówki) jogurt ogrzewać 2h. w temperaturze pokojowej.. Bosh.. stanę się swoją własną babcią! Daj Boże pamięć słabą.. Żebym za tydzień jak dzieciaki z uśmiechem wielkim tarzać się będą w śniegu, pomyślała jedynie o cudownej zabawie jaka jest ich udziałem. Chorowanie ma swoje plusy. Pamiętam, że uwielbiałam (lekkie!) choróbki. Nagle mama skakała nade mną, gotowała przysmaki, kupowała książki i rysowanki „do łóżka”… Tata pozwalał TV oglądać pół dnia.. i przebierać się nie było trzeba. Ten choroby czas… :) Jedyny minus jaki pamiętam, to że sernik maminy, tak pyszny, w gardło drapał.. Dziś role się odwróciły, a ja moim gwiazdom rąbka nieba uchylam. Bawię się więcej, przysmaki gotuję. Truskawki i borówki z podziemia wynajduję (uczcijmy minutą ciszy stosunek ilości witamin w nich zawartych do chemii którą są nasączone ;), bo tylko je, wraz z mlekiem Makóweczka toleruje. Zmieniam się w pielęgniarkę co wie jak inhalację zrobić i syropek sprytnie podać. Głaszczę, przytulam serce na talerzu oddaję. A gdy przysną na chwilę umieram ze zmartwienia (w czasie pisania tej notki byłam już 3x w pokoju śpiące Lenki), bo buźki zaczerwienione, oczka jak dwa świetliki i oddech ciężki… Matką być.. Ale są i plusy dnia dzisiejszego: 1. Pan Tata jest w domu dziś i jutro (jupijajeeej!).. Z Panem Tatą wszystko jest łatwiejsze i fajniejsze. Nawet dzieci chorowanie. 2. Robiąc zakupy w Piotrze i Pawle, wbiegłam do Kappahla (ta sama galeria) i nabyłam nowe (rozmiar mniejsze, ha!) ..MAGICZNE JEANSY. Kto zna, to tłumaczyć i zachęcać nie trzeba.. Ale kto ich jeszcze nie posiada, a figury idealnej właścicielem nie jest, ojjj, niech pędzi dziarsko je nabyć. Co one robią z tyłem mmmmm :). Jak maskują co zamaskowane być powinno.. a jakie nogi w nich pikne, szczupłe i dłuuugie do samej ziemi… Serio zróbcie „test mężowy”. Kupcie gacie, przyodziejcie, a jak mąż nie zamruczy, zagwiżdże lub po prostu nie zauważy zmiany w waszej figurze, możecie spokojnie oddać do sklepu.. Ja i mamusia ma, nosimy od jakiegoś czasu z dumą i zachwytem. 3. Wyżarłam Lence trochę truskawek i echh.. nawet trochę w smaku je przypominały co wywołało przypływ wakacyjnych wspomnień i marzeń o wiośnie.. Już niedługo, wiecie? 4. Mak orzekł hasło roku przez które przy kasie sklepowej turlałam się ze śmiechu i spakować zakupów nie mogłam.. Młodzian patrzy na ozdoby (serduszka, serduszka i więcej serduszek..), na reklamówki (truskawki serduszkowe), potem na lizaki (serduszka) i mówi: „mamooooo, wiesz dlaczego wszędzie jest tyle serduszek? Bo jutro jest święto ZAKOCHAŃCÓW!” :D I tym miły akcentem ściskam Was czy jesteście zakochańcowani czy też nie.. Buzia! Maczuś: Koszulka- Zara Makóweczka: Sweterek- Kappahl Spódniczka- Kids on the moon Rajstopki/buty- Zara Spinka- Kollale Zdjęcia wykonane aparatem SONY A65   !-- // -- 