A teraz pokażę ci, mój maleńki Chłopczyku moje ulubione drzewko  wczoraj  Był sobie Chłopczyk. Mały Chłopczyk. I była też Babunia.   Babunia bardzo kochała przyrodę i chciała, żeby jej Chłopczyk także ją pokochał. Mówiła więc do niego: Wiesz, mój kochany Chłopczyku, jaka piękna jest wiosna? Jaka pachnąca, kolorowa? O, zobacz, w tym ogródku kwitną krokusy. Widzisz? Biaaałe, żóóółte, fioletooowe… A w tym, widzisz? Różowe pierwiosnki. Duuużo różowych kwiatuszków. Zerwiemy jednego? Zobacz jaki jest cudny. Proooszę, trzymaj go swoimi małymi paluszkami. O tak, dobrze! A teraz pokażę ci, mój maleńki Chłopczyku moje ulubione drzewko. Poczekaj chwilkę, musimy minąć kilka ogrodów. No, jeeest. To magnolia. O tam, jest bardzo piękna, prawda? Ma białe kwiaty. Białe jak śnieg. Widzisz,  jak ich wiele ? Jak uśmiechają się do słoneczka? Opowiem ci coś ciekawego. Babunia była kiedyś w takim kraju – daleko, daleko – gdzie drogi wysadzane były magnoliowymi drzewami. A te drzewa miały mnóstwo dużych kwiatów: białych, różowych, fioletowych. I wiesz, one wspaniale  pachniały, tak, tak… magnoliowo. To było niezwykle przeżycie. Babunia nigdy wcześniej, ani nigdy potem nie przeżyła czegoś podobnego. Bo w naszym mieście, ba – w naszym kraju, nie ma zbyt wiele tych wczesno – wiosennych drzew. Szkoda, bo te drzewa, wysokie, jak nasze kasztany, zdobiły drogi przez wiele, wiele kilometrów. Aż do NY. Kiedy Babunia jechała tymi drogami, pod tymi magnoliami, czasem wyobrażała sobie, że uczestniczy w jakimś zjawiskowym wydarzeniu. Może uroczystości przygotowanej dla księżniczki z bajki, w tym bajkowym klimacie. A może ogląda film w trójwymiarze? I kto to wie, może jak dorośniesz, mój Chłopczyku, ty też będziesz jeździł szpalerami takich dróg ? Kto wie… A teraz szybciutko wracajmy do Mamy. O, widzisz, czeka już tam na nas.   Chłopczyk miał pół roku. wczoraj   Był sobie Chłopczyk. Mały Chłopczyk. I była też Babunia.   Podobają się tobie Chłopczyku, moje kolczyki? Pewnie, widać je z daleka. Takie duże, różowe kule. Niektórzy mówią, że to kolor biskupi. Ostrooożnie, Babunię boli uszko. Rozumiem – tak fajnie się kołyszą. Jak balonik. Bim- bam, bim- bam. Ha, ha, ha. Co ta Babunia mówi. Przecież bim – bam to robi zegar. No, zegar: cyk, cyk. Chłopczyyyku, proszę, nie ciągnij tak mocno. Kochanie… puść uszko, schowam kolczyki do torebki. Bo muszę ci powiedzieć, mój kochany Chłopczyku, że dzisiaj musiałam włożyć te kolczyki. Właśnie te. Kupione kiedyś nie wiem po co. Pewnie na dziś. Na moją s a m o d z i e l n ą wizytę w TAMTYCH BUDYNKACH. Wiosenną wizytę. Taką, która miała powiedzieć innym: z wszystkim można sobie poradzić… póki mamy życie… Więc, kiedy je założyłam – promieniałam! Czułam się szczupła, młoda {?} i radosna. Słońce świeciło tylko dla mnie. Na różowo. A tamta historia wcale się nie wydarzyła! Założyłam te duże, różowe kolczyki, bo chciałam pokazać znajomej pani doktor jaka jestem dzielna. No i pokazać zdjęcie mojego Chłopczyka. Mojego.Wcale już nie tak małego. Tego o którym rozmawiałyśmy przy każdej wizycie. I wiesz, pani doktor powiedziała Babuni: “Świetnie pani wygląda. Ma pani tyle słońca na twarzy. No i te różowe kolczyki… Jak ja lubię takie pacjentki jak pani. Musimy wygrać pani W. Musimy, słyszy pani?” Oczywiście, pomyślała Babunia, nie może być inaczej! Przecież przed nami “tyle dróg nie przebytych, tyle pieśni nie wyśpiewanych, tyle myśli nie wypowiedzianych, tyle miejsc nie odwiedzonych… Babunia śpiewała w duszy (a może i głośno?) idąc ulicą.  No i zobacz, mój Chłopczyku jak to Babunia dzisiaj bajdurzy. Jaka jest szczęśliwa! Babuni chce się śmiać. I płakać. Dlaczego Kochanie? Dlatego, że taki piękny jest świat, że hemoglobina jest powyżej 6, że słońce może być na wyłączność, że wokół tyle kolorów, że wiosna nie tylko za oknem, ale i w moim sercu i że ten uśmiech chce mi się rozdawać wszystkim wokół. Ale chyba najbardziej dlatego, że mam ciebie, mój kochany Chłopczyku, i że mogę ci śpiewać! Hop, hop, hop, hej, hej, hej, tra, la, la… A może ”ta Dorotka, ta malusia”, albo ”był sobie król”… Oj, chyba jednak ”wiosna,wiosna,wiosna cieplejszy wieje wiatr”… Śmiej się razem ze mną Maleńki. I nie patrz na głupawkę Babuni, bo teraz będziemy tańczyć. Razem. Trzymaj się proszę paluszka Babuni. Ojej,chyba ktoś puka. Zobacz, to twoja Mama.. Ma-ma. Zapraszamy Mamę do tańca. Różowego tańca, od różowych kolczyków. Mama nie wie których różowych kolczyków? Mamo, Mamo spytaj swego Chłopczyka. I popatrz na zaczerwienione uszy Babuni…    Chłopczyk miał pół roku.   !-- // -- 