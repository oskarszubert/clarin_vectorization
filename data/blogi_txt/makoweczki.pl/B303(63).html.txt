Post jest wyjaśnieniem mojego stanowiska odnośnie wychowania dzieci w związku z komentarzami do notki ‚(NIE) wychowuj’ Post jest wyjaśnieniem mojego stanowiska odnośnie wychowania dzieci w związku z komentarzami do notki ‚(NIE) wychowuj’. Chciałam skłonić rodziców do refleksji na temat tego jak dziecko zareaguje nagłą zmianę otoczenia (na brak rodzica i jego sposobu wychowywania) ‚puszczone w świat’ (np. do przedszkola). Wynikła jednak potyczka obrońców Rodzicielstwa Bliskości. Może i fakt. Powinnam napisać np. ‚rodzicielstwa miłości’ i już nie zaszufladkowałabym jakiegoś nurtu. Jednak nie miałam na celu oceniania jakichkolwiek metod wychowania… Baaa, ku zdziwieniu wielu, w dużej części pisałam o sobie. Sprawa wygląda tak. Preferuję rodzicielstwo intuicyjne (mam nadzieję, że jeszcze takiego nie wymyślono i nie opisano, żebym nie musiała się znowu tłumaczyć ;). Pochodzę z rodziny w której miłość była głównym dobrem i dostawałam ją w ilościach nieograniczonych od obojga rodziców. Mama postanowiła wycofać się z aktywności zawodowej na jakiś czas i spędzała czas ze mną. Uwielbiała mnie uczyć, zabierać na wycieczki, robić domowe arty i krafty… Tata po pracy wychodził ze mną na podwórko, grał w piłkę, jeździł na rowerach, chodził na sanki. Byłam dosłownie ‚oblepiona’ ich miłością. Podróżowaliśmy razem, jedliśmy posiłki razem, spędzaliśmy czas rodziną… Więc w wychowywaniu własnych dzieci kieruję się intuicją podpartą na własnych, dobrych doświadczeniach. Nie fiksuję się na żadne nurty, tak jak moi rodzice nie wgłębiali się w nauki modnych w tamtym czasie poglądów („zimnego chowu”). Starałam się od początku reagować na własne matczyne sygnały… A te były jasne – kochać, przytulać, być na każde wezwanie. Dawać całą siebie, pozostając w zgodzie z własnym ja. Start macierzyństwa nie był dla mnie łatwy. Nie będę się w temat zagłębiać bo to dla mnie traumatyczne historie, ale ze względu na ciężki stan mamy (kiedy synek miał m-c wykryto u niej zaawansowanego raka z podejrzeniem przerzutów) nie mogłam w pełni dać mojemu dziecku bliskości, radości i 100% zaangażowania. Jednak zakochana w maluchu oddawałam mu się w całości kiedy mogłam. Nosiłam, tuliłam, spacerowałam… Intuicyjnie nigdy nie byłam bliska aby dać się synkowi wypłakać. Cioteczki się nawet lekko ze mnie podśmiewały, że biegnę na każde stęknięcie dziecka, ale wyczytana teoria, że dziecko pozostawione samo sobie komunikuje się za każdym razem głośniej i bardziej rozpaczliwie, była najbliższa memu sercu. Więc biegałam za każdym dźwiękiem. Bo synek nie płakał praktycznie nigdy. Wychowując rosnącego malucha na każdym etapie słuchałam intuicji. Czy to karmiąc malucha, czy nosząc go, spędzając czas. Obrałam drogę moich rodziców – gdzie idziemy my, tam idzie z nami nasze dziecko. Rozmawiałam z sykiem, słuchałam go, analizowałam jego postępowanie. Dzięki temu (+ jego osobowości) nigdy nie zaliczyliśmy scen padania na ziemię i histerii. Nam wystarczała rozmowa. Intuicyjnie jestem także matką – lwicą. Bronię swojego dziecka, a następnie analizuję kto miał rację. Od zawsze jednak ucząc go poprawnych zachowań społecznych. Jednak w momencie kiedy moje dziecko zaczął wychowywać ktoś inny, świat mój a także mojego malucha został mocno zaburzony. Zaczęły się oceniające opinie ‚on jest niegrzeczny’ ‚a co zrobił?’- pytam? ‚Ganiał koleżanki udając lwa.’ Hmmm… w domu uznalibyśmy to za normalną zabawę. Odbieram dziecko, w na jego koszulce naklejona jest wielka chmura. Pytam ‚co to’? To kara za złe zachowanie. Piętnująca naklejka na środku bluzki nijak nie pasowała do mojego modelu wychowania. Przykładów mogłabym podawać wiele. To co budowałam kilka lat zaczęło się burzyć. Synek czuł się sfrustrowany, przez co robił się jeszcze bardziej ‚niegrzeczny’, zaczął mówić o sobie ‚w niczym nie jestem dobry’… bo kary się nie kończyły. I nie winię nawet przedszkola. Mam dwie przyjaciółki które ukończyły pedagogikę. Nie uczą tam ani o rodzicielstwie bliskości ani o radzeniu sobie z emocjami dziecka. Jak posłuchałam kiedyś rad mojej bezdzietnej przyjaciółki, ‚przedszkolanki’ to miałam ochotę wyć i rwać włosy z głowy. Z drugiej zaś strony jaką tą panie mają możliwość skupiania się i analizowania emocji 30-stku dzieci. Jaką? Niewielką… Temat rzeka. Wiadomo… Jednak refleksja wskazana. To że my na 3 lata zbudujemy wokół dziecka swego rodzaju kokon to nie znaczy, że świat będzie dla niego łatwiejszy. Owszem mając wsparcie w rodzicach i pozytywnie zbudowane poczucie własnej wartości, ma ono dobry start. Natomiast w p-kolu mogą sobie radzić lepiej dzieciaki ‚zimnego chowu’, twardą ręką nauczone zasad, nawet zastraszone. I o dziwo paniom p-kolankom podobają się właśnie te ‚grzeczne’ dzieci, bez wnikania jakie ‚zaplecze’ emocjonalne one niosą. Szkoły jeszcze nie przerabiałam, ale z opinii znajomych nie wygląda na to, że sytuacja miałaby się zmienić. Ostatnio w jakimś programie o molestowanym dziecku usłyszałam opinię nauczycielki „to taka grzeczna dziewczynka była”. Nic, że głodna, wyczerpana emocjonalnie, zastraszona. Siedziała cicho = była grzeczna. Moje dziecko które komunikuje swoje potrzeby, jest asertywne i wygadane, jest ‚niegrzeczne’. Ja byłam takim ‚niegrzecznym’ dzieckiem większość swego życia… I takim ‚niegrzecznym’ dorosłym, zostałam.        #takasytuacja ;) Makóweczka: Sukienka- Risk Rajstopy- Calzedonia Buty- Jacardi Paris Kurteczka- Gap Chusta- Obaibi Opaska- Monsoon   !-- // -- 