Chłopczyk i Babunia stworzyli sobie własne tajemnice i zwyczaje. O tajemnicach nie da się opowiadać     Makuś: Czapeczka- Globe Chustka- Kappahl Koszulka/spodenki- Zara Buty- (zgubione ;() Native     dziś  Był sobie Chłopczyk. I była też Babunia. Chłopczyk i Babunia stworzyli  sobie własne tajemnice i zwyczaje. O tajemnicach nie da się opowiadać, ale niektóre zwyczaje funkcjonują prawie jak tradycje, ponieważ lubią się powtarzać. Mogłyby nawet nosić własne nazwy, np. : Szlak Mrowiskowy, Wyprawy Odkrywców, albo Ślimakowe Wzgórze. Dotyczy to oczywiście wypraw Babuni i Chłopczyka do pobliskiego lasu. Babunia celowo zamieszkała na skraju wielkomiejskiego osiedla, żeby w pobliżu mieć las. LAS – pisany dużymi literami. Bo ten las, to dziesiątki dróg i ścieżek, to słowiki i poziomki i grzyby… i zapach i wytchnienie. Także spacery. Te powolne, pełne zachwytu porami roku i kondycyjne, przed wyprawami w góry. Babunia chodziła na te spacery z Dziadziusiem Chłopczyka. Przez wiele lat, z kijkami i bez. Także z Kajtusiem, zwanym Kajtim, czyli pudelkiem Babuni. Ale dzisiaj Kajtusia już nie ma, bo złożył on ofiarę za Babunię po powrocie z TAMTYCH BUDYNKÓW. W tym samym dniu… Babunia miała nawet swoje rekordy spacerów. Sześć kilometrów w 40 minut po leśnych dróżkach. Przez kilka tygodni przed wyjazdem w góry. Dlatego nie straszne jej były tatrzańskie wspinaczki razem z młodzieżą lub 20-30 km wędrówki po bieszczadzkich połoninach. Teraz, od jakiegoś czasu, Babunia spaceruje po lesie z ODKRYWCĄ. To drugie imię Chłopczyka, takie, które nadaje mu rangę kogoś ważnego. ODKRYWCA to przecież nie taki zwykły, mały chłopiec. ODKRYWCA – to ktoś, kto doświadcza rzeczy niezwykłych, które nie są znane innym małym chłopczykom. To także ten, kto może nadawać im własne nazwy. I wpisywać do Katalogów Pamięci. Może także wracać do nich. Świadomie, we śnie, albo po latach… ODKRYWCA i Babunia mają  wiele takich miejsc wartych zapamiętania, i przeżyć wartych powtórki. Już dawno temu, kiedy Chłopczyk miał jakieś dwa lata, Babunia z Chłopczykiem odkryła “Ślimakowe Wzgórze”. “Ślimakowe Wzgórze” jest niedaleko domu Babuni. Nawet nie w lesie, ale na łące pełnej ziół. A zioła Chłopczyk  zna już od dawna: nostrzyk (żółty i biały), kocanka, skrzyp, piołun, dziurawiec…Chłopczyk zna nie tylko nazwy roślin , ale także ich zapachy. Bezbłędnie! I zbiera je razem z Babunią, na nalewkę od grypy jelitowej, według tajemnego przepisu Babci W. Na oglądanie ślimaków Babunia wybierała się z Chłopczykiem po deszczu, albo wcześnie rano. Z pytaniem: Babuniu, prawda, że ślimaki już nie śpią? I postanowieniem: będziemy je przenosić na drugą stronę drogi, żeby rowery (wtedy jeszcze l o w e l y ) ich nie rozjechaly. Oczywiście Chłopczyku, mówiła Babunia, zaraz tam dotrzemy. A teraz przypomnijmy sobie ulubiony wierszyk ślimaczków. No jak to było? Spróbujemy razem ?                               “Ślimak, ślimak pokaż rogi,                                 dam ci sera na pierogi.                                 Jak nie sera , to kapusty,                                 od kapusty będziesz tłusty.” Babunia śpiewnie wypowiadała rymowankę razem z Chłopczykiem. Czasem wiele razy, “bo ślimaczki lubią słuchać takie wierszyki” . Wiele razy też liczyła napotkane  mięczaki. Ulubione ślimaki, o których ODKRYWCA wiedział wszystko: że nie mogą wychodzić na słoneczko, że mieszkają pod dużym kamieniem, albo w cieniu rozłożystego krzewu, że dzisiaj, po deszczu będzie ich dużo, i że można je podnosić jedynie za domek. I domki ODKRYWCA też zbierał… Ale dzisiaj wydarzyło się coś zaskakującego. Chłopczyk wybrał się na Ślimakowe Wzgórze z… Dziadziusiem. Mały zdrajca złamał własne tabu wypraw odkrywców. Wybrał się tam bez Babuni, w miejsce dotychczas niepodzielne, zarezerwowane tylko dla nich. Takie tajemnicze miejsce, o którym mówił: „Nigdy tam nikogo nie wezmę, to tylko moje Ślimakowe Wzgórze”. … A dziś był tam z Dziadziusiem! I była to wyprawa po rekord, do 157 ślimakowych przyjaciół. Babunię ogarnęła zazdrość o tę podzieloną prywatność. Zazdrość, ale też i radość. Bo Babunia dostrzegła u Chłopczyka dojrzałość, która pozwala dzielić się z innymi tym, co dotychczas rezerwował wyłącznie dla siebie – swoim podglądaniem ciekawostek przyrody. Wtajemniczać w piękno, poznawać, zachwycać. Dlatego po powrocie z fascynacją i wypiekami na twarzy opowiadał o przywitaniu “swoich” ślimaków po zimie, o tym, że trawa jest jeszcze mała, że niektóre ślimaki mają białe, brązowe lub zielone domki w paski… {Na szczęście nie pojawił się francuski wątek ślimaków…Ha, Ha, Ha.} A potem, kiedy siedział już na kolanach Babuni usłyszał od niej zabawną historię z przeszłości. O ślimakach oczywiście, o mieszkańcach burzanów po deszczu. O przyjaciołach ODKRYWCY. Wiesz, Chłopczyku, mówiła Babunia, kiedy twoja Mama była małą dziewczynką, Babunia także uczyła ją podglądać przyrodę. Często razem gdzieś się wybierały. A to nad jezioro, a to do lasu, a to na łąkę owiniętą w poranną mgłę… I na jednej z takich wypraw, dość dalekiej, rowerowo-pokrzywowej , twoja Mama odkryła ślimaki winniczki. No wiesz, te duże w jasnych domkach. I zapragnęła kilka z nich zabrać do domu. Babunia pozwoliła swojej Dziewczynce spełnić to marzenie. Ślimaki wylądowały w dużym słoiku*. Było ich pewnie z pięć. Wydawało się, że dobrze im było w nowym mieszkaniu wyścielonym świeżą trawką, bo spokojnie zasnęły przy ścianie w przedpokoju. I wiesz co było dalej, ODKRYWCO? Wyobraź sobie minę Babuni, kiedy rano, po przebudzeniu spojrzała na ścianę. Na swoją białą, świeżo wytapetowaną ścianę pełną ciemnozielonych dróżek pozostawionych przez wędrujące ślimaki. Wyobrażasz to sobie, Chłopczyku? Od podłogi do sufitu zielone smugi na białej tapecie. Masakra! Oj, Babunia nie była zadowolona z poczynań kolegów twojej Mamy. Mocno jej podpadli. A tapetę, niestety, trzeba było wymienić na nową… Chłopczyk miał 4 i pół roku. *chciałam tylko dodać, ja Matka Makowa, że ślimaki mieszkały w kartoniku a nie słoiku i zrobiłam im cały domek z trawą, liśćmi, patykami i kwiatami :)  !-- // -- 