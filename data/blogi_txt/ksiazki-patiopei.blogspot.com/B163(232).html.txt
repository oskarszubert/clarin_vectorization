Autor:   P.C.   Kristin Cast  Tytuł:   Ukryta Seria:   Dom Nocy Tom: X (10) Oryginalny tytuł: Hidden Rok Wydania (świat): 2012r. Rok Wydania (Polska): 2013r.  Grupa Wydawnicza: Publicat Moja Ocena: 4,5/7   "Dom Nocy" to seria, która bardzo szybko weszła na listy bestsellerów, o której z dnia na dzień zrobiło się głośno. "Ukryta" to już dziesiąty tom cyklu, a to jeszcze nie koniec. Autorki mają w planach jeszcze kolejnych kilka książek. Lecz, czy tak długa seria nie robi się z czasem nudna? Czy rozwój wypadków nie jest już całkowicie przewidywalny? Otóż nie. Po tak długim czasie mogłoby się wydawać, że wierni czytelnicy pisarek są w stanie odgadnąć, co nowego wydarzy się tym razem. A jednak autorki potrafią nadal zaskakiwać i udowadniają to w swojej najnowszej powieści.  Kalona uratował swojego syna i przysiągł wierność śmierci, lecz czy aby na pewno wybrał światłość? Czy w końcu odkryje co tak naprawdę zawsze było dla niego ważne? Zoey ma swoje problemy. Kamień pokazał jej coś w co nadal nie może uwierzyć. Z czasem pojawia się pragnienie poznania i zrozumienia pradawnej magii, a w międzyczasie Neferet próbuje zebrać swoje siły i ponownie uderzyć. Czy uda im się w końcu raz na zawsze pokonać upadłą kapłankę i jaką rolę w tych wydarzeniach, będzie miał Aurox?     Duet pisarski Cast znów zaskakuje. Pisarki piszą nie tylko oryginalnie i lekko, ale także tworzą wydarzenia, że czasami nie sposób ich przewidzieć. Jest to największym plusem tej serii. Jednak, czytając lekturę, momentami miałam wrażenie, że autorki starają się jak najbardziej opóźnić niektóre wydarzenia i wydłużyć serię. Książka jest napisana lekko i czyta się ją szybko, ale pod licznymi dialogami skrywa dosyć skąpe opisy. Obraz sytuacji rozgrywających się można poznać głównie z wypowiedzi bohaterów i mimo, że jest to  wygodniejsze niż poznawanie kilkustronnicowego wyjaśnienia, nie zawsze temat wypowiedzi zostaje całkiem wyczerpany i wytłumaczony. Przez to czasami brakuje niektórych detali, które jak dla mnie wydają się dosyć istotne. Niewątpliwie "Ukryta" to ciekawa i relaksująca lektura, ale naprawdę mało wymagająca. Jest dobrą powieścią na lato, przy której można odpocząć, a nie na tyle wciągająca, żeby poświęcać jej całkowitą uwagę. Na pewno powinna się spodobać osobom lubiącym takie wampiryczne klimaty i wiernym fanom serii. Naznaczona | Zdradzona | Wybrana | Nieposkromiona | Osaczona | Kuszona | Spalona | Przebudzona | Przeznaczona | Ukryta | ? Za możliwość poznania dalszych losów Zoey i jej przyjaciół, serdecznie dziękuję grupie wydawniczej Publicat :) 