Autor:   Eva Voller Tytuł:   Złoty Most Seria:   Poza Czasem Tom: II Oryginalny tytuł:  Zeiten Zauber. Die Goldene Brucke Rok Wydania (świat):  2012r.  Rok Wydania (Polska):  2013r. Wydawnictwo: Egmont Moja Ocena:  7/7   "Złoty Most" to druga część niewiarygodnej trylogii napisanej przez Evę Voller. Pierwszy tom pokochałam z wielu powodów. Oczarował mnie nie tylko świat wykreowany przez autorkę, ale także bohaterowie, sceneria, akcja i wiele innych rzeczy. Przygody Anny i Sebastiano były niesamowite i wciągające. Nic więc dziwnego, że jak tylko książka pojawiła się w moim posiadaniu, nie mogłam zrobić nic innego, niż po nią sięgnąć.  Po zdaniu egzaminów maturalnych, do Anny docierają złe wieści. Sebastiano utknął w Paryżu w czasach Ludwika XIII i kardynała Richelieu. Jednak to nie koniec ich problemów, bo gdy tylko dziewczyna znajduje go w przeszłości, okazuje się, że jej ukochany stracił pamięć i stał się jednym z muszkieterów. Razem będą mieli do wykonania ważne zadanie, które będzie za sobą ciągnęło wiele niebezpieczeństw. Na wydanie książki, czekałam już od momentu przeczytania ostatniej strony jej poprzedniczki. Pojawienie się tego tytułu i okładki w zapowiedziach, tylko jeszcze bardziej spotęgowało moje zniecierpliwienie. Niewątpliwie, jej oprawa graficzna intryguje jeszcze bardziej niż pierwszego tomu.    Jednym z atutów książki jest sceneria, którą jest piękny Paryż. Autorka nie tylko przedstawiła go w ciekawy sposób, ale nadaje mu też realizmu i magii. Czytając książkę można poczuć klimat tego niezwykłego miejsca i bardziej wczuć się w rozgrywającą się akcję.  Tym razem pisarka zaskakuje nas jeszcze bardziej niż w poprzedniej części. Czytelnika zaskoczyć mogą nie tylko rozwinięcie świata podróżników w czasie, który jest naprawdę niewiarygodny i oryginalny, ale także wydarzenia rozgrywające się w Paryżu i nawiązania do jednej z bardzo znanych powieści opisujących tą epokę.  "Złoty Most" to powieść, która niewątpliwie wciąga i wnosi do literatury powiew świeżości. Gdy tylko czytelnik jest pewny, że nic go nie zaskoczy, nagle pojawia się nagły zwrot akcji, który zmienia obraz wydarzeń. Książka jest splotem wielu wątków, które przeplatają się i sprawiają, że do samego końca nie wiadomo jak ta wyprawa tak naprawdę się rozpoczęła i o co w niej chodzi.  Powieść czyta się lekko i szybko, czemu towarzyszy także wiele emocji. "Złoty Most" jest jeszcze lepszy niż jego poprzedniczka i odpowiada na część pytań zadawanych pod koniec pierwszego tomu. Prawda jest taka, że książka bardzo mi się spodobała i z niecierpliwością będę wyczekiwać trzeciej części. Magiczna Gondola | Złoty Most | ? 