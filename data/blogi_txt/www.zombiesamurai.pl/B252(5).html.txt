Rozumiem, że ktoś może nie mieć ochoty za coś płacić. Rozumiem, że nie każdy decyduje się zapłacić za jakość. Ale nie rozumiem ludzi, którzy się z tym obnoszą. Jest taka impreza, BlizzCon. To konwent organizowany przez Blizzard – jednego z bardziej znanych z producentów gier. Od pewnego czasu organizatorzy udostępniają funkcję Virtual Ticket – czyli płatny stream z całej imprezy. Prosta sprawa: za 30 euro dostajemy dostęp do symultanicznego streamu z wielu sal w wysokiej jakości i bez żadnych przycinek. Prezentacje, prelekcje, Q A, turnieje StarCraft II i World of Warcraft, wywiady… Ogólnie: wypas. Kupowałem ostatnio, kupiłem w tym roku, świetna sprawa. Zapłaciłbym nawet 100 euro za usługę tej jakości. Tymczasem w komentarzach biadolenie: Rozumiem 30 zł ale 30 euraków? Za drogo ;/ Gruby hajs… Jak na polską kieszeń to drogo – jakby zrobili uczciwe 30 zł dla Polski to bym kupił. Za 5 euro bym kupił, ale 30 to za dużo. Czyli w skrócie: jesteśmy tacy biedni, że aż musimy o tym napisać. Powinni zrobić “uczciwe” 30 zł specjalnie dla Polaków, bo my jesteśmy bidoki i u nas musi być taniej. Bo nie jesteśmy w stanie zapłacić stówki raz w roku. Nie mam problemu z tym, że ktoś nie zapłaci tyle a zapłaciłby, gdyby było taniej. To normalna decyzja zakupowa. Mierzi mnie za to publiczne obnoszenie się tym faktem i pewnego rodzaju duma, że my jesteśmy taka bida i “pięć złoty bym dał, ale takie piniądze to nie dla nas, Polaków”. Czy jak w sklepie coś jest za drogie, to idziesz do kasy i mówisz “kupiłbym gdyby kosztowało trzy złote a nie dwie dychy, bo jestem Polakiem i mnie nie stać”? Czy jak wejdziesz do restauracji i zobaczysz w menu ceny, na które nie możesz sobie pozwolić, to wychodząc oznajmiasz, że rozumiesz uczciwe 10 zł za danie ale 50 zł w żadnym wypadku? Głośne wyrażanie pretensji do całego świata, że czegoś nie mogę mieć, że coś jest za drogie, że ktoś kogo stać to lansiarz a ja “nie mam zamiaru przepłacać”, to mentalność, która jeszcze nigdy nikogo nigdzie nie doprowadziła. P.S. Dodam, że w tym samym newsie na międzynarodowej wersji strony nie ma ani jednego komentarza narzekającego na cenę – wszyscy cieszą się z zakupu, możliwości uczestniczenia w streamie i wymieniają się informacjami. Tak tylko piszę.         Paweł Opydo, 26 września 2013 