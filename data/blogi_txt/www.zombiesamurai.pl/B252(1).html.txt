Dziś szybki, sympatyczny i w zasadzie dość praktyczny tekst. Jest sporo znanych marek, z których nazwami masa ludzi ma problem. Ich wymowa jest bowiem albo nietypowa, albo z jakiegoś powodu rozpowszechniła się jej nieprawidłowa wersja. Dlatego w ramach ciekawostki: kilka marek, których nazwy być może czytacie źle. W teorii do zapisywania wymowy powinienem użyć tych dziwnych znaczków ze słowników, ale raz, że nie potrafiłbym tego napisać, a dwa, że Wy nie potrafilibyście tego przeczytać. Będę więc pisał fonetycznie.  Vine – zaczynamy od czegoś, z czym ja sam mam problem. Usługa wideo od Twittera to “wajn”, nie “łajn”. Mam szczęście pracować z dziewczyną, która wychowała się w Stanach i ostatnio nawet o tym rozmawialiśmy: w Polsce mamy trochę dziwną skłonność do czytania “v” jako “ł”, być może dlatego, że w rodzimych słowach ta literka nie występuje. Huawei – nazwa tej chińskiej firmy to już bardziej skomplikowany przypadek. Naprawdę, mało kto wie jak to czytać – nie tylko w Polsce. Jeśli zapytacie znajomych, w większości przypadków wykrztuszą z siebie coś w rodzaju “hułej”, ale prawidłowa wymowa jest bardzo prosta: to po prostu “łałej”.   Apple – okej, wielu moich czytelników zapewne nie ma z tym problemu, ale sporo ludzi nieinteresujących się nowymi technologiami czy rynkiem smartfonów czyta nazwę amerykańskiego giganta jako “ejpl”. Prostując: wymawiamy to przez “a” na początku, czyli “apl”. Adobe – znowu coś z kategorii technologicznej. Na pierwszy rzut oka sprawa wydaje się być prosta: większość zgaduje, że to słówko czyta się jako “adołb”. Ale niespodzianka: Adobe wymawiamy po prostu jako “adobi”.   Sommersby – porzućmy na chwilę technologie i przejdźmy do alkoholu. O tym napoju jest ostatnio głośno w blogosferze (ja też właśnie zaczynam z nimi współpracować), więc warto wiedzieć, jak wymówić jego nazwę. Wbrew obiegowej opinii to nie “somersbaj”, tylko “somersbi”. Przez “i” na końcu.   Lamborghini – coś, o czym miłośnicy motoryzacji na pewno wiedzą, ale lamerzy tacy jak ja niekoniecznie. Włoski producent samochodów to nie “lambordżini”, tylko “lamborgini”. Przez “g”, nie angielsko brzmiące “dż”. Auchan – no dobra, o wymowie tej nazwy mówiło się tak dużo, że teraz chyba każdy wie, że to “oszą” a nie “auchan”. Dlatego uzupełnię ten punkt o ciekawostkę. Kiedyś jeździłem do pracy trasą, przy której był wielki billboard Auchan, ale przed nim biała tablica, która zasłaniała część pierwszej litery – tak, że wyglądała jak “R”. Reszty się domyślcie.   Givenchy – francuska firma kosmetyczno-odzieżowa ma wyjątkowego pecha co do wymowy. Najczęstsza wersja: “giwenczi”. Ewentualnie na amerykanina: “dżiwenczi”. A czyta się po francusku: “żiwąszi”.   Flickr – w okresie bumu na Web 2.0 powstało sporo serwisów o dziwnych nazwach. Jednym z trendów było skracanie końcówki “er” do “r” – przy zachowaniu pierwotnej wymowy. Dlatego nazwę Flickr czytamy jako “fliker”, nie “flikr”. To samo dotyczy Tumblr: nie musicie sobie łamać języka, to po prostu “tambler”.   Lacoste – jeszcze coś z kategorii modowej. Słyszałem kilka sposobów wymawiania tej nazwy, na przykład “lakoste” albo z angielska: “lakołst”. Jeśli chcecie się polansować, to polecam jednak używanie prawidłowego sposobu: “lakost”.  Tego typu marek jest więcej, przy robieniu researchu miałem dwa razy dłuższą listę, ale wybrałem te, z którymi chyba najczęście jest problem. Jeśli znacie inne przykłady, jak zwykle możecie podzielić się na Facebooku. Paweł Opydo, 14 lipca 2013 