Dziś mam dla Was szybki wpis poradnikowy. Zdarza mi się dość często wpadać na różnego typu spędy branżowe – czy to konferencje organizowane dla blogerów, czy różnego typu imprezy startupowe. Z reguły znaczną częścią są prezentacje. Słabe prezentacje. Jeśli prezentację można wrzucić na SlideShare, to znaczy, że jest do kitu. Mam takie powiedzenie, że konferencyjne wystąpienia dzielą się na takie, których autor się lansuje i takie, których autor się nie lansuje – i te drugie są bezwartościowe, bo zwykle oznaczają, że prowadzący nie ma nic do powiedzenia. Ale nawet gdyby miał, to dopiero początek drogi. Z reguły bowiem problem jest na etapie przedstawienia swojej wiedzy, bo zasadniczo: mało kto potrafi to robić. Dlatego dziś: pięć porad przydatnych przy przygotowaniu dobrej prezentacji. Jeśli Waszą prezentację możecie udostępnić na SlideShare, to znaczy, że jest do kitu. Jeśli do obejrzenia i zrozumienia jej wystarczą slajdy, to znaczy, że sami niewiele do niej wnosicie. To znaczy, że w zasadzie stworzyliście artykuł albo felieton i jedynie umieściliście go na slajdach. Dlatego nigdy nie godzę się na publikowanie moich prezentacji w tej formie po konferencji. Bo slajdy mają być tylko dodatkiem do mojego wystąpienia, nie ja mam być dodatkiem do slajdów.   Myślcie wedle zasady: mało czasu, dużo odsłon. Tragiczna i szalenie powszechna sytuacja na imprezach branżowych.: prezentujący pokazuje slajd, na którym jest masa tekstu, a następnie opowiada o tym slajdzie przez dziesięć minut. W ciągu pierwszych trzydziestu sekund publiczność zdążyła już niestety przeczytać całość, więc zajęła się rozmowami i popijaniem piwa. Po raz kolejny: slajdy mają być tłem Waszej prezentacji, więc nie sprowadzajcie się do automatu czytającego tekst wyświetlony na rzutniku. Wrzucajcie na slajdy hasła, symbole, zdjęcia, wykresy a następnie je omawiajcie.   Upewnijcie się, że oglądający wie w jakim miejscu prezentacji się znajduje. Nie pozwólcie widzowi się zgubić. Ja z reguły działam według następującego modelu: gdzieś na początku zapowiadam, że podzieliłem temat na kilka punktów. Pokazuję ich listę, ale nie wyjaśniam szczegółów. Potem przechodzę po kolei przez każdy z nich a na koniec wyświetlam listę jeszcze raz i podsumowuję. W ten sposób każdy z widzów wie, jaki jest cel prezentacji, do czego dążymy i w którym miejscu tej podróży jesteśmy.   Budujcie napięcie jak reżyserzy filmowi. Wiem, że na pierwszy rzut oka nie zgrywa się to z punktem wyżej, zachęcającym do postępowania według planu – ale to nieprawda. Fakt, że widz wie w jakim miejscu prezentacji się znajduje nie oznacza, że nie może być przez tą prezentację zaskoczony. Zacznijcie jak Hitchcock, od mocnego uderzenia (tylko bez morderstw). Rzućcie jakąś dyskusyjną tezę, zadajcie jakieś niejednoznaczne pytanie. Jeśli macie w zanadrzu mocne argumenty: nie pokazujcie ich od razu, tylko najpierw zbudujcie napięcie. Myślcie jak scenarzysta dreszczowca, zastanówcie się, gdzie ma być moment kulminacyjny prezentacji a gdzie zwrot akcji.   Zadajcie pytania a potem pozwólcie widzom na nie odpowiedzieć. Nie, nie chodzi mi o dyskusję na prezentacji – niech odpowiedzą w swojej głowie. Chcecie zaciekawić publikę tematem? Zarzućcie ich pytaniami i wątpliwościami. Tak, żeby temat stał się dla nich nagle fastynujący. Ale potem nie podawajcie odpowiedzi wprost – zachęćcie ich do dalszych przemyśleń i własnych wniosków (choćby były oczywiste). Dzięki temu Was zapamiętają i przede wszystkim będą usatysfakcjonowani tym czego dowiedzieli się na prezentacji (i przekonani, że w pewnym stopniu doszli do tego sami).  Liczę na to, że jak następnym razem trafię na jakiś branżowy spęd to będę słuchał Waszych prezentacji z przyjemnością :) Jeśli macie więcej porad albo rzeczy, które Wam przeszkadzają u prowadzących, dajcie znać na Facebooku.        Paweł Opydo, 2 sierpnia 2013 