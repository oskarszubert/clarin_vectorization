Zauważyłem dziś na przystanku plakat nowej części Smerfów. Stałem tak w oczekiwaniu na tramwaj i zacząłem się zastanawiać nad tym, że w sumie to ta bajka jest świetnym przykładem uprzedmiotowienia kobiet. No dobra, przyznam Wam na wstępie, że ten tekst jest trochę prowokacyjny, bo jeszcze nie jestem na tyle upierdliwy, żeby w stu procentach na poważnie analizować bajkę dla dzieci pod kątem podejścia do równouprawnienia. Ale przyznajcie, że coś jest na rzeczy. Zobaczcie: Smerfy mają to do siebie, że bohaterowie tej produkcji przedstawiają przeróżne archetypy. W bardzo bezpośredni sposób, łącznie z imionami. Mamy więc Lalusia, Pracusia, Mądralę i archetyp mędrca: Papę Smerfa. A Smerfetka? Smerfetka też jest archetypem. Archetypem kobiety. Smerfetka jest stereotypową kobietą i nie ma praktycznie żadnych innych cech. Jako kobieta zasadniczo zajmuje się tylko tym, żeby ładnie wyglądać, gospodarować domem, gotować dla smerfów i raz na jakiś czas wpadać w jakieś tarapaty, żeby pozostali bohaterowie mogli przyjść jej z pomocą. Jest stereotypową blondie postrzeganą wyłącznie pod kątem płci, czego nie można powiedzieć o żadnym z pozostałych smerfów. Okej, jasne – Smerfy mają ponad pięćdziesiąt lat, film animowany ponad trzydzieści. Postrzeganie kobiet nieco się od tamtego czasu zmieniło. Pytanie jednak, w jaki sposób reaguje na to współczesna dzieciarnia, której kreskówka wpaja prosty komunikat: chłopaki się bawią, dziewczyna nie nadaje się do niczego poza byciem dziewczyną. Już wkrótce kolejny artykuł: tym razem zastanowimy się, w jaki sposób smerfy się rozmnażają.         Paweł Opydo, 7 sierpnia 2013 