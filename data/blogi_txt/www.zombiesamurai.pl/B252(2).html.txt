Lubię kino science fiction. Rozumiem jego poetykę i to, że w większości przypadków trzeba przymknąć na pewne rzeczy oko i nie traktować ich w stu procentach poważnie. Wszyscy wiemy, że w przestrzeni kosmicznej nie słychać dźwięków, ale mimo to w kosmicznych produkcjach nie oczekujemy niemych bitew. Prawda? Twórcom kina z tego gatunku zdarza się jednak przegiąć. Dlatego dziś poznacie moją listę dziesięciu najbardziej żenujących scen w kinie sci-fi. Przy czym postawiłem sobie pewne warunki. Po pierwsze, powinny to być filmy (lub serie), które w ogólnym rozrachunku są niezłe. Stąd brak na liście produkcji, które są żenujące od początku do końca. Gdybym dodał do niej amerykańską Godzillę, Prometeusza albo Bitwę o Ziemię, to miałaby sto pozycji, nie dziesięć. Drugi warunek jest taki, że wymienione sceny nie miały być żenujące/komiczne/ironiczne z założenia. Istniałoby bowiem ryzyko, że na przykład nie załapałem poczucia humoru twórców. To są sceny, które w zamyśle miały być poważne, straszne albo epickie. Dobra, tyle tego gadania, przechodzimy do listy. Uwaga: kolejność tym razem jest istotna. Zaczynamy od czegoś lekkiego, a im dalej w las, tym więcej oparów absurdu. Will Smith nokautuje obcego (Dzień Niepodległości) Lubię czasem obejrzeć patetyczne filmy o amerykańskich bohaterach. Ot, taka konwencja, nie przeszkadza mi. Dlatego nielubiany przez wielu “Dzień Niepodległości” budzi we mnie względną sympatię. Jest jednak jedna scena, która za każdym razem strasznie mnie irytuje. Wymienione sceny nie miały być żenujące, komiczne ani ironiczne z założenia. Otóż: Will Smith gra tam pilota myśliwca. W pewnym momencie, w trakcie bitwy, zestrzeliwuje obcy statek a sam się katapultuje. Okazuje się, że kosmita ciągle żyje, bo (jak się okazuje później), ma na sobie dość gruby biomechaniczny pancerz. Mimo to traci przytomność po otrzymaniu ciosu od Willa. Mało tego, bohater następnie zawija ufoka w spadochron i ciągnie go przez pustynie, a potem bez większych problemów wnosi do tajnej bazy wojskowej, gdzie ten dokonuje mordu na kilku osobach. Ot, procedury bezpieczeństwa w trakcie inwazji obcych. Tony Stark sika do swojej zbroi (Iron Man 2) W drugiej, dość słabej części Iron Mana jest taki motyw, że Tony – będąc przekonany o swojej rychłej śmierci – organizuje imprezę, na której ciężko wypity buja się w swojej zbroi, udaje DJa, rozwala część swojego domu, niemal doprowadza do śmierci kilku gości a w kulminacyjnym momencie sika do wnętrza swojego pancerza. Świetny sposób na pokazanie wewnętrznych rozterek bohatera. George Taylor całuje małpę (Planeta Małp) No dobra, wiem, że “małpy” w Planecie Małp były znacznie bardziej ludzkie niż nasze szympansy. Scena w której bohater na pożegnanie całuję przedstawicielkę tej rasy jest jednak dziwaczna z przynajmniej dwóch powodów.  Po pierwsze, nie wydaje mi się, żeby trzeźwy i zdrowy psychicznie człowiek z własnej woli postanowił pocałować garbatą i futrzastą kobietę, nawet jeśli mówi po angielsku. Po drugie: w odwrotnym kierunku jest to jeszcze bardziej absurdalne, bo małpy w tym uniwersum traktowały ludzi tak jak prymitywne zwierzęta rolne. Z drugiej strony: still better love story than Twilight. Louis Gossett rodzi (Mój własny wróg) Scena ze świetnego skądinąd filmu jest równie dziwaczna co niezbędna z punktu widzenia fabuły. Historia opowiada o kosmicznej wojnie pomiędzy ludźmi i drakami. Na pewnej zabitej dechami planecie ląduje dwóch pilotów, przedstawicieli zwalczających się ras. Chcąc nie chcąc muszą współpracować i pokonać wzajemną nienawiść. Kulminacyjnym momentem jest scena, w której Jeriba (obcy) dość bezceremonialnie oznajmia Willsowi (człowiekowi), że w zasadzie to jego rasa jest aseksualna i tak wyszło, że ma zamiar urodzić dziecko. No i rodzi. Film ma prawie trzydzieści lat a mi do dziś trudno potraktować tę scenę poważnie. Gdyby zrobili remake (oby nie!), jestem pewien, że kosmita byłby kosmitką. Elton sypia z płytą chodnikową (Doctor Who) Scena pochodząca z odcinka “Miłość i potwory”. Powiem tak: kiedy oglądałem ten epizod zastanawiałem się, czy aby nie jest primaaprilisowym żartem scenarzystów. Bezpośrednio przed nim mamy fantastyczny, mroczny, dwuodcinkowy “The Impossible Planet”/”The Satan Pit”, a potem ni z tego ni z owego dostajemy historię o ludziach, którzy zakładają w piwnicy klub w celu poszukiwania kosmitów, który następnie przeradza się w zespół muzyczny. Jeśli nie oglądaliście Doktora Who, to nie zniechęcajcie się po tym opisie. Ale miało być o płycie chodnikowej. W odcinku pojawia się obcy, który pożywia się ciałami ludzi wchłaniając ich. Na końcu kosmita zostaje zniszczony, a konkretnie to rozpływa się w chodniku razem ze swoimi ofiarami. W tym ukochaną narratora tego epizodu: niejakiego Eltona. Doktorowi w ostatniej chwili udaje się uratować dziewczynę. A przynajmniej jej część: w postaci twarzy (świadomej/ruchomej) wyrastającej z płyty chodnikowej. Na końcu Elton opowiada, że jest z nią w związku (tak, z płytą chodnikową) i mają nawet życie erotyczne (sami sobie dopowiedzcie co ma na myśli). Serio. Ważna uwaga: jeśli nie oglądaliście Doktora Who, to nie zniechęcajcie się po tym opisie. Sprawdźcie wymienione wyżej ”The Impossible Planet”/”The Satan Pit”. Trinity ma drut w brzuchu i chce się całować (Matrix: Rewolucje) Wszyscy wiemy, jak jest z Matriksem. Po pierwszej, doskonałej i kultowej części, mieliśmy dwa paździerze w postaci kontynuacji. Zasłużone na tyle, że oba dostały swoje miejsca w tym rankingu.  Pod koniec ostatniej części dziewczyna głównego bohatera zostaje przybita do podłogi kilkoma drutami (takimi o średnicy 10 centymetrów). Nie wydaje przy tym żadnego dźwięku, więc jej oślepiony chłopak przez chwilę nie wie o co chodzi. Kiedy się orientuje, Trinity prosi go, żeby ją pocałował po raz ostatni. Ja wiem, że to miało być smutne, szokujące i w ogóle dramatyczne, ale wyszło komicznie. Serio, dziewczyna w takiej sytuacji byłaby martwa na miejscu, a nawet jeśli nie, to darłaby się z bólu, pluła juchą i przede wszystkim potężnie krwawiła. Ale nie, ona chce się całować. Anakin podrywa Padme na tekst z aniołem (Mroczne Widmo) Z pierwszym epizodem Star Wars też wiemy jak jest. Nie pastwmy się nad nim. Na moją szczególną uwagę zasłużyła scena pierwszego spotkania Anakina i Padme/Amidali. Chłopak w tej części ma dziewięć lat. Dziewczyna: czternaście. Mimo to gnojek wita ją tekstem o treści: “Jesteś aniołem? Słyszałem jak opowiadali o nich piloci, to najpiękniejsze istoty w kosmosie”. Zabrakło tylko “bardzo się potłukłaś jak spadałaś z nieba?” Keanu nie lubi seksu (Matrix: Reaktywacja) Pamiętacie scenę seksu w drugim Matriksie? Odbywa się ona w momencie, w którym resztki ludzkości bawią się na techno-party w błotnistej jaskini. W tym czasie głowny bohater spędza miłe chwile ze swoją dziewczyną. W kulminacyjnym momencie (wiecie co mam na myśli) Neo ma jednak przebłyski wizji na temat śmierci swojej partnerki. Na koniec robi więc bardzo smutną minę, spuszcza głowę i ogólnie mamy wrażenie, że ma skurcz żołądka. No jasne, nie ma to jak fantazjować o śmierci swojej dziewczyny podczas miłosnych igraszek w trakcie imprezy techno w stylu jaskiniowców. Dobra robota, stary. Ludzie ewoluują w jaszczurki (Star Trek: Voyager) Odcinek Threshold z początku nie zdradza, że pójdzie w tak absurdalnym kierunku. Pamiętam go tak sobie, więc wszystkich fanów Star Treka proszę o wyrozumiałość. Cały myk polega na tym, że bohaterowie przekraczają prędkość Warp 10, więc jeden z nich przez chwilę znajduje się jednocześnie w każdym miejscu czasu i przestrzeni. W efekcie zaczyna ewoluować w niekontrolowany sposób, porywa kapitan Janeway, po raz kolejny przekracza Warp 10, w efekcie czego oboje trafiają na jakieś zadupie, gdzie ostatecznie przeistaczają się w wielkie jaszczurko-żaby i mają potomstwo. Obrazek znalazłem tutaj. Jeśli tak ma wyglądać ewolucja ludzkości to zatrzymajcie Ziemię, ja wysiadam. Kevin Costner pije swój mocz (Wodny Świat) Zdecydowany faworyt. Pamiętacie “Wodny Świat” z Kevinem Costnerem? To nietypowa produkcja postapokaliptyczna, w której po katastrofie świat nie jest wielką pustynią, tylko wielkim oceanem. A ocean jak wiadomo jest słony i wodę pić z niego ciężko. Zaraz na początku jest więc scena, w której główny bohater oddaje mocz do machiny na swoim katamaranie. Następnie w machinie przez chwilę pracują jakieś trybiki, po czym z drugiej strony wypływa krystalicznie czysta woda, którą Kevin w okamgnieniu ciurkiem wypija. Serio. Tyle na dziś, jestem pewien, że wiele rzeczy ominąłem – jeśli macie pomysły na uzupełnienie rankingu, piszcie na Facebooku! Paweł Opydo, 3 lipca 2013 