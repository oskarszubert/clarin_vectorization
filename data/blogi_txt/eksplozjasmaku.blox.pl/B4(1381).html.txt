Kiedy zwijamy ciepły jeszcze biszkopt na roladę jest on mięciutki i idealnie przyjmuje okrągły kształt. Tak samo jest tutaj. Lekko ciepły biszkopt, tym razem jednak kakaowy, przyjął kształt keksówki, przez co zyskał u mnie w domu  nazwę tunel. Środek tunelu możemy wypełniać czym tylko nam przyjdzie ochota. Ja dzisiaj wykorzystałam jagody i bitą śmietanę.  Pomysł własny Składniki na biszkopt:  4 jajka 1/2 szklanki mąki 3 łyżki kakao 4 łyżki cukru 1 łyżeczka proszku dopieczenia  Ubić białka na sztywno, pod koniec dodając cukier. Dodać żółtka, wymieszać. Przesiać mąkę z kakao i proszkiem. Dokładnie wymieszać, przelać ciasto na przygotowaną formę. Wymiary mojej formy to 25/37 cm. Wstawić do nagrzanego do 180 stopni  piekarnika i piec ok. 20 min. Po wyjęciu biszkoptu z piekarnika studzić go przez 5 min. Następnie wyłożyć nim formę keksową lub pasztetową, tak jak wykładamy papierem do pieczenia. Moja forma miała wymiary 14/40 cm. W związku z tym że była dłuższa niż forma na biszkopt wolne miejsca zapełniłam lekko pogniecioną formą aluminiową tak aby masa mi nie wypłynęła. Składniki na masę:  250 ml śmietany kremówki 4 łyżki cukru 2 łyżeczki żelatyny 2 szklanki jagód 1 dowolna galaretka (użyłam cytrynowej)  Żelatynę rozpuścić w minimalnej ilości ciepłej wody, odstawić. Schłodzoną śmietanę ubić z cukrem na sztywno. Dodać żelatynę i dokładnie wymieszać. Przelać masę na biszkopt, wstawić do lodówki. W tym czasie rozpuścić galaretkę. Na śmietanie ułożyć jagody i zalać tężejącą galaretką. Wstawić do lodówki. Ciasto wyjąc z foremki, odwracając je biszkoptem do góry. Kroić w plasterki. Można wierzch posypać cukrem pudrem. Smacznego:) 