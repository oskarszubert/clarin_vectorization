Do tego typu ciasta chyba nie muszę Was szczególnie namawiać ale dzisiaj chciałam zwrócić uwagę na TEN budyń. Został on ugotowany z mlekiem w proszku. Pierwszy raz robiłam coś takiego ale na pewno nie ostatni. Uwielbiam ten mleczny smak a zazwyczaj dodawałam mleko instant do masła czy serka, tutaj  mleko w proszku rozpuszcza się  i gotuje na zwykłym mleku. Taki budyń połączony z kruchym ciastem i jagodami daje mega pyszną kombinację. Przepis na budyń z mlekiem w proszku pochodzi z przepisu na lody z zagranicznego bloga ale nie jestem w stanie podać autora bo go nie zapisałam.  Składniki na ciasto:  4 szklanki mąki łyżeczka proszku do pieczenia szklanka cukru pudru 1 1/2 kostki margaryny 6 dużych żółtek 2 łyżki kwaśnej śmietany Mąkę, cukier, proszek przesiać do dużej miski. Masło pokroić na małe kawałki, dodać do mąki i zmieszać aż powstaną grudki. Dodać żółtka i śmietanę i wyrobić gładkie ciasto. Ciasto podzielić na 1/3 i 2/3. Większą część rozwałkować  i wyłożyć nią blachę (u mnie 25/36 cm), wstawić do lodówki. Mniejszą część zawinąć w folię i włożyć do zamrażarki. Składniki na budyń:  600 ml mleka 16 łyżek mleka w proszku 6-12 łyżek cukru 2-3 łyżki mąki ziemniaczanej 2 łyżeczki ekstraktu waniliowego  Dodatkowo:  2 szklanki jagód cukier puder do posypania  Mleko w proszku, cukier i ekstrakt waniliowy zalać szklanką mleka i dokładnie wymieszać. Zagotować. Do pozostałego mleka dodać mąkę ziemniaczaną, wymieszać i wlać do gotującego się mleka. Gotować, aż budyń będzie gęsty.  W związku z wątpliwościami niektórych czytelniczek podwoiłam proporcje na budyń.  Ja swój zrobiłam z mniejszych, ponieważ jednak nie każdemu się to udaje, można zrobić nieco większą porcję a jeśli się okaże,  że jest go za dużo, po prostu nie wykładajcie całości na ciasto. Na pewno dzieci chętnie go zjedzą. Przestudzony budyń przełożyć na kruche ciasto, można je wcześniej podpiec, ale niekoniecznie. Na wyrównanym budyniu rozłożyć jagody, na wierzch zetrzeć zamrożone ciasto. Wstawić do nagrzanego piekarnika. Piec w 180stopni, przez około 45-50 min. Po wystudzeniu można posypać cukrem pudrem. Smacznego:) 