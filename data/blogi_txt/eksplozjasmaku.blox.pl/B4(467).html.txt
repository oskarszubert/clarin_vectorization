Do tej rolady podchodziłam jak przysłowiowy pies do  jeża. Człowiek zawsze obawia się nieznanego, ja w tym przypadku bałam się zwinięcia bezy. O ile nie stresuję się zwijaniem rolady biszkoptowej bo robiłam to "milion" razy i nigdy mi nie pękła tak tutaj od razu założyłam, że powędruje do kosza, no ale w końcu musiałam spróbować. Okazało się, że beza wychodzi miękka co sprawia, że bardzo łatwo jest ją zwinąć. Odrobinkę pękła mi na wierzchu ale to w niczym nie przeszkodziło, a może nawet dodało uroku. Zrobiłam do niej krem kawowy bo  taka myśl towarzyszyła mi zawsze kiedy o niej myślalam i to był dobry pomysł bo gorzkawy smak kawy zniwelował trochę słodycz bezy. Całość smakowała bardzo wykwintnie.  Składniki:  6 białek 6 czubatych łyżek cukru 1 łyżeczka mąki ziemniaczanej 1 łyżeczka soku z cytryny  Białka ubić na sztywno, pod koniec ubijania dodać cukier i ubijać aż piana będzie lśniąca i sztywna. Dodać mąkę, sok z cytryny, wymieszać. Przełożyć bezę na wyłożoną papierem i wysmarowaną blaszkę o wymiarach 24/32 cm. Wstawić do nagrzanego do 180 stopni piekarnika i piec około 25-30 min. Składniki na krem kawowy:  150 ml śmietanki kremówki 2 łyżki cukru pudru 3 łyżki kawy rozpuszczalnej ew. 2 łyżeczki żelatyny Żelatynę rozpuścić w minimalnej ilości wody. Tak samo postąpić z kawą. Śmietanę ubić na sztywno z cukrem. Pod koniec ubijania dodać kawę, wymieszać. Upieczoną roladę ułożyć spodnią stroną do góry. Krem kawowy wyłożyć na środku i delikatnie zwinąć. Posypać zmieloną kawą. Smacznego:) 