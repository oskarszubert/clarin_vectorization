Wolny weekend oznacza pieczenie chleba. Zaległych przepisów, odłożonych na bok  mam całą stertę  tak więc miałam z czego wybierać. Zdecydowałam się na bagietki, które były propozycją 104 edycji Weekendowej Piekarni. Niestety, nie posiadam formy do bagietek a nie jestem dobra w formowaniu pieczywa dlatego postanowiłam z całości ciasta zrobić chleb. Wyszedł fantastyczny. Kiedyś piekłam już ze smażoną cebulką i wiedziałam czego się spodziewać ale ten jest jeszcze lepszy. Bardzo mi smakuje. A bagietki wypróbuję następnym razem, gdy zdobędę foremki.  Składniki:   300 g mąki pszennej chlebowej   100 g pszennej razowej    8 g drożdży świeżych    2 łyżki oliwy duża cebula zeszklona na oliwie    łyżeczka maku    1 łyżka cukru    1,5 łyżeczki soli    250 ml wody   Mąkę wymieszać z makiem i solą, a drożdże z cukrem z wodą. Mieszając mąki  powoli wlewać wodę, na końcu dodać cebulkę przysmażoną na oliwie wraz z oliwą. Zagnieść dosyć luźne ciasto. Przykryć ściereczką i odstawić do wyrastania na 1 godzinę lub do czasu podwojenia objętości ciasta. Podzielić na 3 części i uformować z nich bagietki. Ułożyć na blasze wyłożonej papierem do pieczenia. Przykryć ściereczką i zostawić do wyrastania na 45 minut. W tym czasie rozgrzać piekarnik do 230 stopni Celsjusza. Wyrośnięte bagietki ponacinać ukośnie ostrym nożem lub żyletką. Wstawić do piekarnika, jednocześnie wsypując na dno piekarnika 1/2 szklanki kostek lodu. Piec 10 minut, następnie zmniejszyć temperaturę do 210 stopni Celsjusza i dopiekać kolejne 30 minut (lub mniej) - należy uważać, by bagietki się równo przypiekały. Najlepiej sprawdzić stopień ich zrumienienia po ok. 30 minutach w piekarniku. Jeśli wierzch jest rumiany, a spód nie, można przykryć je folią aluminiową i dopiekać w ten sposób. Po upieczeniu spryskujemy delikatnie wodą i zostawiamy do całkowitego wystudzenia na kratce. Smacznego:) 