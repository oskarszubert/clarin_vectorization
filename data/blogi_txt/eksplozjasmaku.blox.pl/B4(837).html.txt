Ostatnio jakoś rzadko gości u mnie domowe pieczywo a to dlatego, że wogóle ilość zjadanego przez nas pieczywa zmalała. Nie mniej jednak kanapkę do pracy trzeba sobie z czymś zrobić więc kiedy znalazłam ten przepis nie mogłam mu się oprzeć. Bułki są trochę czasochłonne ale warto zaplanować sobie jeden dzień bo są naprawdę pyszne. Nadają się na kanapkę, z samym masłem smakują wyśmienicie a także są doskonałe na grzanki.  Źródło Składniki na około 15 bułeczek (w zależności od ich wielkości) Składniki na zaczyn:  100 g mąki pszennej, chlebowej 2 g świeżych drożdży 1/2 łyżeczki mleka 3/4 łyżeczki oliwy z oliwek 70 ml wody 2 1/2 g soli morskiej    Do miski wsypać wszystkie składniki i wymieszać na gładkie i elastyczne ciasto. Przełożyć do naoliwionego pojemnika, przykryć folią kuchenną i odstawić - najlepiej na całą noc do lodówki. Składniki na ciasto:  600 g mąki chlebowej 13 g świeżych drożdży 400 ml wody 20 ml oliwy z oliwek extra virgin 20 ml mleka 15 g (1 i 1/2 łyżeczki) soli morskiej 180 g zaczynu  Do dużej miski wsypać mąkę, drożdże, dolać wodę i wymieszać łyżką, aż składniki dobrze się połączą. Odstawić na 10 minut. Dodać oliwę, mleko, sól, wymieszać. Wyłożyć ciasto na lekko posypany mąką blat i zagniatać przez około 10 minut. Następnie zostawić do odpoczynku na 10 minut, dodać zaczyn i ponownie zagniatać przez 10 minut. Jeśli wyrabiamy ciasto przy pomocy miksera z hakiem, mieszać na niskich obrotach przez 2 minuty, następnie zwiększyć prędkość i kontynuować mieszanie przez 5 minut. Następnie zmniejszyć obroty na jedną minutę, dodawać po kawałku zaczynu i ponownie zwiększyć prędkość na około 5 minut. Dobrze wyrobione ciasto powinno odchodzić od brzegów miski. Zagniecione ciasto uformować w kulę, umieścić w naczyniu spryskanym oliwą z oliwek i przykryć folią. Odstawić na 1,5 godziny. Co 30 minut ciasto należy odgazować (w sumie dwa razy). Po tym czasie ciasto przełożyć na lekko omączony blat i rozciągnąć na kształt prostokąta o grubości 2,5 cm. Założyć 1/3 ciasta na siebie, do środka, następnie z drugiego końca zrobić to samo, obrócić ciasto o 90 st i ponownie złożyć. Umieścić ciasto z powrotem w naoliwionej misce, przykryć folia i odstawić na godzinę. Kiedy ciasto jest gotowe, przełożyć je na lekko posypany mąką blat. Rozwałkować na grubość około 2 cm - ciasto powinno być gładkie, bez wgłębień na powierzchni. Aby ciasto nie przyklejało się do blatu, założyć połowę ciasta na siebie, posypać blat mąką, rozłożyć ciasto z powrotem. Powtórzyć z drugą połową ciasta. Zostawić na 5-10 minut. Następnie pokroić ciasto na 4cm kwadraty, lub inny kształt i rozmiar ułożyć na blachach wyłożonych papierem do pieczenia i lekko podsypanych mąką lub semoliną. Odstawić do wyrośnięcia, w ciepłym i wilgotnym miejscu na 20-30 minut. Wyrośnięte bułki powinny wyglądać jak poduszeczki i wzrosnąć o 1/3, a po naciśnięciu palcem, ciasto powinno odskoczyć z powrotem. Piec w nagrzanym piekarniku z parą, w temperaturze 250 przez około 10 minut, do momentu wyrośnięcia o 1/3 i złotego koloru. W zależności od wielkości, może potrzeba piec dłużej, kolejne o 5-10 minut. Smacznego:) 