Przepis na to przepyszne ciasto znalazłam na blogu Kwestia smaku i muszę powiedzieć, że jest ono absolutnie wspaniałe. Mocno czekoladowy spód, pyszna serowa masa i mus truskawkowy to jest coś co  obiecuje niezwykłe doznania smakowe. Zwłaszcza zimą gdy możemy wyciągnąć mrożone owoce. Bardzo polecam:)  Składniki na mus truskawkowy:   2 szklanki z górką truskawek (świeżych lub mrożonych)   3 łyżki cukru    Składniki na brownie:   200 g gorzkiej czekolady (Lindt 70%)   200 g masła   3 jajka   1 łyżeczka ekstraktu z wanilii   230 g drobnego cukru (dałam cukier puder)    120 g mąki   Składniki na masę serową:   500 g śmietankowego sera twarogowego   3/4 puszki skondensowanego mleka słodzonego   2 jajka   Małą blaszkę o wymiarach 20 x 24 cm wysmarować olejem (lub roztopionym masłem) i wyłożyć papierem do pieczenia. Piekarnik nagrzać do 170 stopni. Truskawki gotować razem z cukrem na małym ogniu, bez przykrycia, przez około 45 minut na gęste puree. Mniej więcej w połowie gotowania rozgnieść truskawki praską. Ostudzić.  Roztopić czekoladę w rondelku razem z masłem, nie podgrzewając za bardzo masy. Ostudzić. Jajka ubić na puszystą pianę razem z cukrem i wanilią, następnie wymieszać z ostudzoną czekoladą i masłem. Na koniec delikatnie połączyć w jednolitą masę z przesianą mąką (można mikserem na małych obrotach). Masę wylać do przygotowanej blaszki i piec przez 15 minut. Utrzeć ser na gładką i jednolitą masę, następnie stopniowo, po jednej łyżce dodawać mleko skondensowane. Później wbić kolejno po jednym jajku, ciągle miksując. Masę serową wylać na jeszcze ciepłą warstwę czekoladową. Łyżeczką nakładać puree truskawkowe i delikatnie rozciągnąć je po całej powierzchni masy serowej, tworząc smugi. Wstawić do piekarnika, zmniejszyć temperaturę do 160 stopni i piec ciasto przez 35 minut. Studzić w uchylonym piekarniku. Wstawić do lodówki na około godzinę bez przykrycia. Smacznego:) 