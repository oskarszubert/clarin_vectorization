Wiem, że nie powinno się mówić nigdy ale ... chyba nigdy już nie kupię pieczywa ze sklepu. Jak się mieszka w małej mieścinie  to fakt, nie ma zbyt wielkiego wyboru i można dostać tylko zwykły biały chleb, za którym ja niezbyt przepadam albo ten zapakowany w  folię w supermarkecie. A mnie się marzy ciężki, ciemny chleb z ziarnami albo puszyste bułki  a nie takie że jak  inne zakupy przygniotą je  w koszyku to z rozmiaru XXL robią się S. Ostatnio trafiło mi się, że nawet mój ulubiony chleb drwala był całkowicie niesłony.  Dlatego postanowiłam w miarę możliwości znowu piec własne pieczywo. Kiedyś robiłam to częściej ostatnio trochę się zaniedbałam w tej kwestii głównie dlatego, że jemy bardzo mało pieczywa ale jednak do pracy trzeba sobie na czymś tę kanapkę zrobić. Tym sposobem niedługo będę samowystarczalna, jeszcze tylko nauczę się robić masło i nic więcej do szczęścia nie będzie mi potrzeba.  Składniki:  500 g mąki pszennej 200 ml wody 15 g świeżych drożdży 1 czubata łyżeczka soli 3 łyżki roztopionego masła 1 płaska łyżeczka cukru 1 roztrzepane jajko do posmarowania mak do posypania  Z drożdży, łyżki mąki i kliku łyżek wody zrobić rozczyn. Odstawić na 20 minut. Do miski przesiać mąkę z solą i cukrem. Dodać rozczyn, wymieszać z mąką, dodać wodę, masło i wyrabiać gładkie ciasto. Uformować kulę i odstawić  ciasto do podwojenia objętości. Gdy ciasto będzie już wyrośnięte, złożyć je w wałek i podzielić na 8-10 równych kawałków. Z każdej porcji ciasta formować bułkę. Przekładać je na wysmarowaną blachę i ponownie odstawić do wyrośnięcia na ok. 30 min.  Gdy są już wyrośnięte, naciąć je delikatnie, posmarować roztrzepanym jajkiem i posypać makiem. Wstawić do nagrzanego do 180 stopni piekarnika i piec ok. 15-20 min. Smacznego:) 