Wołowina nie pojawia się u nas zbyt często ale chyba to zmienię. Mięso wołowe, dobrze przyrządzone może być naprawdę smaczne. Niestety, kilka razy zdarzyło mi się coś zepsuć i chyba dlatego niezbyt często sięgam po to mięso a poza tym nie jest dostępne tak jak drób czy wieprzowina. Ale ostatnio odkryłam sklep gdzie mogę kupić zawsze świeżą wołowinę w dodatku pani, na  życzenie klienta,  przepuszcza przez specjalną maszynę do zmiękczania i dzięki temu oszczędzam czas w domu a przecież nie znoszę zbijania mięsa. Dzisiejsze danie zawiera czerwone wino w związku z tym kolor nie zachwyca ale mięso podane z kaszą gryczaną i sałatką z buraczków i papryki smakowało wspaniale.  Składniki: 1 kg miękkiej wołowiny    6 łyżek oliwy   1 szklanka czerwonego wina   mąka   liść laurowy    ziele angielskie   sól, pieprz czosnek   ogórek kiszony   cebula   ostra musztarda   2 szklanki bulionu   Umyte i osuszone mięso pokroić  w poprzek włókien na plastry grubości 1 cm, przykryć folią i rozbić tłuczkiem z obu stron, chyba że zrobi to wspomniana pani ze sklepu. Posmarować z jednej strony musztardą. Cebulę obrać, pokroić w cienkie półplastry. Ogórki pokroić  w ćwiartki. Na każdym płacie mięsa ułożyć  na warstwie musztardy po  kawałku ogórka, obranym ząbku czosnku i kilka piórek cebuli. Następnie zwinąć mięso ciasno w rulon i spiąć wykałaczką. Rolady obtoczyć w mące, obrumienić na rozgrzanej  oliwie, podlać  szklanką czerwonego wina, dodać liść laurowy, ziele angielskie. Gdy wino trochę odparuje dodać bulion i dusić aż mięso będzie miękkie. Pod koniec zagęścić sos mąką rozprowadzoną w wodzie. Smacznego:) 