Czy o tej porze roku, gdy na dworze siarczysty mróz, może być większa przyjemność niż zjedzenie kawałka pysznego ciasta z jagodami, kojarzącego się z latem? Chyba nie. Zwłaszcza, że przypominam sobie w jaki upał zbierałam te jagody. Zawsze o tej porze zaczynam powoli opróżniać zamrażalnik. W tym roku mam spory zapas różnych owoców więc od czasu do czasu pojawi się tu ciasto z owocami, nawet jeżeli na dworze będzie dużo poniżej zera:)  Składniki:  kostka margaryny 370 g mąki 4 łyżki cukru 2 żółtka szczypta soli 1 łyżeczka proszku do pieczenia 1-2 łyżki kwaśnej śmietany 500 g jagód 4 łyżki cukru pudru 2 łyżeczki mąki ziemniaczanej  Zimną margarynę pokroić w kostkę, połączyć z przesianą mąką z proszkiem, solą  i cukrem. Zrobić kruszonkę, dodać żółtka  i śmietanę i krótko zagnieść gładkie ciasto. Podzielić je na dwie równe części. Jedną część rozwałkować, wyłożyć na przygotowaną wcześniej formę i podpiec ok. 15 min w temperaturze 180 stopni. Jagody (nie rozmrażać) wymieszać z cukrem pudrem i mąką ziemniaczaną. Wyłożyć je równomiernie na podpieczonym spodzie i przykryć drugą połową ciasta. Wstawić do piekarnika i piec jeszcze ok. 30 minut. W 180 stopniach. Po ostudzeniu obficie posypać cukrem pudrem. Smacznego:) 