Przepisów na wafle jest bardzo dużo ale z mlekiem skondensowanym robiłam po raz pierwszy. Przepis pochodzi od Usagi i jest idealny bo szybki i smaczny. Może  dla mnie odrobinę za słodki bo trochę odzwyczaiłam się od cukru, ale wtedy można przełożyć kwaśnym dżemem i będzie ok.   Składniki:  5 kwadratowych wafli 1 puszka mleka skondensowanego słodzonego 100 g gorzkiej czekolady 50 g masła 1 łyżeczka kawy rozpuszczalnej 1-2 łyżki rumu lub brandy  Masło, kawę i czekoladę rozpuścić w garnuszku z grubym dnem. Dodać mleko z puszki i wszystko dokładnie wymieszać. Doprowadzić do wrzenia, zmniejszyć ogień i gotować kilka minut cały czas mieszając. Masa zgęstnieje i gdy zacznie przypominać rzadki budyń należy zdjąć ją z ognia. Dodać rum lub brandy i dokładnie wymieszać. Uwaga, masa jest bardzo gorąca. Karmelową masę przestudzić - może być nieco ciepła, ale nie może być gorąca. Na cztery wafle wyłożyć po dwie-trzy czubate łyżki masy i rozsmarować pozostawiając około 1 cm wolnego miejsca na brzegach. Nałożyć wafle na siebie, przykryć ostatnim i dokładnie docisnąć. Przykryć folią i odłożyć na około 1 godzinę obciążone ciężką książką kucharską lub garnkiem z wodą. Gdy masa zastygnie pokroić wafle na kwadraty. Można trzymać w lodówce, wtedy wafelek wyraźnie zmięknie. Smacznego:) 