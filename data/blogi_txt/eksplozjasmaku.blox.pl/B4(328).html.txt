Ostatnio nie ciągnie nas do mięsa. Pogoda, nawał obowiązków i późne powroty z pracy spowodowały, że jadamy prawie całkowicie bezmięsnie.  Taki post czasami dobrze robi bo jak się spróbuje mięsa po 3 tygodniach przerwy smakuje ono wtedy wybornie. Zwłaszcza jeśli jest to np. filet z kaczki uduszony w białym winie podany  na zielonej fasolce. Czas przygotowania takiego obiadu nie jest zbyt długi, ja dusiłam ok. 30 minut i mięso było idealne.  Składniki:  1 filet z kaczki szklanka wina białego szklanka bulionu 1 cebula łyżka majeranku sól, pieprz 300 g zielonej fasolki szparagowej  Rozgrzać olej na patelni i położyć na niej filet. Obsmażyć z obu stron, dodać pokrojoną cebulę. Przesmażyć chwilę. Wlać wino, bulion, dodać majeranek, sól i pieprz. Dusić ok. 25-30 min, aż płyn częściowo się zredukuje. Kiedy mięso jest już miękkie wyjąć je na talerz i wsypać fasolkę. Gotować w sosie aż będzie miękka. Włożyć z powrotem mięso i podgrzać. Podawać  natychmiast. Smacznego:) 