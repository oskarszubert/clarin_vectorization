Zbliżają się święta więc czas wypróbować ciekawe przepisy, które będą się nadawały na wielkanocny stół. Dzisiaj proponuję mięso pieczone a wcześniej kilka dni peklowane. Mięso trzymane w takiej marynacie jest soczyste i kruche. W ten sposób można przygotować dowolne mięso, ja tym razem zrobiłam karkówkę wieprzową. Przepis znalazłam u Agi.  Składniki:  1 kg karkówki 2 l wody 2 łyżki soli peklowej 5 ząbków czosnku 5 ziaren pieprzu 5 ziaren ziela angielskiego 5 liści laurowych ulubione przyprawy do mięsa     W naczyniu przygotować marynatę, wlać wodę, dodać sól peklową, rozgniecione ząbki czosnku, pieprz, ziele angielskie i liście laurowe. Do marynaty włożyć mięso, najlepiej byłoby gdyby marynata zakrywała mięso całkowicie. Wstawić do lodówki na kilka dni. Każdego kolejnego dnia mięso obracać w marynacie, aby było równomiernie zapeklowane. Następnie wyjąć mięso z marynaty i osuszyć, natrzeć ulubionymi przyprawami i włożyć w siatkę do pieczenia mięs lub obwiązać sznurkiem, aby zachowało kształt. Tak przygotowane mięso włożyć do rękawa do pieczenia i piec w 180 st. z termoobiegiem ok. 1 godziny. Po upieczeniu wyjąć mięso z piekarnika i odstawić na ok. 20-30 minut, aby "odpoczęło", a wszystkie soki pozostały wewnątrz mięsa.   Smacznego:) 