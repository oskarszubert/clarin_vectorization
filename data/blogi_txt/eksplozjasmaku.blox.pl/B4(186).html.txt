Łączenie smaków jest bardzo wciągające. Kiedyś już próbowałam maliny z kokosem  ale dzisiejsze ciasto, dzięki użyciu mleczka jest na wskroś kokosowe. Dodatek wiórek nie jest niezbędny ale moim zdaniem podnosi  jego atrakcyjność, no chyba, że ktoś ich po prostu nie lubi. Maliny pasują do tego ciasta jak żadne inne owoce. Ciasto jest bardzo wilgotne i zachowuje świeżość nawet na trzeci dzień.  Miłośnikom duetu kokosowo- malinowego szczerze polecam:)  Źródło: Stary zeszyt + moja modyfikacja Składniki: 200 g miękkiego masła   4 jajka   120 g cukru    100 g wiórków kokosowych   200 g mąki   1 łyżeczka proszku do pieczenia   150 ml mleka kokosowego   szklanka malin   Składniki na lukier kokosowy:   6 łyżek cukru pudru   1 łyżka soku z cytryny   ok. 1 łyżki likieru kokosowego﻿   Wszystkie składniki lukru dokładnie utrzeć. Masa powinna być gładka i lśniąca, jeśli jest za dużo płynu, należy dodać trochę więcej cukru. Piekarnik nagrzać do temperatury 180 st C. Okrągłą formę o średnicy 20 cm wysmarować masłem, wysypać tartą bułką. Masło utrzeć z cukrem i ucierając nadal dodawać po jednym jajku. Gdy masa jest już gładka dodać wiórki i  na przemian mleko kokosowe z mąką z proszkiem, zaczynając i kończąc  na mące. Wyłożyć połowę masy do przygotowanej formy, rozłożyć maliny i przykryć drugą połową ciasta. Wstawić do piekarnika i piec około 55-60 min. Przed wyjęciem z formy dokładnie ostudzić i polać lukrem lub posypać cukrem pudrem. Smacznego:) 