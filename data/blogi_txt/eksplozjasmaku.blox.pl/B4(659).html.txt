Ciąg dalszy opróżniania zamrażalnika. Myślałam, że żurawina już dawno mi się skończyła a tu okazało się, że  mam jeszcze 2 woreczki. Zima to też sezon cytrusowy  a moim chyba ulubionym ze względu na aromat owocem cytrusowym  jest limonka. Oczywiście do wypieków, nie do jedzenia. Uwielbiam smak skórki limonki, tę lekką nutę goryczki, która różni ją od cytryny. Dlatego postanowiłam połączyć te dwa składniki w cieście. Padło na ucierane bo dawno takiego nie robiłam.  Składniki:  200 g miękkiego  masła 3 jajka 250 g mąki 1 łyżeczka proszku do pieczenia 180 g cukru 400 g żurawiny (świeżej lub mrożonej) sok i skórka z 1 limonki  Limonkę sparzyć. Zetrzeć skórkę i wycisnąć sok. Masło utrzeć z cukrem do białości. Dodawać po jednym jajku i ubijać dalej. Do masy maślano-jajecznej przesiać mąkę z proszkiem do pieczenia, wymieszać. Na samym końcu dodać żurawinę, sok i skórkę z cytryny i delikatnie wymieszać. Ciasto przełożyć do wysmarowanej i wyłożonej pergaminem tortownicy o śr. 21 cm. Wstawić do nagrzanego do 180 stopni piekarnika i piec ok. 45-55 min, do suchego patyczka. Po wystudzeniu posypać cukrem pudrem. Smacznego:) 