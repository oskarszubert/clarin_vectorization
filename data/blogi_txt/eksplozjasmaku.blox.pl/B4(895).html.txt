Wreszcie go upiekłam. Ponieważ w tym roku postawiłam na pierniki nie mogło zabraknąć na mojej liście tego najbardziej chwalonego. Ciasto jest rzeczywiście niesamowite. A jednocześnie mało skomplikowane bo co to za problem zmieszać składniki i odstawić je na 5 tygodni a potem tylko upiec blaty i przełożyć je powidłami. Nic prostszego a smak fantastyczny. W większości przepisów, które przejrzałam, ciasto miało być pieczone w blaszce piekarnika. Ja jednak swoje ciasto podzieliłam na 6 równych kawałków i piekłam placki  w normalnej, standardowej blaszce. Wyszło mi 6 blatów i 6 pierniczków -  śnieżynek. Ciasto trochę się lepiło więc trzeba mieć mąkę pod ręką ale poza tym nie sprawia żadnych problemów. I można go cienko rozwałkować bo całkiem sporo rośnie . Składniki:  1/2 kg miodu 1 szklanka cukru 25 dag masła 1 kg mąki pszennej 3 jajka 3 łyżeczki sody oczyszczonej pół szklanki mleka pół łyżeczki soli 2 torebki przyprawy do piernika  Miód, cukier i masło podgrzać stopniowo, wymieszać i ostudzić. Do wystudzonej masy wsypać kolejno mąkę, jajka, sodę rozpuszczoną w mleku, sól i przyprawę do piernika. Ciasto wyrobić i przełożyć do emaliowanego naczynia.  Odstawić na 5 tygodni w chłodne miejsce (trzymałam w lodówce).  Po 5 tygodniach ciasto podzielić na 6 równych kawałków i rozwałkować cienkie placki. Przełożyć je do blaszki piec około 15 min. w 180 stopniach. Placki przekładać podgrzanymi powidłami. Z 6 blatów wyszły mi 2 placki po trzy blaty. Gotowe pierniki posmarować polewą czekoladową lub lukrem. Smacznego:) 