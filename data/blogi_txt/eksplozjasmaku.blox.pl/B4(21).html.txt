Ten przepis czekał w kolejce dość długo. Kapusta kiszona z suszonymi grzybami to klimaty jak najbardziej świąteczne więc uznałam, że teraz to danie będzie smakować najlepiej. Kapustę można przygotować wcześniej, w dowolnej chwili ułożyć na bakłażanie i wstawić do pieca. Doskonałe danie na kolację. Źródło Składniki:  2 średnie bakłażany 3/4 kg kiszonej kapusty 1 cebula średniej wielkości spora garść suszonych grzybów 4 łyżki oleju sól, pieprz  Grzyby opłukać. Przełożyć do garnka, zalać 3 szklankami wody, gotować na średnim ogniu, aż będą miękkie. Kapustę wypłukać, dodać ok. 4 szklanek wody i gotować na średnim ogniu, aż będzie miękka. Dodać do kapusty wodę z gotowania grzybów i odparować płyn na dużym ogniu. Cebulę pokroić na drobną kostkę. Grzyby pokroić w cienkie paseczki. W dużej patelni rozgrzać olej, dodać cebulę i smażyć często, aż się zeszkli. Dodać kapustę i grzyby, dokładnie wymieszać i trzymać na średnim ogniu, aż płyn całkowicie odparuje. Doprawić solą i pieprzem, ew. sosem sojowym. Bakłażany pokroić wzdłuż na plastry około 2 cm. Z zewnętrznych kawałków odciąć długi kawałek, tak aby położone kawałki się nie chybotały. Każdy kawałek kilka razy nakłuć widelcem. Blachę posmarować olejem, ułożyć na nim plastry bakłażanów i wstawić do piekarnika nagrzanego do 230 stopni na 15 min. Po tym czasie na bakłażanach ułożyć warstwę kapusty, spryskać olejem i wstawić do piekarnika,zmniejszyć temperaturę do 180 stopni i zapiekać przez 15 min, aż kapusta na wierzchu zacznie lekko się przypiekać. Smacznego:) 