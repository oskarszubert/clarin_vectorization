Sezon jagodowy widać na każdym kroku, wszędzie można spotkać serniki z jagodami, jagodzianki i inne cuda. Ja już nie miałam w planach takiego wypieku ale jedna krótka rozmowa na Facebooku mnie do tego skłoniła. Pamiętacie Patryka? Dzisiejsze rogaliki upiekłam wspólnie z nim. Tylko ja piekłam swoje a on swoje. Moje są trzykrotnie składane a więc dość pracochłonne ale smak ciasta wynagradza wysiłek i czas włożony w jego przygotowanie. Zapraszam Was na pyszne, drożdżowe rogaliki z jagodami. Składniki:  250 g mąki 125 g masła 1/2 szklanki mleka 2 jajka 25 g drożdży 3 łyżki cukru szczypta soli szklanka jagód  Wszystkie składniki ciasta powinny mieć pokojową temperaturę. Rozpuścić drożdże w mleku, dodać 1 jajko, sól, cukier. Mąkę przesiać do miski i połączyć z płynnymi składnikami. Wyrobić na gładkie ciasto. Miskę przykryć ściereczką i odstawić w ciepłe miejsce na 20 min. Ciasto przełożyć na stolnicę wysypaną mąką, rozwałkować na duży prostokąt. Na połowę ciasta nałożyć masło pokrojone w cienkie plasterki. Ciasto złożyć na pół i ponownie rozwałkować. Przykryć ściereczką i pozostawić na 15 min do wyrośnięcia. Czynność składania na pół, wałkowania i pozostawiania na 15 min należy powtórzyć trzykrotnie. Po trzecim odpoczynku ciasto podzielić na pół. Rozwałkować na cienki prostokąt i podzielić na 7 części. Ułożyć na szerszej części łyżkę jagód i zwijać w kierunku wąskiego brzegu. Podobnie postąpić z drugą połową ciasta. Rogaliki ułożyć na wysmarowanej blaszce i pozostawić do wyrośnięcia. Posmarować roztrzepanym jajkiem i wstawić do piekarnika nagrzanego do 180 stopni. Piec ok. 15 min. Smacznego:) 