Do tego sernika zachęciła mnie Jola. Tak go zachwalała, że zapisałam przepis i wczoraj wreszcie znalazłam czas, żeby go zrobić. Sernik zaczyna się od ucierania masła co dla mnie jest nowością, bo nigdy tego nie robiłam ani nie widziałam. A potem ser dodaje się do masła, na przemian z jajkami. W serniku powinny znaleźć się rodzynki ale zapomniałam je kupić. Mialam dodać suszoną żurawinę ale jednak zrezygnowałam i wyszedł mi taki tradycyjny sernik na kruchym spodzie,  bez  dodatków. Sernik krakowski powinien mieć charakterystyczną kratkę na wierzchu ale zabrakło mi ciasta więc posypałam go tylko kakao, żeby nie był zbyt słodki. Jeśli lubicie tradycyjne serniki to ten mogę Wam z czystym sumieniem polecić.   Składnikina spód: 250 g mąki 125 g cukru pudru ziarenka z 1 laski wanilii (lub łyżeczka ekstraktu z wanilii) 125 g masła  1 jajko  Z podanych składników zagnieść ciasto, uformować z niego kulę, zawinąć w folię i schłodzić w lodówce przez 30-40 minut. Nastepnie 2/3 - 3/4 ciasta (w zależnosci od tego ile zostawicie na paski ozdabiające wierzch sernika) rozwałkować na wielkość blaszki wysmarowanej tłuszczem i wysypanej tartą bułką (lub wyłożonej papierem do pieczenia). Resztę ciasta zawinąć w folię i schować do lodówki.﻿﻿﻿﻿ Ciasto w blaszce dokładnie nakłuć widelcem i podpiec ok. 15 minut w 180 stopniach. Gdyby podczas podpiekania pojawiły się na cieście wybrzuszenia wystarczy je nakłuć widelcem.   Składniki masy serowej:  1 kg tłustego twarogu trzykrotnie zmielonego  8 jajek, osobno białka i żółtka 100 g miękkiego masła 250 g cukru pudru 3 łyżki cukru waniliowego 3 łyżki mąki ziemniaczanej 100 g rodzynek 1 roztrzepane zółtko (do posmarowania kratki)   Masło włożyć do dużej  miski, dodać 200 g cukru i cukier waniliowy. Utrzeć na puszystą masę. Kiedy masa będzie jasna, dodawać po 1 żółtku, a następnie po 1 łyżce twarogu. Ucierać tak długo, aż wszystkie składniki dobrze sie połączą Białka ubić na sztywną pianę z pozostałym cukrem, dodając go partiami pod koniec ubijania. Do masy serowej dodać rodzynki i mąkę ziemniaczaną, a następnie delikatnie wmieszać pianę z białek. Masę wlać na podpieczony spód. Z resztek ciasta uformować wałeczki i układać je na wierzchu masy serowej, tworząc kratkę. Posmarować ją zółtkiem. Sernik piec przez 50-60 minut w 180 stopniach (gdyby zbytnio się rumienił nakryć folią aluminiową - matową stroną ku górze). Po upieczeniu wyłączyć piekarnik, uchylić drzwiczki i pozwolić wystygnąć sernikowi w piecyku. Po ostudzeniu polukrować. Sernik najlepiej kroić następnego dnia. Smacznego:) 