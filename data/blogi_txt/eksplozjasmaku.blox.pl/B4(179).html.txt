Przepis na to ciasto znalazłam u Magoldie i jak tylko je zobaczyłam wiedziałam, że je zrobię. Zabierałam się za nie kilkakrotnie ale za każdym razem jakoś tak się składało, że rezygnowałam z niego na rzecz innego ciasta. W końcu jednak udało mi się. Ciasto nie jest skomplikowane chociaż po przeczytaniu przepisu może wydawać się inaczej. Jedyną trudnością jak dla mnie było rozwałkowanie cienkiego ciasta. Z podanych składników nie  wychodzi dużo ciasta a trzeba go podzielić na 6 kawałków. Poza tym dałam trochę za mało wiśni, następnym razem nie będę ich żałować. Przełożyłam masą budyniową ale myślę, że świetnie nadawałaby się bita śmietana.  Składniki na ciasto:   3 szk. mąki   1 margaryna   6 żółtek   1 proszek do pieczenia ( 3 łyżeczki )   1 szk. śmietany   1/2 szk. cukru pudru   Składniki na pianę:   6 białek   6 łyżek cukru   3 kisiele wiśniowe w proszku   Ponadto:   słoik wiśni w kompocie (bez pestek), użyłam wiśni w syropie    Składniki ciasta zagniatamy do uzyskania elastycznej kuli. Jeżeli zajdzie taka potrzeba należy dodać więcej mąki, ciasto nie może się kleić. Ciasto schłodzić w lodówce przez około godzinę a następnie podzielić na 6 równych części. Pierwszą część rozwałkować na cieniutki prostokąt i wyłożyć na blaszkę(wysmarowaną tłuszczem i wysypaną bułką tartą) o wymiarach około 20x30. 2 białka ubić na sztywno i dodać 2 łyżki cukru a następnie 1 kisiel. Tak przygotowaną pianę wysmarować na rozwałkowane ciasto a na to ułożyć w niewielkich odstępach odsączone z syropu wiśnie(1/3 całości). Rozwałkować kolejny kawałek ciasta i tym przykryć pianę z kisielem. Ciasto piec w piekarniku nagrzanym do 180st na lekko złoty kolor. Czynność powtórzyć dwukrotnie, w ten sposób otrzymamy 3 oddzielne placki. Po wystudzeniu placki należy przełożyć dowolnym kremem. Wierzch polać polewą czekoladową, posmarować odrobiną kremu lub posypać cukrem pudrem. Chłodzić przez noc w lodówce. Smacznego:) 