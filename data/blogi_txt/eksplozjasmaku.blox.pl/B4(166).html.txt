Sezon wiśniowy już się prawie skończył a ja uświadomiłam sobie, że  niczego nie zrobiłam z tymi owocami. Tak więc dzisiaj przedstawiam ciasto czekoladowe z wiśniami a w zanadrzu mam jeszcze jeden pomysł, tylko bardziej wytrawny. Lato jest cudowne z tym swoim bogactwem owoców a dzięki osiągnięiom cywilizacji można je mieć również w zimie, bo w końcu od czego jest zamrażarka. Ja zapasy już zrobiłam tak więc podobne ciasta będa u mnie się pojawiały od czasu do czasu. Dzisiejsze ciasto  jest doskonałym połączeniem czekoladowej słodyczy i wiśniowej kwaśności. Niezbyt słodkie, bo ja zawsze ograniczam ilość cukru, ale można posypać cukrem pudrem po wierzchu, chociaż ja tym razem posypałam ciepłe jeszcze ciasto startą białą czekoladą. Wiśnie  trochę mi opadły na spód ale  to nie zmieniło smaku. Przepis pochodzi z kolekcji Wypieki ze smakiem.  Składniki: 125 g miękkiego masła   1/2 szklanki cukru pudru   ﻿1 gorzka czekolada (10 dag)   3 jajka   ﻿1, 5 szklanki mąki ( w tym 2 łyżki kakao)﻿   5 łyżek mleka   1 łyżeczka proszku do pieczenia garść wydrylowanych wiśni   Masło﻿ utrzeć z cukrem na puszystą masę, dodawać po jednym jajku i dalej miksować. Dodać przesianą mąkę z proszkiem do pieczenia i kakao. Dokładnie wymieszać i dodać roztopioną czekoladę oraz mleko. Dodać wiśnie i delikatnie wymieszać. Ciasto przełożyć do małej formy keksowej lub babkowej i wstawić do nagrzanego do 180 stopni piekarnika. Piec ok. 40 minut, do suchego patyczka. Po upieczeniu, jeszcze gorące ciasto posypać startą białą czekoladą lub wystygnięte posypać cukrem pudrem. Smacznego:) 