Dzisiejsze drożdżówki miały być z rabarbarem ale w ostatniej chwili zmieniłam zamiar bo przypomniało mi się, że mam spory zapas orzechów. Ciasto drożdżowe z orzechami robiłam już kilka razy i wiem, że jest to ciekawy smak. Orzechy można rozdrobnić blenderem lub przekręcić przez maszynkę. A jeśli ktoś lubi grubsze kawałki można je tylko posiekać nożem.  Składniki:  500 g mąki pszennej szklanka ciepłego mleka 30 g świeżych drożdży 1/2 łyżeczki soli 100 g cukru 100 g miękkiego masła 2 żółtka Składniki na farsz orzechowy:  100 g miękkiego masła szklanka posiekanych lub zmielonych orzechów 2 łyżki cukru ew. szczypta cynamonu  Z drożdży, łyżki mleka i łyżki mąki zrobić rozczyn. Wymieszać i odstawić do podwojenia objętości. W misce wymieszać mąkę, cukier, sól, dodać rozczyn, masło, żółtka,  mleko. Wyrobić gładkie ciasto, odstawić do wyrośnięcia. Miękkie masło utrzeć z cukrem, dodać orzechy i cynamon, dokładnie wymieszać. Wyrośnięte ciasto wyrobić ponownie, rozwałkować je na duży placek. Można podzielić je na pół i rozwałkować na dwa mniejsze. Posmarować je przygotowanym farszem maślano - orzechowym. Zwinąć ciasto jak roladę. Kroić w plastry. Ułożyć ja na wysmarowanej blaszce  i odstawić na 15 min.  Posmarować rozbełtanym jajkiem. Wstawić do nagrzanego piekarnika i piec około 15-20 min. Smacznego:) 