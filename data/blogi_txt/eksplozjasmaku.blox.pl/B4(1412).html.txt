Oto kolejny i ostatni już przepis do akcji Gotujemy po polsku. Mięsa peklowane w ten sposób widziałam  w Kuchni Polskiej i u Macieja Kuronia ale dzisiaj wykorzystałam przepis znaleziony tutaj. Mięso  jest bardzo smaczne, kruche i soczyste jednocześnie. Ja upiekłam łopatkę ale można wykorzystać każdy inny rodzaj mięsa. Bardzo polecam:)  Składniki:   1 kg mięsa wieprzowego    2 l wody    2 łyżki soli peklowej    5 ząbków czosnku   5 ziaren pieprzu   5 ziaren ziela angielskiego   5 liści laurowych   ulubione przyprawy do mięsa    W naczyniu przygotować marynatę, wlać wodę, dodać sól peklową, rozgniecione ząbki czosnku, pieprz, ziele angielskie i liście laurowe. Do marynaty włożyć mięso, najlepiej byłoby gdyby marynata zakrywała mięso całkowicie. Wstawić do lodówki na kilka dni. Każdego kolejnego dnia mięso obracać w marynacie, aby było równomiernie zapeklowane. Następnie wyjąć mięso z marynaty i osuszyć, natrzeć ulubionymi przyprawami i włożyć w siatkę do pieczenia mięs lub obwiązać sznurkiem, aby zachowało kształt. Tak przygotowane mięso włożyć do rękawa do pieczenia i piec w 180 st. z termoobiegiem ok. 1 godziny. Po upieczeniu wyjąć mięso z piekarnika i odstawić na ok. 20-30 minut, aby "odpoczęło", a wszystkie soki pozostały wewnątrz mięsa.  Smacznego:) 