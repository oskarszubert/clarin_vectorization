Kolejne rogaliki w mojej kolekcji to tzw. topielce. Rogaliki, na które ciasto wyrasta w zimnej kąpieli wodnej są niesamowite. Bardzo polecam.  Źródło Składniki:  500 g mąki pszennej luksusowej albo tortowej 200 g roztopionego masła (albo margaryny) 30 g drożdży 2 łyżki cukru 2 łyżki mleka ½ szklanki jogurtu naturalnego 2 jajka 1 szklanka dowolnej, gęstej konfitury albo dżemu 1 rozkłócone jajko do posmarowania rogali przed pieczeniem cukier puder do oprószenia rogalików po upieczeniu     Mleko podgrzać, wsypać cukier, drożdże i dobrze rozetrzeć. Zostawić na 10 minut do wyrośnięcia. Do miski przesiać mąkę, dodać jajka, jogurt naturalny i wlać rozpuszczone i ostudzone masło. Wszystko wymieszać łyżką, dodać wyrośnięte drożdże i wyrobić gładkie ciasto. Gdy ciasto przestanie się błyszczeć włożyć je do dużego woreczka na mrożonki. Woreczek zawiązać albo ściągnąć gumką recepturką. Dużą miskę napełnić bardzo zimną wodą. Wrzucić woreczek z ciastem i poczekać aż wypłynie na wierzch (około 15 - 20 minut) – ciasto podwoi swoją objętość﻿. Ciasto wyciągnąć z woreczka, podzielić na 4 części. Każdą część rozwałkować na koło o średnicy około 30 cm (placek nie musi być idealnie okrągły), podzielić na 8 trójkątnych części. Na podstawie każdego trójkąta ułożyć po łyżeczce konfitury i zwinąć rogaliki.﻿   Rogaliki układać na blaszce wyłożonej papierem do pieczenia albo posmarowanej masłem – zachować spore odstępy, bo rogaliki rosną. Odstawić na 20 minut, posmarować rozkłóconym jajkiem, wstawić do piekarnika nagrzanego do 180 stopni i piec około 15 - 20 minut do ładnego zrumienienia. Upieczone, ostudzone rogaliki posypać cukrem pudrem, albo polukrować. Rogaliki są dobre również następnego dnia.  Smacznego:) 