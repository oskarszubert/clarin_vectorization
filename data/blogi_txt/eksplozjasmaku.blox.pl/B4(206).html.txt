Ostatnio jest u mnie wielkie zapotrzebowanie na ciasta, z czego oczywiście bardzo się cieszę bo mam okazję wypróbować "odhaczone" przepisy. Wczoraj upiekłam przepyszne, kruche ciasto z lekką nutą kokosową, wspaniale pachnące malinami, z cudowną kruszonką. Spodziewałam się że będzie pyszne bo przecież chyba wszystkie wypieki z malinami są niesamowite a to, tylko potwierdziło tę zasadę. Jeśli macie jeszcze mrożone maliny to bardzo Wam polecam to ciasto. Można oczywiście użyć innych owoców, ja jednak najbardziej lubię maliny.  Źródło: pomysł + moje zmiany Składniki:   150 g mąki pszennej   100 g mąki ziemniaczanej   50 g cukru    150 g masła (schłodzonego)   1 jajko   Do miski przesiać obydwie mąki, dodać cukier i pokrojone na kawałki masło. Rozetrzeć palcami całe masło z mąką i cukrem, aż powstanie kruszonka (drobne okruchy ciasta), następnie dodać jajko i szybko zagnieść ciasto łącząc wszystko w jednolitą kulę. Ciasto włożyć do lodówki na 1 godzinę. Rozwałkować pomiędzy dwoma arkuszami papieru do pieczenia na placek o wymiarach nieco większych niż forma. Przenieść ciasto razem z dolnym papierem do formy, odkleić górny arkusz. Przyciąć wystające brzegi ciasta i dokleić brakujące miejsca. Spód podziurkować widelcem i wstawić do lodówki na pół godziny. Piekarnik nagrzać do 160 stopni.Wstawić blaszkę z ciastem do piekarnika i piec przez 25 minut na blado złoty kolor. Wyjąć ciasto i ostudzić. Składniki na budyń kokosowy:  400 ml puszka mleka kokosowego 1 i 1/2 szklanki mleka krowiego  2 budynie o smaku kokosowym 4 łyżki cukru  Zagotować mleko kokosowe z 1 szklanką mleka krowiego. W reszcie mleka rozpuścić dwa budynie, dodać 4 łyżki cukru (jeśli budynie zawierają już cukier, nie trzeba go już dodawać). Gdy mleko się zagotuje wlać rozpuszczony budyń jednocześnie szybko mieszając. Pogotować kilkanaście sekund i odstawić z ognia. Składniki na kruszonkę:  100 g mąki pszennej 50 g mąki ziemniaczanej 100 g wiórków kokosowych 50 g cukru 125 g masła (schłodzonego)  Dodatkowow:   maliny   cukier puder﻿   Do miski przesiać obydwie mąki, dodać połowę wiórków kokosowych, cukier i pokrojone na małe kawałeczki zimne masło. Rozcierać palcami masło z resztą składników aż powstanie kruszonka (drobne okruszki ciasta), na koniec wymieszać z resztą wiórków kokosowych. Na podpieczony i ostudzony spód wyłożyć maliny (nie rozmrażać), przykryć budyniem i posypać kruszonką. Wstawić do piekarnika i piec przez 35 minut na lekko złoty kolor. Po upieczeniu posypać cukrem pudrem (samo ciasto nie jest bardzo słodkie. Smacznego:) 