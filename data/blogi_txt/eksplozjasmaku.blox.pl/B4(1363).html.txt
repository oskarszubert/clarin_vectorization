Z okazji Dnia Matki chciałam przygotować coś wyjątkowego i powalającego.  Zdecydowałam się na tort egipski, który widziałam na wielu blogach i za każdym razem bardzo mnie zachwycał. Domyślałam się smaku tego ciasta ponieważ biszkopty bezowe z orzechami oraz podobna masa bydyniowa wystąpiły  w Szwedzkim chrupkim torcie, który  piekłam w Weekendowej Cukierni.  Tort egipski różni się tym, że tutaj dodajemy bitą śmietanę oraz orzechy laskowe. I to dzięki śmietanie to ciasto jest naprawdę wyjątkowe. Chrupiące i leciutkie. Upiekłam go dla mojej Mamy, która jest raczej wybredna jeśli chodzi o ciasta, ale torcik egipski bardzo jej smakował.  Składniki na ciasto:   2 białka 2 łyżki cukru    pół łyżki mąki pszennej   40 g zmielonych orzechów laskowych   Białka ubić na sztywno, dodać cukier i dalej ubijać. Powoli, wsypać mąkę i orzechy, delikatnie wymieszać. Ciasto wlać do wyłożonej papierem tortownicy o średnicy 20 cm (nie mniejszej, tort będzie wysoki). Piec około 15 minut (sprawdzić patyczkiem) w temperaturze 170ºC. Według tego przepisu należy upiec 3 takie same blaty, jeden po drugim, ostudzić. Składniki na masę budyniowo-maślaną:   10 żółtek   10 łyżek cukru   5,5 łyżek mąki pszennej   2 opakowania cukru waniliowego (po 16 g każde)   340 ml mleka   170g masła   W garnuszku zmiksować żółtka, cukier, mąkę, mleko, zagotować, mieszając, do zgęstnienia. Masło utrzeć na puszystą masę. Miksować powoli, stopniowo dodając chłodny budyń. Składniki na masę z bitej śmietany:   340 g śmietany kremówki   200 g + 2 łyżki cukru   120 g podpieczonych orzechów laskowych, posiekanych   Śmietanę ubić na sztywno, pod koniec ubijania dodając 2 łyżki cukru. Orzechy podpiec do zrumienienia, posiekać na małe kawałki.Cukier (200 g) rozpuścić na patelni lub w garnuszku, poczekać, aż zrobi się karmel. Działając bardzo szybko wylać karmel na papier do pieczenia, rozsmarować. Jak stwardnieje, połamać na nieduże kawałki (np. wałkiem), uważając, by nie rozdrobnić karmelu na proszek. Ubitą śmietanę wymieszać z orzechami i karmelem.  Na paterze ułożyć 1 blat, na niego część masy budyniowej, na nią cześć ubitej śmietany. Następnie kolejny blat.... itd., kończąc na bitej śmietanie. Trochę masy budyniowej zostawić do posmarowania boków tortu. Ja dodatkowo z boku przyozdobiłam orzechami. Schłodzić.  Smacznego:) 