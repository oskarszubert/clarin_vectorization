Chyba po raz pierwszy robiłam roladę z kakaowym biszkoptem. Bałam się, że ciasto nie będzie takie plastyczne ale okazało się, że do zwinięcia jest tak samo łatwe. Tym razem zrobiłam masę na bazie masła bo rolada z kremem maślanym jest dla mnie wspomnieniem z dzieciństwa a już tak dawno jej nie robiłam, że zdążyłam zatęsknić za jej smakiem.   Składniki na biszkopt:  5 jajek 3/4 szklanki cukru 1/2 szklanki mąki pszennej 2 łyżki mąki ziemniaczanej 3 łyżki kakao 1 łyżeczka proszku do pieczenia Białka ubić na sztywno, dodać rozbełtane żółtka, przesiać oba rodzaje mąki, kakao i proszek do pieczenia. Dokładnie wymieszać. Przelać ciasto na przygotowaną foremkę (standardowa, prostokątna). Piec w 180 stopniach około 30 min. Po upieczeniu jeszcze ciepły biszkopt zwinąć przy pomocy szmatki kuchennej i odstawić do wystygnięcia. Składniki na masę:  200 g masła 4 łyżki cukru 2 żółtka 3 łyżki kawy rozpuszczalnej  Żółtka z cukrem ubić na parze aż piana będzie biała i bardzo urośnie. Wystudzić od czasu do czasu mieszając. Kawę rozpuścić w minimalnej ilości wody. Masło utrzeć mikserem, dodawać partiami zimne żółtka z cukrem  (jeśli będą ciepłe masa się zważy) oraz rozpuszczoną kawę. Utrzeć na gładko. Tak przygotowaną masą posmarować roladę w środku a także cieniutko na wierzchu. Można posypać kawą mieloną. Smacznego:) 