Po świątecznym i sylwestrowym przejedzeniu dzisiaj na pewno nikt nie będzie miał ochoty na ciężki obiad. Ale, że  coś jeść trzeba polecam szybką i lekką sałatkę makaronową przygotowaną na wzór najsłynniejszej włoskiej sałatki Caprese.  Jak nazwa wskazuje w sałatce oprócz makaronu znalazły się oczywiście pomidory, bazylia i mozzarella. Powinnam użyć pomidorków koktajlowych i przekroić ich tylko na pół ale akurat kiedy pojawiło się zapotrzebowanie na tę sałatkę okazało się że w domu są tylko zwykłe pomidory. Nie ma to jednak znaczenia dla smaku. W przypadku sałatek makaronowych ważne jest aby zachować odpowiednie proporcje. Makaron sam w sobie jest mdły więc aby nie zepsuć sałatki należy dać taką ilość wszystkich składników aby, żaden nie dominował a już na pewno nie makaron. To takie moje spostrzeżenie ale oczywiście można zrobić po swojemu:) Inspiracja Składniki dla 2 osób:  20 dag makaronu np. kokardki, muszelki lub kolanka 6 łyżek oliwy z oliwek 4 ząbki czosnku 1/2 łyżeczki mielonej papryki 2 łyżki octu balsamicznego 1 opakowanie pomidorków koktajlowych lub 3 duże pomidory 1 kulka mozzarelli liście bazylii sól, pieprz do smaku, najlepiej świeżo mielony  Makaron ugotować al dente. W tym czasie rozgrzać patelnię, wlać oliwę, dodać przeciśnięty przez praskę czosnek oraz mielona paprykę. Chwilę podgrzewać na ogniu, cały czas mieszając, żeby czosnek się nie przypalił. Ugotowany makaron odcedzić, przelać zimną wodą. W dużej salaterce połączyć makaron z oliwą, dodać pokrojone pomidory, oraz kawałki mozzarelli i posiekane listki bazylii. Przyprawić do smaku sola i pieprzem i dokładnie wszystko wymieszać. Wstawić sałatkę do lodówki przynajmniej na godzinę. Smacznego:) 