Ostatnio rozsmakowałam się w chlebach na zakwasie ale dzisiaj pokażę Wam pyszny chleb na drożdżach, z dodatkiem maku. Chleb jest niesamowicie miękki, pulchny, ma bardzo smaczną chrupiącą skórkę i smakuje po prostu wspaniale. Jest dość neutralny w smaku tak więc pasuje zarówno do sera, dżemu jak i wędliny. Źródło Składniki na zaczyn:  100 g mąki pszennej 65 g wody 1/8 łyżeczki drożdży instant (na czubku łyżeczki)  Wymieszać, przykryć i odstawić na 12-16 godzin w temp. pokojowej. Następnie do zaczynu dodać:  350 g mąki pszennej 150 g wody 1 łyżeczka drożdży suszonych instant 1,5 łyżeczki soli 1,5 łyżki cukru 60 g masła 20 g mleka w proszku 1 łyżeczka maku  Składniki wyrobić ręcznie lub mikserem i odstawić w ciepłe miejsce na 1-2 godziny.Po tym czasie ciasto powinno podwoić objętość. Uformować okrągły bochenek. Przełożyć go do koszyka do wyrastania lub durszlaka wyłożonego ściereczką obsypaną mąką. Przykryć ściereczką i odstawić do wyrastania na ok. godzinę (do półtorej, powinien wyraźnie urosnąć). Piekarnik nagrzać do 230 st C*. (jeśli pieczemy w żeliwnym garnku, należy wstawić go do zimnego piekarnika). Chleb przełożyć na rozgrzaną blachę lub kamień do pizzy (albo do garnka żeliwnego nagrzanego w piekarniku), zrobić kilka nacięć ostrym nożem. Piec 15 minut. Zmniejszyć temperaturę do 210 st C i dopiekać kolejne 25-30 minut.Ostudzić na kuchennej kratce. Smacznego:) 