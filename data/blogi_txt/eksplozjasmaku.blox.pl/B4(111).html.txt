Propozycja 82 edycji Weekendowej Piekarni to chlebek o bardzo ciekawym kształcie przypominający drabinę. Od razu mi się to spodobało tylko nie mogłam się zdecydować na nadzienie. Wzorując się na bułeczkach bazyliowo- czosnkowych postanowiłam zrobić podobne i tutaj, bazylię zastąpiłam natką pietruszki. Ciasto bardzo przyjemnie się wyrabiało, nie miałam z nim żadnych problemów. Moją największą obawą były szczebelki drabiny bo w nacinaniu to ja dobra nie jestem ale jakoś wyszło. A chlebek jest tak pyszny, że zniknął w ciągu jednego dnia (2 bochenki). Napewno niedługo zrobię powtórkę. Ten świetny przepis zaproponowała Oczko, której bardzo dziękuję:)  Składniki:     1 3/4 szklanki mąki uniwersalnej   1 3/4 szklanki mąki chlebowej 1 1/2 łyżeczki soli   4 1/2 łyżeczki drożdży instant   1 łyżka miękkiego masła   3 łyżki mleka w proszku   4 1/2 łyżeczki cukru 1 szklanka wody    Składniki na nadzienie:   ok.100 g miękkiego masła   5-6 ząbków czosnku   natka pietruszki   Pietruszkę i czosnek zmiksować blenderem, dodać masło i wszystko razem utrzeć na gładką masę. Przesiać mąkę z solą do misy miksera, dodać drożdże, a potem masło i wyrabiać na średnich lub niskich obrotach, stopniowo dodając mleko w proszku i cukier. Powoli wlewać wodę i wyrabiać ok. 5-10 minut, aż ciasto zacznie odchodzić od brzegów naczynia. Wyjąć ciasto, położyć na blacie i zostawić na 10 minut. Przełożyć z powrotem do misy i wyrabiać na średnich obrotach przez ok. 15-20 minut, aż ciasto będzie miękkie i elastyczne (można zrobić tzw. próbę szyby - czyli rozciągnąć kawałek ciasta, aż utworzy cieniutką, na wpół przezroczystą membranę). Wyrobione ciasto uformować w kulę i włożyć do misy na ok. 45 minut do wyrastania, aż podwoi swoją objętość. Po tym czasie delikatnie wyjąć ciasto, podzielić je na dwie części (po ok. 1/2 kg) i uformować 2 gładkie kule. Przykryć wilgotną ściereczką i odstawić na blacie do podwojenia objętości, na ok. 20-25 minut. W tym czasie nagrzać piekarnik do 220 stopni Celsjusza Gdy kule podwoją objętość, przebić je, uformować w kształt prostokąta o wymiarach ok. 10 cm x 25 cm. Na połowie ciasta, wzdłuż dłuższego boku rozsmarować wybrane nadzienie, zostawiając wolny brzeg ok. 1,5 cm. Drugą połówkę ciasta ponacinać ostrą żyletką  na całej długości w 4-6 miejscach, dokonując ukośnych nacięć. Złożyć ciasto, by nacięcia były na górze, a brzegi docisnąć, by się dobrze zlepiły. Posmarować jajkiem, posypać sezamem lub cukrem (lub inną ulubioną posypką) i wstawić do pieca. Piec przez 20 minut z parą. Studzić na kratce. Smacznego:) 