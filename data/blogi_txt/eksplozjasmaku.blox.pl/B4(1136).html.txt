Wypróbowałam i mogę śmiało polecić na święta pyszną sałatkę śledziową z porem i czerwoną fasolą.  Na początku nie umiałam wyobrazić sobie śledzia z fasolą ale sałatka jest naprawdę znakomita. Śledź i por nadają ostrego smaku tej sałatce a fasola jakby ją łagodzi. Ja użyłam śledzi marynowanych w occie ale oczywiście można użyć tradycyjnych matjasów. Szczerze polecam ją na święta.  Źródło + moje zmiany Składniki:  500 g śledzi (rodzaj według gustu) 1 puszka czerwonej fasoli 1 duży kawałek pora 1 czerwona cebula 1 duże jabłko 3-4 łyżki majonezu sól, pieprz, cukier do smaku sok z cytryny  Śledzie osączyć, pokroić je na małe kawałki. Jeśli używacie solonych należy je wcześniej wymoczyć, najlepiej w mleku. Fasolkę przepłukać, pora i cebulę pokroić w cienkie krążki, jabłko zetrzeć na tarce lub pokroić w drobną kostkę i skropić sokiem z cytryny aby nie ściemniało. Wszystkie składniki wymieszać, dodać majonez. Przyprawić do smaku solą i pieprzem i odrobiną cukru. Wstawić do lodówki. Smacznego:) 