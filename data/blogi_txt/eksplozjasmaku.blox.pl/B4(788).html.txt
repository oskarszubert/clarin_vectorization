Często robię naleśniki na słodko i chociaż rzadko je jadam lubię je przyrządzać. Najczęściej robię je z serem ale w tym roku mamy tyle jabłek, że nie nadążam ich przerabiać więc część z tych, które wyglądały jakby za chwilę nie nadawały się do zjedzenia powędrowały do naleśników. Jabłka podsmażane na maśle, z brązowym cukrem i dodatkiem cynamonu i wanilii są po prostu przepyszne. Zawinięte w naleśniki smakują rewelacyjnie ale można je też zapakować w ciasto francuskie, smakują tak samo dobrze. Składniki:   10 naleśników według ulubionego przepisu (można skorzystać z tego)   4 duże jabłka (takie jak na szarlotkę, użyłam antonówek)   3-4 łyżki brązowego cukru (zależy od osobistych preferencji)   ﻿10 dag masła   pół łyżeczki cynamonu sok z połowy cytryny﻿   ﻿łyżeczka ekstraktu waniliowego (opcjonalnie)   garść rodzynek   Obrane jabłka pokroić w ósemki. Rozpuścić masło na patelni dodać cukier, przesmażyć chwilę. Dodać pokrojone jabłka i dusić kilka minut (zależy od rodzaju jabłek). Dodać sok z cytryny, cynamon i ekstrakt waniliowy, ew. rodzynki. ﻿ Dokładnie wymieszać. Tak przygotowanym farszem jabłkowym nadziewać usmażone naleśniki. Podawać na ciepło. Smacznego:) 