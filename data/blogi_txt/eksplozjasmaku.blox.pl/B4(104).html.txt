Po krótkim pobycie w górskim klimacie wracam do rzeczywistości. Miałam napisać szarej ale tak się stęskiniłam za domem, że w żadnym razie to słowo nie pasuje. Wróciłam wypoczęta pomimo kilometrów, które wychodziłam po górskich szlakach. Jedzenie góralskie jak zawsze było pyszne, postaram się wkrótce  niektóre rzeczy odtworzyć. A dzisiaj przedstawiam Wam danie z kuchni chińskiej. Prosta i smaczna potrawka z indyka lub kurczaka, którą przygotowałam jeszcze przed wyjazdem. Przepis pochodzi z Kolekcji Dobrej Kuchni. Polecam:)   Składniki:   4 czerwone papryki   4 zielone papryki ( nie miałam  więc zastapiłam czerwoną)   1 duża cebula   2 ząbki czosnku   60 dag mięsa z indyka (można zastąpić kurczakiem)   3 łyżki oleju   1/2 szklanki wytrawnego białego wina   1-2 łyżki octu winnego   1/4 litra rosołu   1 łyżka sosu sojowego   15 dag kiełków sojowych (pominęłam bo nie lubimy)   1 łyżka mąki ziemniaczanej   1-2 łyżeczki cukru   szczypta soli i pieprzu   Strąki papryki umyć, wydrążyć gniazda nasienne i drobno pokroić. Podobnie przygotować czosnek i cebulę. Mięso umyć, osuszyć, pokroić je w małe kawałeczki. Na patelni mocno rozgrzać olej i smażyć małymi porcjami. Doprawić solą i pieprzem i przełożyć z patelni w ciepłe miejsce. Na tym samym tłuszczu zeszklić cebulę i czosnek, dodać pokrojone strąki papryki i krótko razem dusić. Kiedy papryka jest półmiękka, włożyć mięso, zalać winem, rosołem i octem winnym, a następnie dusić kilka minut na małym ogniu. Pod koniec dodać umyte, odsączone kiełki sojowe ( za pierwszym razem dodałam, nie smakowały nam ale z powodzeniem  powtarzam to danie bez kiełków) oraz cukier. Mąkę ziemniaczaną rozmieszać w małej ilości zimnej wody i polać nią potrawę. Jeżeli ktoś lubi kuchnię nieco bardziej łagodną może zrezygnować z dodawania octu winnego. Danie najlepiej pasuje do ryżu lub makaronu ryżowego lub chińskiego. Smacznego:) 