Bardzo spodobały  mi się propozycje Zaytoony  w 79 edycji Weekendowej Piekarni a już szczególnie przypadły mi do gustu bułeczki czosnkowo - bazyliowe. Dlatego nie zwlekałam długo i korzystając z pierwszego dnia wakacji zabrałam się do pracy a tym chętniej to zrobiłam, że komentarze na temat tych bułek były bardzo pozytywne. Teraz i ja mogę je potwierdzić. Bułeczki są mięciutkie, niezwykle aromatyczne. Smakują same ale  nadają się też na kanapkę z wędliną. Bardzo polecam a Zaytoonie dziękuję za wyszukanie tak smacznego przepisu:)   Składniki na ciasto:  400 g mąki pszennej chlebowej  20 g drobnego cukru  pół łyżeczki soli  1 łyżeczka drożdży suchych (4 g) lub 8 g drożdży świeżych 260 g mleka  30 g masła, roztopionego   Składniki na nadzienie: 60 g miękkiego masła  6-7 ząbków czosnku 2-3 łyżeczki sosu Pesto [ew. ok. 25 posiekanych listków bazylii lub 2 łyżeczki posiekanej pietruszki]   Dodatkowo:  1 jajko roztrzepane z 1 łyżką mleka   Wszystkie składniki na ciasto wrzucić na stolnicę lub do miski i wyrobić (z drożdży świeżych najpierw zrobić rozczyn). Ciasto powinno być gładkie i bardzo dobrze wyrobione. Umieścić w misce, przykryć lnianym ręczniczkiem i pozostawić do podwojenia objętości (1,5 h lub dłużej, w zależności od temperatury otoczenia). Po tym czasie ciasto podzielić na 12 równych części. Uformować z nich kulki, następnie każdą spłaszczyć i ulepić w podłużną bułeczkę, układając złączeniem do blachy. Przykryć, pozostawić na 30 minut do ponownego wyrośnięcia w ciepłym miejscu.  W międzyczasie składniki nadzienia rozetrzeć ze sobą łyżką, tak, żeby się połączyły. Wyrośnięte bułki posmarować jajkiem z mlekiem i ostrym nożem naciąć wzdłuż. W rowek nakładać nadzienie.  Piec w 180 st. przez 15 minut. Najlepsze na ciepło. 