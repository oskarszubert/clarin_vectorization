19 maja przypada World Baking Day. W tym roku do akcji przystąpiła  Polska, a wśród blogów reprezentujących nasz kraj znalazła się również Eksplozja smaku. Czuję się zaszczycona mogąc być ambasadorką WBD. W tym roku hasłem przewodnim dla WBD jest Bake brave czyli odważne pieczenie. Jeśli zajrzycie na stronę projektu zobaczycie wspaniałe, misterne i fikuśne ciasta blogerek z całego świata. Wszystkie są odważne. Moje ciasto nazywa się Kolorowy zawrót głowy ponieważ piekłam je w marcu kiedy zima wciąż nie odpuszczała a ja byłam spragniona wiosny, słońca i wysokich temperatur. Takie kolorowe ciasto rozweseliło nam tamte smutne dni. Na stronie WBD znajdziecie 100 wspaniałych przepisów i zachęcam Was do wypróbowania tego, który przypadnie Wam do gustu.  Składniki na biszkopt:  125 g margaryny 150 g cukru 170 g mąki 3 jajka 3 łyżki kakao 1 łyżeczka proszku do pieczenia 3 łyżki mleka  Składniki na kolorowe pianki:  600 ml śmietanki kremówki 5 galaretek o różnych kolorach  Margarynę utrzeć z cukrem. Kolejno dodawać jajka. Mąkę wymieszaną z proszkiem i kakao dodawać do masy na przemian z mlekiem. Wszystkie składniki dokładnie wymieszać.  Ciasto przełożyć do wysmarowanej tortownicy o średnicy 21 cm. Piec w temperaturze 170 stopni przez 30-35 min. Upieczony i wystudzony biszkopt przekroić na pół. Galaretki rozpuścić w szklance wody. Należy to zrobić z godzinnym odstępem, żeby wcześniejsza warstwa zdążyła zastygnąć zanim wylejemy następną. Ubić 125 ml śmietanki, ale nie na sztywno, dodać tężejącą galaretkę i dokładnie wymieszać. Wylać masę na połowę biszkoptu  i wstawić do lodówki. Kiedy masa jest już zastygnięta postąpić tak samo z kolejną warstwą. Wyłożyć drugą połowę biszkoptu i kolejno wylewać następne warstwy śmietankowo-galaretkowe. Wierzch zalać tężejącą galaretka i wstawić do lodówki. Smacznego:) 