Ta zapiekanka przywołuje na myśl lato ponieważ zawiera warzywa, które ewidentnie kojarzą się z tą porą roku. Mnie osobiście bardzo  przypadła do gustu. Ja nazwałabym ją pieczonym risotto pomidorowym bo pomidory są tu mocno wyczuwalne. Danie jest lekkie i bardzo smaczne. W dalszym ciągu czekam na Wasze propozycje do konkursu herbacianego Dilmah:)  Źródło Składniki: 300 g dojrzałych pomidorów   300 g bakłażana   400 g cukinii   2 łyżki oliwy z oliwek   1/2 cebuli, posiekanej w kosteczkę   1 ząbek czosnku, pokrojony na plasterki   100 g surowego ryżu Arborio do risotto (lub zwykłego białego ryżu)   250 ml wody lub bulionu   250 ml passaty pomidorowej (przecieru pomidorowego) sól morska i świeżo zmielony czarny pieprz   4 łyżki oliwy z oliwek z pierwszego tłoczenia + dodatkowo do podania   2 łyżki posiekanej natki pietruszki   150 - 200 g tartego sera Pomidory sparzyć, obrać ze skórki, pokroić w kostkę i włożyć do miseczki. Bakłażana i cukinię umyć i pokroić w większą kostkę (około 2,5 cm). Piekarnik nagrzać do 200 stopni. Na patelni rozgrzać oliwę z oliwek, dodać cebulę i zeszklić ją na małym ogniu mieszając od czasu do czasu (około 5 minut). Dodać czosnek a po minucie dodać bakłażana i lekko zrumienić go smażąc przez około 3 - 4 minuty. Dodać ryż a po minucie wlać wodę lub bulion. Zagotować, dodać passatę pomidorową, doprawić solą, pieprzem, wlać oliwę z oliwek z pierwszego tłoczenia. Pogotować przez minutę a następnie dodać pomidory i cukinię. Po minucie odstawić z ognia, wymieszać z natką pietruszki i przełożyć do naczynia żaroodpornego wysmarowanego oliwą z oliwek z pierwszego tłoczenia. Naczynie zamknąć i wstawić do piekarnika na 35 minut. Naczynie otworzyć, posypać tartym serem, przykryć i ponownie wstawić do piekarnika na 20 minut. Jeśli lubimy gdy ser jest lekko zrumieniony, ostatnie 10 minut zapiekamy bez przykrycia. Smacznego:) 