W ramach akcji Z widelcem po Azji proponuję dzisiaj śniadanie po japońsku. Akcja ta okazuje się dla mnie trudniejsza niż przewidywałam ponieważ kuchnia azjatycka zawiera wiele składników u mnie w domu niejadalnych lub ledwo tolerowanych. Spotykam mnóstwo ciekawych przepisów ale jeśli w którymś z nich są krewetki, mleko kokosowe (u mnie raczej tylko na słodko), imbir, wodorosty, sos ostrygowy, a większość z nich to ma, muszę je ostro modyfikować. Nie zrażam się jednak i napewno nie jedną azjatycką potrawę jeszcze przygotuję. A dzisiaj wspomniane japońskie śniadanie jednak z zupełnie polskimi składnikami. Jajka, ryż kurczak i pieczarki to przecież coś co używamy każdego dnia. Podobno w Japonii za takim omletem przepadają dzieci. Przepis pochodzi z dodatku do Gazety Wyborczej  Kuchnie Świata, widziałam go także tutaj.  Składniki:   1 cebula   250g mięsa z piersi kurczaka   250g sypkiego ryżu (2 torebki)   6 pieczarek   1/2 marchewki   2 ząbki czosnku   1 łyżka drobno posiekanego imbiru i drobno posiekanej pietruszki   3 łyżki ketchupu   50g masła   8 jajek   70 ml mleka   1 łyżeczka soli i pieprzu   Mięso pokroić w kostkę - 1 cm. Cebulkę pokroić w drobną kosteczkę. Imbir, pietruszkę i czosnek posiekać. Pieczarki i marchew pokroić w kostkę. Ugotować i odstawić do ostygnięcia ryż. Rozpuścić 10 g masła i podsmażyć cebulę. Dodać mięso i marchewkę (dusić 5 minut). Dodać ryż, imbir, czosnek, pietruszkę i ketchup. Posolić i popieprzyć. Wszystko wymieszać i podsmażać jakie następne 5 minut. Zdjąć z ognia i trzymać by było ciepłe. Zmieszać jajka z mlekiem. Dodać odrobinę soli i pieprzu. Na patelni o średnicy 17 cm, na maśle, usmażyć 4 omlety. Omlet nadziewamy ryżem (dajamy sporo nadzienia) i ciasno zwijamy. Polewamy jeszcze ketchupem i serwujemy na ciepło. Smacznego:) 