Kolejnym, wypróbowanym przeze mnie ciastem z owocami w tym sezonie jest szarlotka serowa. Orginalny przepis jest tutaj a mnie bezpośrednio zachęciła Viridianka swoim niedawnym wpisem. Szarlotka jest bardzo dobra, bo lekka i taka inna od tradycyjnej. Ciasta jest niewiele za to masy owocowej dużo. Jeśli macie ochotę na innowacje szarlotkową polecam tę serową. Jest to moja propozycja do akcji jabłkowej.  Składniki:   300g mąki pszennej   200g cukru   2 łyżki mąki ziemniaczanej   1 łyżeczka proszku do pieczenia   200g zimnego masła pokrojonego w kostkę   250g tłustego  twarogu   2 jajka   1,5 kg jabłek obranych i pokrojonych w plastry   sok i skórka starta z 1/2 cytryny   3 łyżki cukru brązowego jasnego     1 łyżeczka cynamonu   Do dużego malaksera wsypujemy mąki, cukier i proszek do pieczenia. Robimy klika pulsów malakserem, żeby składniki się dobrze wymieszały. Teraz dodajemy masło, znowu kilka razy pulsujemy, aż ciasto przybierze formę kruszonki. Dodajemy pokruszony ser i znowu włączamy na krótko malakser. Na koniec dodajemy jajka i jeszcze moment miksujemy do połączenia składników. Ciasto jest bardzo miękkie i nie da się wałkować. Wstawiamy je do lodówki. W czasie gdy ciasto się chłodzi obieramy jabłka, usuwamy im gniazda nasienne i kroimy w plastry. Posypujemy skórką z cytryny i skrapiamy sokiem cytrynowym. Dodajemy cynamon i cukier - jeżeli jabłka są bardzo kwaśne to ilość cukru regulujemy wg uznania. Nagrzewamy piekarnik do 190ºC. Dzielimy ciasto na 2 części. Pierwszą część ciasta wykładamy na wyłożoną papierem do pieczenia formę (25x30 cm) i rozsmarowujemy na całej powierzchni. Ułożyłam gęsto małe kopczyki ciasta łyżeczką i potem rozsmarowałam tą samą łyżeczką moczoną w zimnej wodzie. Teraz nakładamy na ciasto jabłka, a następnie rozsmarowujemy tą samą techniką drugą część ciasta na wierzchu owoców. Tutaj nie musimy być bardzo staranni, jeśli gdzieniegdzie będą nam prześwitywać jabłka to nic nie szkodzi, w czasie pieczenia ciasto urośnie i to się wyrówna. Pieczemy szarlotkę przez ok. 40 min, aż ciasto na wierzchu ładnie się zezłoci. Przed podaniem można ewentualnie posypać je cukrem pudrem. Smacznego:) 