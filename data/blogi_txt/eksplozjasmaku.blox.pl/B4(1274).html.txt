Jako, że ostatnio rozsmakowałam się w różnego rodzaju pesto nie mogłam się oprzeć temu przepisowi. Szparagi i rukola to duet, który wystąpił u mnie po raz pierwszy ale na pewno nie ostatni. A z makaronem to świetne trio.  Źródło: Moje smaki życia Składniki:  1 pęczek zielonych szparagów 3 porcje spaghetti 2 garście rukoli 1 ząbek czosnku 50 g twardego sera (u mnie parmezan) 4 łyżki oliwy 1/2 cytryny sól, pieprz do smaku  Umyć szparagi, usunąć twarde części. Odciąć główki i odłożyć. Resztę łodyżek pokroić na 3 cm kawałki. Zagotować sporą ilość wody z solą. Wrzucić pokrojone szparagi i gotować ok. 5 min. Następnie wyłowić je za pomocą łyżki cedzakowej.  Do tej samej wody wrzucić makaron i ugotować al dente. Na minutę przed końcem dodać główki szparagów. Ugotowane wcześnie szparagi wrzucić do pojemnika, dodać garść rukoli, czosnek, oliwę i sok z cytryny. Zmiksować na gładko. Jeśli masa jest zbyt gęsta można dodać kilka łyżek wody z gotowania makaronu. Doprawić do smaku sola i pieprzem. Makaron z główkami szparagów odcedzić, włożyć z powrotem do garnka, dodać pesto oraz pozostałą część rukoli i dokładnie wymieszać. Podawać z wiórkami parmezanu. Smacznego:) 