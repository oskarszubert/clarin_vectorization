Piszę ten post i zajadam się pysznym chlebem, mięciutkim i pachnącym ziołami, posmarowanym jedynie masłem bo nic więcej tu nie potrzeba. Wpływ jogurtu na wypieki drożdżowe jest oczywisty, cukinia jest bardzo ciekawym dodatkiem, w połączeniu z ziołami a ja użyłam oregano, przywodzi na myśl klimaty śródziemnomorskie. Zatem kto nie wybiera się do Grecji w tym roku a chce się poczuć jakby tam był powinien upiec sobie ten chleb. Idealnie nadaje się do niego pasta z fety z kwaśną śmietaną, doprawiona pieprzem, posiekaną cebulą i szczypiorkiem.  Źródło: Wypieki ze smakiem Składniki:  1 mała cukinia 25 g świeżych drożdży 400 ml jogurtu naturalnego 50 ml oliwy z oliwek łyżka soli łyżka cukru łyżeczka oregano 800 g mąki  Zetrzeć cukinię na tarce i starannie ją odsączyć. Podgrzać jogurt do temperatury 37 stopni. Zalać pokruszone drożdże małą ilością jogurtu i mieszać, aż się rozpuszczą. Następnie dodać resztę jogurtu, odciśniętą cukinię, oliwę, sól, cukier, oregano oraz mąkę. Wyrobić gładkie ciasto, przykryć i pozostawić do wyrośnięcia na 40 min. Ułożyć ciasto na stolnicy oprószonej mąką , złożyć i umieścić go w koszu złączeniem do góry. Pozostawić na 30 min. do wyrośnięcia. Rozgrzać piekarnik do 225 stopni. Przełożyć chleb na blachę, zrobić nacięcia i piec 10 min, następnie obniżyć temperaturę do 200 stopni i piec przez około 30 min. Wystudzić na kratce. Smacznego:) 