Dobrze czekoladowy, niezbyt słodki, naszpikowany bakaliami keks nie może nie smakować. Robi się łatwo, szybko by za chwilę delektować się jego pysznym smakiem. Jeśli nie jesteście przesyceni po świętach,  polecam to ciasto. W przepisie ciasto zostało posmarowane polewą czekoladową, ja jednak mam słabość do ciast oprószonych cukrem pudrem.  Źródło Składniki:  120 g mąki pszennej 2 łyżki kakao 3/4 łyżeczki proszku do pieczenia 125 g masła, w temperaturze pokojowej 2/3 szklanki drobnego cukru do wypieków 3 jajka 2 łyżeczki ekstraktu z wanilii 100 g czekolady gorzkiej (70% kakao), roztopionej w kąpieli wodnej i lekko przestudzonej 100 g suszonej śliwki, pokrojonej na małe kawałki 100 g orzechów włoskich, pokrojonych na małe kawałki 30 g kandyzowanej skórki pomarańczowej dodatkowo - pół łyżki mąki do obtoczenia bakalii 70 g ulubionej czekolady, roztopionej w kąpieli wodnej - do dekoracji wierzchu  Wszystkie składniki powinny być w temperaturze pokojowej. Mąkę, kakao, proszek - przesiać. Bakalie - śliwkę, orzechy, skórkę pomarańczową wymieszać z pół łyżki mąki, do obtoczenia bakalii. Masło umieścić w misie miksera i utrzeć razem z cukrem na lekką, puszystą masę. Dodawać jajka, jedno po drugim, miksując po każdym dodaniu do gładkości. Dodać ekstrakt z wanilii i zmiksować. Dodać roztopioną czekoladę i zmiksować. Do masy czekoladowo - maślanej dodać mąkę wymieszaną z suchymi składnikami. Wymieszać łyżką lub szpatułką (mieszając w jednym kierunku), do połączenia się składników. Dodać bakalie i wymieszać. Ciasto przełożyć do formy keksówki (uprzednio wysmarowanej masłem i wysypanej otrębami lub bułką tartą). Piec około 75 minut w temperaturze 160ºC ( ja piekłam około 60 minut), po 40 minutach zwiększając temperaturę do 170ºC. Piec do tzw. suchego patyczka. Lekko przestudzić w formie, następnie wyjąć, udekorować wierzch roztopioną czekoladą. Smacznego:) 