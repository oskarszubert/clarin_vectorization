Chwilowe ochłodzenie zapędziło mnie do kuchni bo już od dawna miałam upatrzony ten  przepis na  rogaliki. Z podanej porcji wychodzi ich bardzo dużo  bo ok. 30. Można więc odpowiednio zmniejszyć proporcje. Ciasto jest fantastyczne, mięciutkie i puszyste. Cytrynowa nuta w cieście i orzechowe nadzienie wspaniale się łączą. Jeśli ktoś nie lubi orzechów można oczywiście zastąpić je marmoladą lub innym dżemem. Ja zrobiłam z orzechami i bardzo nam takie rogaliki smakowały.  Składniki na ciasto:   150 g masła   80 g cukru pudru   1/2 łyżeczki soli   2 jajka   żółtko   50 g świeżych drożdży   200 ml mleka   sok z 1 cytryny   700-900 g mąki   Składniki na nadzienie:   25o g łuskanych orzechów   250 g cukru pudru   2 białka   skórka starta z cytryny   Ponadto:   jajko do glazury   50 g płatków migdałowych   mąka do stolnicy   Zmielić orzechy i utrzeć je z cukrem pudrem oraz skórką z cytryny. Dodać ubite na sztywno białka. Wymieszać masło z cukrem pudrem i solą na puszystą masę, najlepiej mikserem, dodając na końcu jajka oraz żółtko. Wkruszyć drożdże do małej miseczki. Dodać letnie mleko i  mieszać, aż do ich rozpuszczenia. Mleko z drożdżami oraz sok z cytryny wlać do masy jajecznej i wsypać do niej mąkę. Całość wymieszać tworząc gładkie ciasto. Położyć ciasto na stolnicy oprószonej mąką, wyrobić je, podzielić na 4 części i rozwałkować, tworząc koła o średnicy około 25 cm. Każde koło pociąć na osiem trójkątów i rozprowadzić na nich nadzienie. Następnie zwinąć trójkąty tak by powstały rogaliki. Ułożyć je na blachach wyłożonych papierem do pieczenia, przykryć i pozostawić do wyrośnięcia na godzinę. Piekarnik  podgrzać do 250 stopni. Posmarować rogaliki roztrzepanym jajkiem i posypać je płatkami migdałowymi. Piec około 10 -15 minut. Smacznego:) 