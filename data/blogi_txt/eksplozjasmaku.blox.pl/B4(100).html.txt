Kuchnia żydowska jest jedną z najstarszych kuchni świata. Jest ona obwarowana surowym prawem religijnym i sprawia wrażenie kuchni dla wtajemniczonych, dostępnej tylko nielicznym i wybranym. Przeczytałam wiele fabularnych książek, których akcja działa się wśród Żydów, i za każdym razem czułam się zafascynowana ich historią, co prawda smutną i tragiczną ale w jakiś przedziwny sposób wciągającą. Jest to tym bardziej prawdopodobne  że mieszkam w tej części Polski gdzie Żydzi licznie zamieszkiwali  a więc kultura polska i żydowska siłą rzeczy się przenikały. Do dzisiaj w moim mieście stoi żydowska synagoga, trochę zaniedbana ale w ostatnim czasie poddana renowacji. Od czasu do czasu widzę  wycieczki z Izraela zmierzające z odwiedzinami do synagogi oraz na pobliski kirkut. Żydzi od zawsze byli narodem ludzi wędrujących i szukających swego miejsca na świecie. Wraz z nimi wędrowały ich przepisy kulinarne i przenikały się ze zwyczajami kuchni wielu państw i regionów, na których się osiedlali. Najbardziej charakterystycznymi daniami tradycyjnej kuchni żydowskiej są czulent, cymes i kugel. A widzieliście kiedyś rosól z kulkami z macy w wykonaniu Nigelli (swoją drogą bardzo dobry)?  Pochodzi on właśnie  z kuchni żydowskiej, tak samo jak bajgle- pyszne maślane bułeczki  oraz chałka, którą dzisiaj i ja chcę pokazać. Przepis pochodzi z forum Żydów polskich. Moja chałka to właściwie chała- tak mi urosła, że mało z formy nie wyskoczyła, Zwiększyłam ilość cukru bo wolę jednak słodką. Chałkę można posypać makiem lub kruszonką a ja zdecydowałam się na sezam bo jest to chyba moja ulubiona posypka. A jeśli chcecie dowiedzieć się czegoś więcej na temat żydowskiej kuchni zapraszam na Festiwal Kultury Żydowskiej, który będzie odbywał się we Wrocławiu w dniach 29. 05.-03. 06. 2011 r.   Składniki:   40 g drożdży   2-3 łyżki cukru (ja dałam 7)   1/2 szklanki ciepłej wody   550 g mąki pszennej   1 duże jajko   2 łyżki masła﻿   ﻿1 żółtko do posmarowaniasezam   Drożdże rozetrzeć z łyżką cukru, zalać ciepłą wodą, wymieszać z 3 łyżkami mąki i odstawic do wyrośnięcia. Do miski wsypać mąkę, zrobić dołek, wlać wyrośnięty rozczyn drożdżowy, rozkłócone z pozostałą ilością cukru jajko, rozpuszczone ciepłe masło, wodę i zagnieść miękkie ciasto, aż zaczną pokazywać się pęcherzyki powietrza. Zostawić ciasto do wyrośnięcia, aż podwoi objętość.﻿ Ponownie zagnieść ciasto i podzielić na trzy części. Z każdej uformować wałek równej długości i zapleść warkocz, końce złączyć i podwinąć pod spód. Ułożyć chałkę na wysmarowanej tłuszczem blaszce. Zostawić do ponownego wyrośnięcia na 30 minut. Posmarować żółtkiem i posypać sezamem. Piec 30 minut w temperaturze 200 stopni. Smacznego:) 