O ważności śniadań nie muszę nikogo przekonywać. Ja zazwyczaj jadam kanapkę bo tak jest najłatwiej, najszybciej i najwygodniej. Ale od czasu do czasu jak mam wolną chwilę staram się robić coś innego. Wczoraj zrobiłam jajka sadzone na śmietanie. Danie bardzo proste bo składające się tylko z 3 składników, ale takie smaczne, że aż byłam zaskoczona. I to mocno. Śmietana bardzo ładnie się wysmażyła i w połączeniu ze ściętym białkiem i wolnym żółtkiem smakowała wspaniale. Do tego odrobina szczypiorku i chrupiące tosty gwarantują pyszne śniadanie. Przygotowanie takiego śniadania zajmuje około 3-4 minut więc myślę, że brak czasu nie może tu być wymówką. Bardzo polecam:)  Składniki:   2 jaja   3 łyżki śmietany   posiekany szczypiorek   sól   Śmietanę wlać na patelnię i podgrzewać, aż zacznie wrzeć. Wtedy wbić jaja, tak, aby żółtka nie stykały się ze sobą. Smażyć na słabym ogniu, dopóki białka się nie zetną, a żółtka nie pozostaną płynne. W czasie smażenia posolić. W ostatniej chwili posypać szczypiorkiem. Podawać z chlebem, a najlepiej z grzankami. Smacznego:) 