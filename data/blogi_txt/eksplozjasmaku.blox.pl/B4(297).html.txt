Wczoraj zaplanowałam te rogaliki chociaż wiedziałam, że będę je piekła po nocy bo czasu za bardzo nie mam. Ale tak bardzo prześladował mnie  smak czekolady i marcepanu w maślanym cieście drożdżowym, że nie bacząc na zmęczenie i późną godzinę zabrałam się za nie. Ciasto jest dość czasochłonne bo trzykrotnie składane ale smak rogalików absolutnie wynagradza ten czas. Kiedy ich spróbowałam było  przed 22 więc zjadłam tylko dwa ale gdybym się nie bała, że rozboli mnie brzuch zjadłabym chyba z 10. Rogaliki są przepyszne, ciasto mięciutkie, maślane a rozpływająca się czekolada i miękki marcepan to niebo w gębie. Zdjęcie robiłam dzisiaj więc czekolada jest już zastygnięta ale wczoraj ładnie się wylewała z przełamanego rogalika. Pycha. Jeśli nie boicie się stania przy drożdżowym cieście gorąco zachęcam Was do wypróbowania tego przepisu.  Źródło + moje zmiany Składniki:  250 g mąki 125 g masła 2 jajka 1/2 szklanki mleka 25 g drożdży 3 łyżki cukru szczypta soli 2 łyżki brązowego cukru do posypania rogalików 1/2 tabliczki czekolady deserowej posiekanej na drobne kawałki 50 g masy marcepanowej (zużyłam około 150g)  Wszystkie składniki ciasta powinny mieć pokojową temperaturę. Rozpuścić drożdże w mleku, dodać 1 jajko, sól i cukier. Mąkę przesiać do miski i wymieszać z płynnymi składnikami. Wyrobić na gładkie ciasto. Miskę przykryć ściereczką i odstawić  w cieple miejsce na 20 min do wyrośnięcia. Ciasto przełożyć na stolnicę wysypaną mąką, rozwałkować na duży prostokąt. Na połowę ciasta nałożyć masło pokrojone w cienkie plasterki. Ciasto złożyć na pół i ponownie rozwałkować. Przykryć ściereczką i pozostawić na 15 min do wyrośnięcia. Czynność składania na pół,wałkowania i pozostawiania na 15 min należy wykonać trzy razy. Po trzecim odpoczynku ciasto podzielić na pół i rozwałkować na cienki prostokąt, z którego należy wyciąć 7 trójkątów. Na szerszym końcu trójkąta ułożyć kawałek czekolady i marcepana. Zwijać rogaliki zaczynając od szerszego końca z nadzieniem. Podobnie postąpić z drugą połową. Rogaliki ułożyć na blaszce wyłożonej papierem do pieczenia zachowując między nimi odstępy. Posmarować roztrzepanym jajkiem i posypać brązowym cukrem. Pozostawić do wyrośnięcia. Piekarnik rozgrzać do 230 stopni i wstawić rogaliki. Piec około 15 min, aż się pięknie zezłocą. Smacznego:) 