Skoro trwa sezon malinowy wypada coś z nimi upiec. Wahałam się między ciastem jogurtowym a ucieranym, zdecydowałam się jednak na to pierwsze. Ucierane z truskawkami a także z rabarbarem niedawno było więc wolałam sięgnąć po takie którego dawno nie piekłam. Dzisiejsze ciasto jest bardzo delikatne, wilgotne, po prostu pyszne. Po upieczeniu lekko mi opadło  w środku ale smaku wogóle to nie zmieniło. Maliny jak zwykle doskonale się sprawdziły a kropką nad i była migdałowa kruszonka.  Składniki: 3 jajka   1 szkl. jogurtu naturalnego    3 szkl. mąki   30 dag malin﻿   1 i 3/4 szkl. cukru   1/2 szkl. oleju   2 łyżeczki proszku do pieczenia   2 łyżeczki cukru waniliowego   Składniki na kruszonkę:  1/2 kostki masła (125 g)  1 niepełna szklanka mąki  1/2 szklanki migdałów pokrojonych na słupki  1/3 szklanki mielonych lub tartych migdałów  1/2 szklanki cukru   Masło roztopić i ostudzić, wymieszać z mąką, mielonymi migdałami, migdałami pokrojonymi w słupki oraz z cukrem. Jajka ubić z cukrem i cukrem waniliowym. Dodać jogurt , olej i dobrze wymieszać. Stopniowo dodawać mąkę wymieszaną z proszkiem do pieczenia (ciasto powinno mieć konsystencję podobną do ciasta na muffiny). Wsypać maliny i ostrożnie wymieszać albo ułożyć je na wierzchu (ja tak zrobiłam). Wyłożyć do nasmarowanej tłuszczem lub wyścielonej pergaminem blachy. Posypać przygotowaną wcześniej kruszonką. Piec w temp. 180  st.C. przez 30-40 minut (sprawdzić patyczkiem). Po upieczeniu można posypać cukrem pudrem. Smacznego:) 