Ciasto a raczej deser, na który od dawna miałam ochotę to sernik na zimno o smaku tiramisu. Lekka, delikatna struktura tego sernika opartego na serku mascarpone i bitej śmietanie sprawia, że każdy kęs to ogromna przyjemność. Oczywiście jest to też bomba kaloryczna ale kto by na to patrzył podczas świąt.  Źródło Składniki:   1 szklanka pokruszonych herbatników   1 kopiata łyżka cukru pudru   60 g stopionego masła   500 g Mascarpone 500 ml kremówki 36%   1 szklanka cukru pudru   4 łyżeczki żelatyny   1 opakowanie biszkoptów Lady Fingers   1/2 szklanki mocnej, słodkiej kawy   1/2 szklanki rumu lub amaretto   kakao Ciasteczka mieszamy z cukrem pudrem i stopionym masłem.  Masą ciasteczkową wykładamy tortownicę o średnicy 26-28 cm i wstawiamy do lodówki na czas przygotowania masy serowej. Żelatynę zalewamy wrzątkiem i dokładnie mieszamy, by całkowicie się rozpuściła i odstawiamy do wystygnięcia. Nie można dodać jej za ciepłej do masy, aby śmietana się nie ścięła. Kremówkę ubijamy na sztywno. Ser miksujemy z cukrem ok 2-3 minuty i dodajemy przestudzoną żelatynę. Miksujemy jeszcze minutkę. Do masy serowej dodajemy ubitą śmietanę i miksujemy całość na najniższych obrotach, tylko do chwili dokładnego połączenia się składników. Masę dzielimy na 2 części. Kawę mieszamy z alkoholem i przelewamy do miseczki. Na ciasteczkowy spód wykładamy połowę masy serowej, a następnie układamy na niej zamoczone w kawie biszkopty. Biszkopty powinny być dobrze nasączone, tak jak do tiramisu. Biszkopty układamy blisko siebie,  a następnie obficie posypujemy je kakao. Na biszkopty delikatnie wykładamy drugą część sera i uderzamy kilka razy tortownicą w stół by masa weszła w szczeliny między biszkoptami. Sernik wstawiamy do lodówki, najlepiej na całą noc. Na drugi dzień sernik sernik posypujemy kakao i ewentualnie dekorujemy startą czekoladą. Smacznego :) 