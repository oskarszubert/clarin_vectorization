Tego lata wypróbowuję  serniki na zimno. Robię  różne kombinacje, łączę prawdziwy twaróg  z bitą śmietaną, twaróg z jogurtem, serek homogenizowany itp. Z tych wszystkich eksperymentów do tej pory najbardziej smakuje mi dzisiejsze połączenie serka mascarpone z jogurtem naturalnym. Mam  pomysł na jeszcze jedną kombinacje i tylko ona może pobić ten dzisiejszy zestaw. Serniczki są bez spodu choć oczywiście można zrobić ciasteczkowy. Na wierzch zrobiłam galaretkę z renklody, ciekawie ożywiła smak deseru. Masa serowa jest gładka i bardzo delikatna. Naprawdę  polecam:)  Pomysł własny Składniki:  250 g serka mascarpone 300 g jogurtu naturalnego 4 - 6  łyżki cukru (według własnego smaku) 2 łyżki ekstraktu waniliowego 4 łyżeczki żelatyny  Składniki na galaretkę owocową:  ok . 20 śliwek 3 łyżki cukru (można więcej) 3 łyżeczki żelatyny  Żelatynę rozpuścić w minimalnej ilości gorącej wody. Serek zmiksować z cukrem, dodać jogurt i ekstrakt oraz rozpuszczoną żelatynę. Dokładnie wymieszać. Foremki wyłożyć folią i przełożyć do nich masę serową. Wstawić do lodówki. Śliwki wypestkować, wrzucić do garnka. Dodać cukier i smażyć, aż puszczą sok. Kiedy jest już wystarczająca ilość soku, odlać go, rozpuścić w nim żelatynę. Galaretkę owocową wylać na tężejącą masę serową i ponownie wstawić do lodówki. Smacznego:) 