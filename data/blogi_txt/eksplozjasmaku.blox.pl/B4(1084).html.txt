To niezwykle proste danie oszałamia swoim smakiem. Byłam mocno zaskoczona, jaki doznania  daje kombinacja porów z pieczarkami ale także nie bez znaczenia jest tutaj dodatek wina i śmietany. Wino wyparowuje ale pozostawia swoisty smak a śmietana po chwili gęstnieje i sprawia, że cały sos jest delikatnie kremowy. Nie należy żałować pieprzu, najlepiej świeżo mielonego bo warzywa powinny być dość wyraziste w smaku.  Wyboru ryby dokonajcie samodzielnie, według własnego gustu. Ja zazwyczaj używam dorsza, jednak tym razem usmażyłam mirunę.  Inspiracja : Siostra Maria (tylko pomysł na pieczarki i pory, reszta to moja inwencja) Składniki:  3 filety ulubionej ryby 2 łyżki mąki tłuszcz do smażenia ryby 1 duży por 30 dag pieczarek szklanka białego, wytrawnego wina pół szklanki śmietany sól, pieprz  Rybę pokroić na porcje, każdy kawałek obtoczyć w mące i usmażyć na rumiano z każdej strony. Zdjąć z patelni. Na rozgrzany tłuszcz wrzucić pokrojonego pora oraz pieczarki i dusić 5 minut. Gdy warzywa zmiękną podlać winem i gotować ok. 10 min. Wlać śmietanę i dusić jeszcze 5 min. Doprawić do smaku solą i pieprzem. Do gorących warzyw włożyć usmażone kawałki ryby, aby się zagrzały. Podawać z ziemniakami lub chlebem. Smacznego:) 