Oprócz pierników na święta planuję bardziej wykwintne ciasto czyli torcik orzechowo - pomarańczowy. Delikatne orzechowe blaty z aromatyczną, dzięki skórce, pomarańczową masą to coś co będzie doskonałym zwieńczeniem świątecznego obiadu.   Pomysł własny Składniki na biszkopt:  6 jajek 6 łyżek mielonych orzechów 4 łyżek mąki pszennej 4 łyżki cukru  Białka ubić  z cukrem na sztywno. Dodać żółtka, orzechy oraz mąkę. Delikatnie wymieszać, przełożyć do wysmarowanej formy o średnicy 21 cm. Wstawić ciasto do nagrzanego do 180 stopni piekarnika i piec około 30 min. Po wystudzeniu przekroić biszkopt na pół. Składniki na nasącz:  3/4 szklanki  soku wyciśniętego z pomarańczy 2 łyżki cukru ew. mały kieliszek likieru pomarańczowego (dałam cointreau)  Wymieszać dokładnie wszystkie składniki. Składniki na krem pomarańczowy: 250 g serka mascarpone 330 ml śmietanki 30% 5 łyżek cukru pudru skórka starta z 1 pomarańczy kieliszek likieru pomarańczowego (można pominąć jeśli tort będą jadły dzieci)  Ubić ser z cukrem dodać śmietankę i ubijać aż będzie sztywna i gęsta jednak nie można ubijać zbyt długo ponieważ może zrobić się masło. Ja ubijam około 7 minut, blenderem ze specjalna końcówką do ubijania białek , ustawiam go na najwyższą moc. Do masy dodać startą skórkę z pomarańczy, likier i delikatnie wymieszać. Na pierwszym blacie delikatnie rozprowadzić część nasączu, następnie wyłożyć prawie całą masę, przykryć drugim blatem, który też nasączyć. Wierzch i boki posmarować pozostałą masą i udekorować według uznania. Tort wstawić do lodówki. Smacznego:) 