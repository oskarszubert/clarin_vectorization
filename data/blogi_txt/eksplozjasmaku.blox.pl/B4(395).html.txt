Przepis na to ciasto wypatrzyłam w Weekendowej Cukierni z czasów kiedy jeszcze nie brałam w niej udziału. Zachęcona bardzo pozytywnymi komentarzami postanowiłam je zrobić. I dzisiaj mogę się podpisać pod tym co wtedy przeczytałam. Ciasto jest bardzo dobre, aromatyczne, najlepsza jest warstwa ze śmietaną. Jedyne co bym zmieniła to ciasto na spód, następnym razem zamienię ucierane na kruche, bo z ucieranym coś mi nie wyszło. Ale całość była bardzo dobra.  Składniki:  75 g miękkiego masła;  150 g cukru;  2 łyżki cukru waniliowego;  szczypta soli;  4 jajka; 100 g mąki pszennej tortowej;  50 g mąki ziemniaczanej;  1 łyżeczka proszku do pieczenia;  około 3-5 średnich jabłek pokrojonych w tzw."szesnastki";  150 g creme fraiche lub gęstej śmietany (np. 18% zoft);    Tortownicę o średnicy 24 cm delikatnie wysmarować masłem. Piekarnik nagrzać do temperatury 170oC (z termoobiegiem). W misce utrzeć masło ze 100g cukru i 1 łyżką cukru waniliowego, dosypać wymieszane i przesiane przez sito mąki z proszkiem do pieczenia i wbić 2 całe jaja. Masę ucierać, aż będzie puszysta. Dobrze utartą masę wyłożyć do tortownicy, wygładzić powierzchnię. Obrane i pokrojone w "szesnastki" jabłka wyłożyć na ciasto i delikatnie docisnąć. Piec 35 minut na środkowej półce piekarnika. Śmietanę rozmieszać z pozostałym cukrem i cukrem waniliowym oraz jajami i wylać na podpieczone ciasto z jabłkami. Piec dalej jeszcze około 25-30 minut. Po wyjęciu z piekarnika ciasto ostudzić i posypać cukrem pudrem. 