Przepis na to danie znalazłam we wrześniowym numerze Kuchni z ubiegłego roku ale trochę go zmodyfikowałam. W orginale były użyte piersi z kaczki a że z dostępem do tego mięsa raczej trudno zamieniłam je na wieprzowinę. I tak najbardziej zależało mi na sosie, który łączy w sobie aż trzy różne smaki. Po pierwsze herbata Earl Grey, po drugie miód,  po trzecie sok pomarańczowy. Trzy mocne nuty smakowe ale żadna nie dominuje, wszystkie mieszają się ze sobą i tworzą wspaniałą całość. Na zdjęciu tego nie widać ale sos miał także piękny złocisty kolor. Użyłam szynki wieprzowej pokrojonej w plastry ale ładnie wyglądałaby słodka polędwiczka przygotowana w całości i pokrojona dopiero na półmisku. Przepis ten zanotowałam sobie jako propozycję dla gości i Wam również polecam:)  Składniki: 4-6 plastrów szynki wieprzowej lub mała polędwiczka słodka sól, pieprz   3/4 szklanki posiekanych szalotek   2-3 szklanki bulionu z kury   1,5 szklanki soku pomarańczowego   4,5 łyżeczki herbaty Earl Grey ( w listkach)   1 łyżka miodu ( u mnie łyżeczka)   3 łyżki masła   1 pomarańcza ( u mnie w wersji dla gości)   Natarte solą mięso obsmażyć na rozgrzanym tłuszczu na patelni. Dodać cebulę i przesmażyć jeszcze chwilę. Wlać bulion i sok pomarańczowy. Dodać listki herbaty. Dusić aż mięso będzie miękkie a sos zredukuje swoją objętość. Przecedzić sos przez sito, ponownie wlać na patelnię dodać miód i zagotować. Wrzucić po kawałeczku zimne masło. Doprawić solą i pieprzem, polać sosem i udekorować cząstkami pomarańczy. Smacznego:) 