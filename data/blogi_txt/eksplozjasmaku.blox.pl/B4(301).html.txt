Sezon truskawkowy w pełni więc nie mogłam odmówić sobie przyjemności upieczenia drożdżówek z tymi owocami. Już dawno miałam upatrzony przepis na te bułeczki ale, jakoś sceptycznie podchodziłam do drożdżowych przepisów znalezionych w czasopismach kulinarnych. Co innego sałatka czy jakieś mięsne danie  ale do drożdżowego nie miałam zaufania. Tymczasem, jak to zwykle bywa, okazało się, że niepotrzebnie się obawiałam. Przepis pochodzi z ubiegłorocznego, majowego numeru Kuchni chociaż trochę go zmodyfikowałam. Zamiast polecanego twarożku naturalnego dałam ricottę i masę serową doprawiłam kardamonem. Efekt był piorunujący. Wyszło mi 11 bułek a następnego dnia nie było już ani jednej!   Składniki:   50 dag mąki   4 dag drożdży 1 szklanka ciepłego mleka   2 łyżki cukru   1 jajko   szczypta soli   5 dag masła   40 dag ricotty   1 cytryna   1 torebka cukru waniliowego   łyżeczka kardamonu   małe truskawki do nadzienia   Mąkę przesiać do miski, zrobić dołek i wkruszyć drożdże. Wlać trochę ciepłego mleka, lekko zmieszać drożdże z mlekiem i mąką z brzegów. Odstawić na 10 minut w ciepłe miejsce aby drożdże zaczęły pracować. Resztę mleka zmieszać z cukrem, roztrzepanym jajkiem, solą i stopionym masłem. Wlać do mąki, wyrobić na gładkie ciasto. Odstawić do wyrośnięcia na około 30 minut. W tym czasie zmieszać serek ze skórką cytrynową, kardamonem i cukrem waniliowym. Ciasto znów zagnieść, podzielić na małe kawałki. Rozpłaszczyć je, posmarować serowym nadzieniem i ułożyć truskawkę. Uformować bułeczki, ułożyć w natłuszczonej formie i pozostawić jeszcze do wyrośnięcia na około 15 minut. Piec około pół godziny w temperaturze 180 stopni. Jeśli nie są zbyt słodkie to po upieczeniu można posypać je cukrem pudrem. Smacznego:) 