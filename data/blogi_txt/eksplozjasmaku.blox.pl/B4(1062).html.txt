Taki rosół z pierożkami chińskimi jadłam raz w życiu na oficjalnym spotkaniu firmy, w której kiedyś pracowałam. Nie pamiętam smaku tamtego rosołu ale pamiętam wygląd pierożków. Bardzo mi się wtedy spodobały więc kiedy zaczęła się akcja Z widelcem po Azji wiedziałam, że je zrobię. Przepisy na te pierożki widziałam w różnych źródłach ponieważ jednak nie mam dostępu do gotowego ciasta won ton skorzystałam z przepisu, w którym ciasto robi się samodzielnie. I tak naprawdę to nie wiem czy  są to  pierożki Won ton czy Dim sum, ważne jednak, że są one smaczne a podane z bulionem stanowią znakomitą odmianę. Przepis, który podaję pochodzi z Kolekcji Dobrego Smaku. Składniki:   2-3 liście kapusty pekińskiej   1 l bulionu   20 dag mielonej wieprzowiny   1 łyżeczka soli   1 łyżeczka cukru 1 łyżeczka mąki ziemniaczanej   2 łyżeczki sosu sojowego (dałam 1 i to było wystarczająco)   3 cebulki dymki   1/2 puszki pędów bambusa   2 łyżeczki oleju sezamowego   pieprz   1 żółtko   1 czubata szklanka mąki pszennej   1 jajko   sól   Mięso przełożyć do miseczki, oprószyć solą i pieprzem, dodać cukier, sos sojowy, mąkę ziemniaczaną, wyrobić dodając 3-4 łyżki wody. Dymkę umyć, posiekać, pędy bambusa osączyć z zalewy, pokroić na cienkie paseczki. Połowę dymki i bambusa wymieszać z mięsem, dodać olej sezamowy i żółtko, ponownie wyrobić. Z mąki, jajka, 2-3  łyżek zimnej wody i szczypty soli zagnieść ciasto, rozwałkować, pokroić na kwadraty o boku 4 cm. Na środek każdego włożyć łyżeczkę farszu, złożyć razem rogi ciasta, zlepić.  Kapustę umyć, pokroić w paski. Zagotować wodę, wrzucić kapustę, posolić, gotować 1 minutę, odcedzić. Pierożki ugotować partiami w posolonej wodzie. Bulion podgrzać. Do miseczek włożyć po kilka pasków kapusty, po dwa pierożki, pozostałe pędy bambusa oraz dymkę i zalać wrzącym rosołem. Smacznego:) 