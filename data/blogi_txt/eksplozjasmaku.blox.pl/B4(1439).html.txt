Jako miłośniczka serka mascarpone musiałam zachwycić się kiedy zobaczyłam ten przepis w  Kuchni. A dzisiaj zachwyciłam się jeszcze bardziej, kiedy go przygotowałam. To prawda, że jest to bomba kaloryczna ale raz na jakiś czas można sobie pozwolić. Smak mascarpone ze śmietaną i białą czekoladą - rewelacyjny, do tego owocowy mus i chrupiące płatki migdałów. PYCHA!!! Zwykle tyle się nie rozpisuję więc już dodam tylko, że przez przypadek zrobiłam odwrotnie niż było podane tzn. dałam najpierw mus a potem masę serkową ale to chyba nie ma aż takiego znaczenia:) Składniki:  2 opakowania galaretki agrestowej 1/2 szklanki wody 1/2 kg malin 1 szklanka cukru 100 ml likieru Passoa (można zastąpić sokiem z limonki) 100 g białej czekolady 250 g serka mascarpone 1 szklanka śmietany 36% 2 łyżki cukru pudru 50 g płatków migdałowych 2 łyżki brązowego cukru  Galaretki rozpuścić w wodzie i ostudzić. Oczyszczone owoce zmiksować z cukrem na gładką masę. Miksując dodawać galaretkę i passoa. Przetrzeć przez sito, odstawić na godzinę. Gdy mus zaczyna tężeć znów zmiksować. Białą czekoladę rozpuścić  w kąpieli wodnej, razem ze śmietanką. Schłodzić. Mascarpone zmiksować z  cukrem pudrem, pod koniec ubijania dodać schłodzoną czekoladę ze śmietanką. Wstawić do lodówki na godzinę. Płatki migdałowe uprażyć na gorącej patelni na złoty kolor. Można dodać brązowy cukier, jednak ja z tego zrezygnowałam. Do pucharków włożyć krem czekoladowy, następnie mus owocowy (lub odwrotnie). Posypać uprażonymi płatkami migdałowymi. Smacznego:) 