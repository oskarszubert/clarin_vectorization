W tym sezonie miało już nie być ciasta z rabarbarem ale miałam jeszcze kilka łodyg w lodówce no i nie mogłam się powstrzymać, żeby czegoś nie upiec. A ciasto smakuje tak wspaniale, że muszę go Wam natychmiast  pokazać. Może ktoś jeszcze ma rabarbar i się skusi a napewno nie będzie żałował. Ciasto jest kwaśno - słodkie, dość wilgotne. I tak już doskonały smak poprawia jeszcze bardziej dodatek ekstraktu z wanilii, dlatego dopisałam w nazwie ten ważny składnik. Przepis jest na małą blaszkę więc polecam od razu zrobić podwójną porcję. Znalazłam go tutaj. Składniki:   300 g rabarbaru    115 g drobnego cukru    185 g miękkiego masła    230 g drobnego cukru    1/2 łyżeczki ekstraktu z wanilii   3 jajka    90 g mąki    3/4 łyżeczki proszku do pieczenia    1 łyżka cukru    cukier puder do posypania      Rabarbar umyć, przyciąć końce, obrać  i pokroić na 5 mm plasterki. Włożyć do salaterki, posypać cukrem, wymieszać i odstawić na godzinę, aż rabarbar puści sok. W międzyczasie 2-3 razy zamieszać. Dokładnie osączyć. Piekarnik nagrzać do 180 stopni. Niską formę o wymiarach 20 x 30 cm wyłożyć papierem do pieczenia, zostawiając wystające paski papieru po dwóch dłuższych bokach. Mikserem utrzeć masło z cukrem i wanilią, na puszystą masę. Dodawać po jednym jajku w odstępach czasu, miksując pomiędzy kolejnymi dawkami. Mąkę przesiać, wymieszać z proszkiem do pieczenia i wsypać do ubitej masy. Delikatnie wymieszać i przełożyć do przygotowanej formy. Ułożyć jedną warstwą osączony rabarbar, posypać cukrem. Piec przez 25-30 minut lub do czasu gdy ciasto się zarumieni. Chwilę ostudzić w formie, później wyjąć i pokroić na kwadraty. Posypać cukrem pudrem, podawać ciepłe lub w temperaturze pokojowej. Smacznego:) 