Na te kotleciki miałam już ochotę tydzień temu kiedy przeglądałam swoją nową książkę Kluski, kluseczki i znalazłam tam przepis na  kluski serowe w jagodowym sosie. Wtedy jednak nie mogłam ich zrobić bo nie miałam kapusty kiszonej a dzisiaj się w nią zaopatrzyłam. Kotleciki ziemniaczane z farszem z kapusty kiszonej wydają się być pospolite jednak napewno tak nie smakują. Ziemniaczane ciasto w połączeniu z kwaskowym farszem to świetna para. Wyszedł mi obiad pierwszorzędny. Myślę, że do takich kotletów świetnie będzie nadawał się sos pieczarkowy. Szczerze polecam:)  Składniki:    1,5 kg ziemniaków   75 dag kiszonej kapusty   cebula   30 dag wędzonego boczku   łyzka oleju   sól, pieprz   tłuszcz do smażenia   Ziemniaki obrać i ugotować, dobrze utłuc lub przepuścić przez maszynkę. Usmażyć cebulę z boczkiem, dodać odciśniętą kapustę i dusić do miękkości. Przyprawić solą  i pieprzem. Ziemniaki dokładnie wymieszać, w przepisie nie było mąki ale ja dodałam około pół szklanki, bo  jakoś nie chciały się trzymać. Formować małe placki, kłaść farsz z kapusty i nadawać kształt kotlecików. Gotowe obtoczyć w bułce tartej i smażyć na rozgrzanym oleju kilka minut z każdej strony. Smacznego:) 