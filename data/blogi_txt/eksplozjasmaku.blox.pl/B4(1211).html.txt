Kilka razy już wspominałam, że smakiem  a właściwie zapachem mojego dzieciństwa jest czarna porzeczka. Za każdym razem, gdy jestem w pobliżu krzaka i czuję TEN zapach, gdzieś w mojej podświadomości czai się jakaś bardzo odległa myśl, może wrażenie, nie umiem dokładnie tego określić, że to jest coś bardzo przyjemnego. I wiem, że chodzi o  zapach czarnej porzeczki. Nie mam takich skojarzeń z żadnym innym owocem, chociaż mogę wymienić kilka, które lubię o wiele bardziej. A jakiś czas temu przeglądając najstarszy album  wypadło mi to zdjęcie  i wszystko stało się jasne.  Nie umiem powiedzieć ile lat mam na nim, może rok, może dwa a może kilka miesięcy ale pewne jest, że to ten porzeczkowy zagon wpłynął na moją podświadomość. I pewnie jest to moje najwcześniejsze wspomnienie. Mimo wszystko czarna porzeczka w surowej formie jest dla mnie niejadalna. Natomiast przetworzona jest przepyszna. Nie znam osoby, która nie lubiłaby dżemu lub soku. A jaka wspaniała jest nalewka zwana smorodinówką. Po prostu pycha. Ale dzisiaj chciałam pokazać Wam sernik. Miał być w wersji pieczonej, jednak upały nie odpuszczają więc nie ma mowy o odpalaniu piekarnika. Dlatego zapraszam na kawałek sernika na zimno. Może powinnam nazwać go sernikiem smorodinowym?  Pomysł własny Składniki na spód:  150 g herbatników 70 g masła Herbatniki pokruszyć, wymieszać z rozpuszczonym masłem. Wymieszać i wyłożyć ciasteczkową masą tortownicę o śr. 21 cm. Wstawić do lodówki. Składniki na masę serową:  3 serki homogenizowane waniliowe (po 170 g) 400 g jogurtu naturalnego 2 szklanki czarnej porzeczki 3/4 szklanki cukru 3 czubate łyżki żelatyny 2 łyżki soku z cytryny  Umyte i oczyszczone porzeczki umieścić w rondelku  z 1/3 cukru. Zagotować i kiedy odrobinę przestygną zmiksować je na gładką masę. Odstawić. W misce wymieszać serki waniliowe, jogurt, resztę cukru, sok z cytryny i rozpuszczoną żelatynę. Masę podzielić na pół. Z jednej połowy odjąć 3-4 łyżki masy i przełożyć do drugiej. Przelać ją do tortownicy i wstawić do lodówki. Do tej połowy, z której odjęliśmy część masy serowej teraz  należy dodać masę porzeczkową. Dokładnie wymieszać i przelać na białą warstwę. Wstawić do lodówki. Smacznego:) 