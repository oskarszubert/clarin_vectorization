Porkolt to węgierskie danie z wieprzowiny ale znalazłam  wersję z kurczakiem, co bardziej mi odpowiada. Danie wyszło przepyszne, mięciutki i aromatyczny  kurczak z kluskami, których się trochę obawiałam ale zupełnie niepotrzebnie. Myślałam, że przy tej ilości mąki na jedno jajko, kluski wyjdą twarde ale wyszły tak dobre, że mogłabym je wyjeść same, tylko z sosem. Zwiększyłam jedynie ilość mleka bo inaczej ciasto nie skleiłoby się. Jestem bardzo zadowolona z tego dania i będę do niego wracać. Przepis pochodzi ze starego numeru Mojego Gotowania.  Składniki na porkolt:   1 kg udek kurczaka   sól   2 cebule   2 żółte papryki (u mnie czerwone)   4 łyżki oleju   łyżka papryki w proszku   2 małe pomidory   2-3 łyżki gęstej śmietany   łyżeczka ostrej papryki w proszku   Z udek zdjąć skórę, mięso naciąć i posolić. Cebule obrać i posiekać. Papryki umyć, oczyścić i pokroić na małe  kawałki. Papryki i cebule poddusić na oleju. Dodać udka, podsmażyć. Wsypać paprykę w proszku, pokrojone na kawałki pomidory i sól, wlać 1 i 1/2 szklanki wody. Przykryć i gotować do miękkości.(ok.50 min.) Pod koniec dodać śmietanę, przyprawić ostrą papryką. Podawać z galuszkami. Składniki na galuszki:   1 jajko   10 łyżek mąki   sól   łyżka mleka (zwiększyłam ilość mleka na ok. 10 łyżek)   łyżka smalcu   Jajko roztrzepać, dodac mąkę, szczyptę soli, wlać mleko. Utrzeć na gładkie ciasto. Na wilgotnej desce rozłożyć ciasto na grubość około 5 mm. Nożem odcinać kawałki ciasta i wrzucać do osolonego wrzątku, gotować, aż wypłyną. Odcedzić i wymieszać ze smalcem. Podawać z kurczakiem. Smacznego:) 