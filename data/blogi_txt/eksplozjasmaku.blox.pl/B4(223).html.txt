Po maratonie tradycyjnych dań polskich, chcę zaprezentować danie z kuchni francuskiej. Kogut w winie to francuski klasyk i jak to zwykle bywa, pewnie w całej Francji nie ma jednego przepisu na to mięso a każdy region dodaje coś od siebie. Przejrzałam wiele przepisów i do wspólnych składników należą oprócz kurczaka oczywiście, boczek, cebulki, pieczarki no i wino. Wykorzystałam czerwone, jednak  polecałabym  białe. Mięso przejmuje kolor wina i staje się przez to, jak dla mnie,  średnio atrakcyjne pod względem wizualnym. To jest oczywiście tylko moje subiektywne odczucie więc nie musicie się nim sugerować. Nie mniej jednak całość jest bardzo smaczna a danie z pewnością nadaje się na specjalną okazję.  Źródło: Kuchnia, nr 10/2011 Składniki:   1 duży kurczak (2 kg) - dla tych co nie mają dostępu do  koguta 100 g masła   6 łyżek oleju   40 g mąki   sól   250 g marynowanych cebulek   1 łyżka cukru   pieprz, sól   300 g małych pieczarek   250 g wędzonego boczku   Składniki na marynatę:   ﻿2 marchewki pokrojone w plastry   2 cebule pokrojone w plastry   1 pomidor pokrojony w cząstki   2 rozgniecione ząbki czosnku   3 gałązki tymianku   1 liść laurowy 1 łyżka posiekanej natki   20 ziaren czarnego pieprzu   2 butelki czerwonego wina   60 ml oleju   Kurczaka podzielić na kawałki. Przygotować marynatę, mieszając wszystkie składniki, zanurzyć w niej kawałki kurczaka i wstawić do lodówki na 12 godzin. Dzięki marynowaniu w czerwonym winie mięso nasyci sie jego aromatem, skruszeje i nabierze miękkości. Wyjąć kurczaka﻿ z marynaty, osuszyć. Obsmażyć w brytfannie lub na głębokiej patelni na  maśle z olejem. Wrzucić warzywa i zioła wyłowione z marynaty i smażyć na maśle 5 minut. Dodać mąkę i dusić 2 minuty. Wlać płyn z marynaty, posolić i zagotować. Przykryć i wstawić na 40 minut do rozgrzanego piekarnika (220 stopni). W tym czasie wrzucić na patelnię marynowaną  cebulkę, zalać wodą i doprawić łyżką cukru, solą oraz pieprzem. Gotować do miękkości aż woda odparuje. Pieczarki pokroić w ćwiartki, obsmażyć na maśle i dusić, doprawiając do smaku. Kiedy woda odparuje z pieczarek, zmieszać je z cebulką. Bekon pokroić w paski, obsmażyć na skwarki i dodać do cebulek z pieczarkami. Wyjąć kurczaka z brytfanny. Powstały płyn przecedzić, warzywa przetrzeć a potem dodać do pieczarek z cebulkami i boczkiem. (Ja pominęłam ten etap bo chciałam mieć warzywa w kawałkach).Włożyć kurczaka do brytfanny, zalać mieszaniną warzywno-pieczarkową. Dusić pod przykryciem 5 minut. Smacznego:) 