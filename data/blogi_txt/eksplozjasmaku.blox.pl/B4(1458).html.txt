Ostatni tydzień roku szkolnego mija w zastraszającym tempie a pracy jest ogrom. Rada goni radę, czekają świadectwa, arkusze ocen, sprawozdania, awans.... . Nie mam czasu na przeglądanie blogów, o gotowaniu nie wspomnę. Dobrze,  że w komputerze mam niewielki zapas zdjęć bo inaczej pojawiłabym się tu  dopiero za tydzień. A tak to mogę Was zachęcić do zrobienia tej  smacznej zapiekanki drobiowej z bardzo wyraźną, oliwkową nutą i porami. Z uwagi na słone oliwki oraz żółty ser trzeba pamiętać, żeby nie przesolić. Bardzo polecam. Zapiekanka jest moją propozycją do akcji Oliwka.  Składniki:   60 dag piersi z kurczaka   sól   3 łyżki masła   2 łyżki drobno posiekanych oliwek   por   łyżka mąki   szklanka  śmietany (dałam 30 % bo inna zawsze mi się zważy)   pieprz   3 łyżki startego sera żółtego   Mięso pokroić na mniejsze kawałki, oprószyć solą i obsmażyć na maśle ze wszystkich stron. Mięso wyjąć z patelni. Na tłuszcz pozostały ze smażenia wrzucić oliwki i pokrojony por, oprószyć mąką, zrumienić i po chwili zalać śmietaną. Przyprawić solą i świeżo mielonym pieprzem. Chwilę pogotować, aż sos zgęstnieje. Garnek z sosem zdjąć z ognia wsypać starty ser i dokładnie wymieszać. Mięso ułożyć w naczyniu do zapiekania, polać sosem, przykryć i zapiekać okołó 15 minut w temperaturze 210 stopni. Smacznego:) 