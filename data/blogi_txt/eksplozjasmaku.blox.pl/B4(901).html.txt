Ostatnio zaprzyjaźniłam się ze szpinakiem i na dobre mi ta przyjaźń wychodzi bo przecież wiadomo, że jest to bardzo zdrowe warzywo. Polubiłam ten szczypiący smak ale żeby go troszkę złagodzić bo jednak nie wszyscy za nim przepadają często do szpinaku dodaję różnego rodzaju sery np. cammembert lub ricottę a nawet topiony. Najczęściej używam mrożonego szpinaku  bo z dostępem do świeżego raczej u mnie trudno. Dzisiaj polecam przepyszne pierogi ze szpinakiem i ricottą. Ogólnie to one mi się nie udały bo zarówno ciasto jak i nadzienie było zbyt wolne i trochę się natrudziłam przy sklejaniu ale smak całkowicie zrekompensował wygląd. Jeśli macie ochotę trochę pobawić się przy lepieniu pierogów to niech to będą ze szpinakiem. Nie będziecie tego żałować:)  Składniki na ciasto:  2 szklanki mąki ﻿ 1 łyżeczka soli  1 łyżeczka masła lub oleju  1 jajko roztrzepane około 1 szklanki ciepłęj wody( tym razem dałam trochę mniej)  Składniki na nadzienie:   400 g szpinaku   2 ząbki czosnku   sól, pieprz   łyżka masła   ﻿250 g ricotty   Na rozgrzanym maśle podsmażyć posiekany czosnek, dodać rozdrobniony szpinak i dusić kilka minut. Doprawić do smaku solą i pieprzem. Dodać ricottę lub inny ser i dokładnie wymieszać. ﻿Mąkę przesiać na stolnicę, zrobić w niej wgłębienie, dodać sól, masło lub olej oraz jajko. Stopniowo dodając ciepłą wodę wyrabiać miękkie i elastyczne ciasto (przez około 10 minut).  Ciasto odkrawać po kawałku i  rozwałkować, kieliszkiem lub szklanką wycinać kółka. Nakładać łyżeczką farsz szpinakowy i dokładnie sklejać. Wkładać pierogi na gotującą się wodę i gotować ok. 6-7 minut od wypłynięcia. Świeże podawać polane masłem  natomiast odsmażane znakomicie smakują z  sosem czosnkowym. Smacznego:) 