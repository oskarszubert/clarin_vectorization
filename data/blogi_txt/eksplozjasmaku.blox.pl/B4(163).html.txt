Robiąc to ciasto myślałam, że mi się nie uda, że wyjdzie zakalec, w dodatku tak długo się piekło, że już zwątpiłam. Ale po wystudzeniu i ukrojeniu pierwszego kawałka ciasto okazało się hitem długiego weekendu. Zniknęło w ciągu jednego popołudnia. Kolejny raz przekonałam się także wyższości malin nad innymi owocami, przynajmniej jesli idzie o zapach i smak w formie zapiekanej. Pachnie bosko w całym mieszkaniu a nawet u sąsiadów:) Przepis pochodzi z tej strony.  Składniki:    1 szkl. czekolady połamanej na kawałeczki    230 g masła    1 łyżka mocnej kawy    5 jajek   1/2 szkl. bardzo drobnego cukru    2/3 szkl. mąki   1 łyżeczka cynamonu    1 szkl. malin (mogą być mrożone , ale rozmrożone i dokładnie odcedzone)   cukier puder do posypania   Czekoladę , masło i kawę  rozpuścić w kąpieli wodnej (w małym garnuszku wstawionym do większego , wypełnionego gorącą wodą). Odstawić na bok i trochę przestudzić. Jajka ubić z cukrem na jasną , gęstą , kremową masę. Delikatnie wymieszać z masą czekoladową. Mąkę przesiać z cynamonem i dodać do masy , ostrożnie mieszając. Ciasto wlać do tortownicy (23-26 cm średnicy) , natłuszczonej i wyłożonej na dnie pergaminem. Wierzch ciasta posypać malinami. Piec w temp. 160 st.C (ja piekłam w nieco wyższej) przez 35-45 minut. Podawać posypane cukrem pudrem , ew. z bitą śmietaną i dodatkowo ze świeżymi malinami. Smacznego:) 