Mam w tym roku ogromną ilość orzechów włoskich  więc wypieki orzechowe będą się często pojawiać. Tym bardziej, że wszystkie są już obrane a część z nich już nawet zmielona. Dzisiejszy torcik składa się z 4 blatów orzechowych, które są leciutko nasączone i przełożone wspaniałą masą kawową. Jest niezbyt słodki, leciutki i chrupiący. Tak bardzo nam posmakował, że juz obmyślam kolejny  na bazie orzechowych biszkoptów.  Przepis wlasny Składniki na blaty:   3 jajka   2 łyżki mąki pszennej   4 łyżki orzechów włoskich   2 łyżki cukru   Zmielone orzechy uprażyć na suchej patelni, wystudzić. Białka ubić na sztywno, dodając na końcu  cukier. Dodać rozbełtane żółtka, wymieszać, przesiać mąkę i dodać orzechy.﻿ Delikatnie wymieszać i przełożyć do wysmarowanej wcześniej tortownicy o średnicy 21 cm. Wstawić do nagrzanego do 190 stopni piekarnika i piec około 20 min. Takich blatów należy upiec 2 czyli podane składniki mnożymy razy dwa. Po wystudzeniu blaty przekroimy na pół. Nasącz:   filiżanka kawy rozpuszczalnej (nie słodziłam, ale jeśli chcecie można dodać łyżeczkę cukru)   Składniki na masę:   250 g serka mascarpone   330 g śmietanki 30%   3 łyżki cukru   3 łyżki kawy rozpuszczalnej﻿   mielone orzechy do dekoracji   ﻿Kawę rozpuścić w minimalnej ilości wody, wystudzić. Serek utrzeć z cukrem, dodać śmietanę i kawę  i ubijać mikserem na dużych obrotach. Ubijam do momentu aż opadająca z miksera masa tworzy wzorki ale nie można ubijać zbyt długo bo zrobi się masło. Biszkopty lekko nasączać, przekładać masą. Wierzch i boki posmarować, obsypać prażonymi, mielonymi orzechami i wstawić do lodówki. Smacznego:) 