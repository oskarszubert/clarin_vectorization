Z okazji dzisiejszej rocznicy zapraszam na kawałek tortu. Nie maślany i ciężki ale z masą budyniową, dobrze nasączony i bardzo orzeźwiający. Tort jest łatwy i niezbyt pracochłonny. Jedyny problem jaki miałam to z udekorowaniem ale to dlatego, że nie jestem uzdolniona manualnie. W związku z tym użyłam gotowych bezików i jakoś to wyglądało. Przepis pochodzi z tej strony. Bardzo dziękuję wszystkim za życzenia. To bardzo miło czytać, że to co się robi podoba się komuś jeszcze:)  Składniki na biszkopt:   5 jajek 3/4 szklanki cukru 3/4 szklanki mąki pszennej 1/4 szklanki mąki ziemniaczanej  Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać, przesiać i delikatnie wmieszać do ciasta. Tortownicę o średnicy 20 - 22 cm wyłożyć papierem do pieczenia. Boków formy niczym nie smarować, papierem wykładamy tylko dno. Wyłożyć ciasto. Piec w temperaturze 160 - 170ºC około 30 - 40 minut (lub dłużej, do tzw. suchego patyczka). Gorące ciasto wyjąć z piekarnika, z wysokości około 60 cm opuścić je (w formie) na podłogę. Odstawić do uchylonego piekarnika do ostygnięcia. Całkowicie wystudzić. Przekroić na 3 blaty. Składniki na krem:  2 szklanki mleka 3/4 szklanki soku z cytryny (około 4 - 5 cytryn) otarta skórka z 3 cytryn 4 łyżki mąki pszennej (z lekką górką) 5 łyżek mąki ziemniaczanej (z lekką górką) 4 jajka 1 i 1/4 szklanki cukru 370 g masła, miękkiego  W garnuszku zagotować jedną szklankę mleka z cukrem. Drugą szklankę mleka zmiksować (najlepiej blenderem) z mąkami i jajkami i skórką z cytryny, na gładką masę. Mleko z jajkami i mąką wlać do wrzącego mleka, mieszać (cały czas!), gotując gęsty budyń na niedużym ogniu i czekając, aż masa zgęstnieje. Odstawić do ostudzenia.Po wystudzeniu do budyniu dodać sok z cytryny (dodawać stopniowo) i cały czas miksując z masą na najwyższych obrotach. Masło ubić na puszystą masę. Stopniowo dodawać do niego ostudzony cytrynowy budyń, cały czas miksując (zbyt szybkie dodanie budyniu do masła może spowodować, że masa się zwarzy). Masę odstawić do lodówki, do lekkiego stężenia.Gotowe blaty biszkoptowe nasączyć 3/4 szklanki mieszanki: wody z sokiem z cytryny i ewentualnie wódką. Przełożyć masą. Smacznego:) 