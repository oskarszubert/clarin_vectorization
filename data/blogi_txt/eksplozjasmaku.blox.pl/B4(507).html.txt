Ponieważ bardzo rzadko jadam ziemniaki lubię, żeby na talerzu obok mięsa i surówki znalazło się coś jeszcze. Jest to powodem moich nieustannych poszukiwać różnych, ciekawych dodatków. Ostatnio właśnie znalazłam przepis na konfiturę z czerwonej cebuli, o której słyszałam już bardzo dużo ale jeszcze nie miałam okazji jej spróbować. Moim zdaniem jest to smak, który chyba nie przypadnie do gustu tradycjonalistom, ale wszyscy którzy lubią tzw. "wynalazki" na pewno się rozsmakują w tej konfiturze.Jest lekko słodkawa z dobrze wyczuwalną balsamiczną nutą. Rodzynki można pominąć, nie są niezbędne natomiast miód doskonale komponuje się ze słodyczą cebuli ale też trzeba uważać, żeby nie przesadzić. Konfitura z cebuli doskonale pasuje także jako dodatek do pasztetów.  Źródło: Moje Gotowanie, numer archiwalny Składniki:  6 czerwonych cebul 6-8 łyżek oliwy sól, pieprz tymianek 4 łyżki octu balsamicznego 2 łyżki miodu (proponuję dodawać stopniowo i kosztować) 2 łyżki rodzynek (opcjonalnie)  Cebulę pokroić w plasterki. Rozgrzać oliwę, smażyć cebulę powoli. Doprawić solą i pieprzem oraz tymiankiem. Gdy cebula jest szklista i zaczyna się rumienić, dodać ocet, miód i rodzynki. Zagotować i smażyć, aż masa zgęstnieje, smaki się połączą a ocet odparuje. Doprawić do smaku. Smacznego:) 