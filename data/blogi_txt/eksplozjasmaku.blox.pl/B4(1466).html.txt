Często mam problem co zrobić z ziemniakami, które zostają z obiadu. Gdyby były całe to bym je pokroiła w plasterki i przysmażyła na rumiano, tłuczonych nie lubię. Dlatego postanowiłam je użyć do czegoś zupełnie innego. Bezpośrednią inspiracją był dla mnie Sheperd's pie jednak tylko jeśli chodzi o użycie ziemniaków. Pozostałe składniki to moja inwencja. Wiedziałam, że ryba wędzona będzie pasować, natomiast bardzo miłym zaskoczeniem był dodatek słodkawej kukurydzy. Również pieczarki wpasowały się idealnie do kompozycji smakowej. Polecam tę zapiekankę.  Składniki:  5-6 ugotowanych i stłuczonych ziemniaków 1 duża wędzona makrela 1 puszka kukurydzy 30 dag pieczarek 1 cebula 1 jajko 100 ml śmietanki  Cebulę podsmażyć na rozgrzanej patelni, dodać pokrojone pieczarki i smażyć do miękkości. Ugotowane i stłuczone ziemniaki ułożyć w naczyniu żaroodpornym. Na wierzchu ułożyć kawałki wędzonej ryby, na to wysypać odsączoną kukurydzę i oraz usmażone pieczarki. Jajko rozmieszać ze śmietanką, przyprawić solą i pieprzem. Polać zapiekankę masą śmietankowo-jajeczną. Wstawić do piekarnika nagrzanego do 180 stopni i zapiekać ok. 30 min. Przed podaniem posypać zieleniną. Smacznego:) 