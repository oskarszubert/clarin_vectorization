Jest to moje drugie podejście do pizzy z jajkiem. Pierwsze, kompletnie nie udane, Jajko najpierw mi się rozlało, potem spiekło i generalnie pizza  niczym nie zachwyciła. Bazując na błędach popełnionych pierwszym  razem postanowiłam je  naprawić bo nie dawała mi spokoju myśl, że taka pizza z wolno wyciekającym jajkiem jest pyszna. Więc teraz zrobiłam pizzę w wersji mini, tak żeby 1 jajko wystarczyło na  1 pizzę. Z pieczarek ułożyłam coś w rodzaju muru, żeby jajko nie wypłynęło, no i wbiłam je 10 minut  przed wyjęciem pizzy z pieca. Dodatkowo posypałam serem, też dopiero przed wyjęciem bo nie lubię serowej skorupy. I tym razem jestem z siebie bardzo zadowolona ponieważ wszystko wyszło idealnie. Pizza była przepyszna, jajko idealnie zapieczone, czyli białko ścięte ale żółtko wolne. W trakcie jedzenia oczywiście wyciekło (bez talerzyka się nie obyło) ale wtedy można maczać w nim  brzegowe kawałki pizzy. Całość naprawdę jest fantastyczna, jestem pewna, że wszystkim tym, którzy lubią jajka pieczone taka pizza posmakuje. Zatem polecam:)  Przepis własny Składniki na ciasto ( 2 małe pizze lub 1 duża):   10 g drożdży   pół łyżeczki soli   pół szklanki ciepłej wody   1,5 szklanki mąki pszennej   1 łyżka oliwy Składniki na farsz﻿   20 dag pieczarek    1 cebula   szczypta bazylii   pół szklanki sosu do pizzy   2 jajka   kawałek żółtego sera﻿   Z wody i drożdży zrobić rozczyn. Kiedy rozczyn zwiększy objętość wlać do przesianej mąki, dodać oliwę i sól. Wyrobić gładkie ciasto i odstawić do podwojenia objętości. W tym czasie usmażyć na rozgrzanej patelni cebulę, dodać pieczarki i smażyć, aż będą miękkie. Dodać bazylię i przyprawić do smaku solą i pieprzem.  Ciasto odgazować, wyłożyć blachę do pizzy. Posmarować sosem pomidorowym, ułożyć pieczarki tworząc zabezpieczenie, tak aby jajko można było wbić w zagłębienie i aby nie wypłynęło. Wstawić do nagrzanego do 180 stopni piekarnika i piec mini pizze około 15 min. Po tym czasie wyjąć pizze z pieca i delikatnie wbić jajko. Wstawić jeszcze pizzę na 8-10 minut i przed samym końcem posypać tartym serem.  W czasie pieczenia jajka nalezy je obserwować. Idealne jest wtedy kiedy białko jest dokładnie ścięte a żółtko jeszcze nie twarde. Smacznego:) 