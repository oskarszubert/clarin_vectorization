Chyba najwyższa pora powrócić do blogowania. Ciężko zebrać siły, zwłaszcza  po  tak  relaksującym pobycie w nadmorskim ośrodku, gdzie serwowali pyszne jedzenie a jedynym naszym zajęciem były spacery nad morze i leżenie na piasku. Jeszcze jakiś czas temu nie sądziłam, że taki wypoczynek sprawi mi przyjemność bo zawsze wypoczywałam aktywnie jednak widać gusta zmieniają się z wiekiem. Przed wyjazdem żałowałam, że nie udało mi się zrobić ciasta z czereśniami jednak kiedy wróciłam okazało się, że wciąż jeszcze są, piękne i dorodne. Dlatego dzisiaj zapraszam na pyszne, ucierane ciasto z czereśniami i migdałową nutą. Składniki:   200 g miękkiego masła    200 g cukru pudru (dałam trochę mniej)   4 jajka    250 g mąki    2 szklanki wydrążonych czereśni   1 łyżeczka proszku do pieczenia  cukier puder do posypania płatki migdałowe kieliszek likieru migdałowego Piekarnik nagrzać do 180 stopni. Okrągłą formę z odpinaną obręczą o średnicy 24 cm wysmarować masłem. Ucierać masło z cukrem pudrem na gładką i puszystą masę. Nie przerywając ucierania dodawać kolejno po jednym jajku. Następnie dodać przesianą mąkę z proszkiem do pieczenia oraz likier migdałowy i dokładnie wymieszać. Ciasto przełożyć do formy, na wierzchu rozłożyć czereśnie, skórką do dołu. Wierzch posypać płatkami migdałowymi i wstawić do nagrzanego do 180 stopni  piekarnika. Piec ok 60 minut. Smacznego:) 