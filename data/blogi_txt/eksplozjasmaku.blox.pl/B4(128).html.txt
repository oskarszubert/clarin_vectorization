Życzliwa koleżanka podzieliła się ze mna przepisem na chleb ziarnisty. I chociaż mam cały skoroszyt wydrukowanych przepisów chlebowych pokazywanych w ramach Weekendowej Piekarni, które napewno sukcesywnie będę realizować, to jednak najpierw zabrałam się za ten oto chlebek. Tak naprawdę to składa się on z samych ziaren i to mi się bardzo spodobało. Przepis jest bardzo chaotyczny i  nieścisły w porównaniu z tymi, które miałam okazję oglądać w WP. Dołożyć do tego mój brak doświadczenia w tej dziedzinie i można się zdziwić, że się wogóle za niego zabrałam. Ale warto było bo chleb bardzo mi smakował. Dlatego polecam:) Składniki:  1/2 kg mąki żytniej 1/2 kg mąki pszennej 3 łyżeczki soli 3/4 szklanki otrębów pszennych 3/4 szklanki płatków owsianych 3/4 szklanki siemienia lnianego 1/2 szklanki słonecznika 1/2 szklanki dyni 3 łyżki kminku 1 litr przegotowanej wody szklanka zakwasu  Zakwas rozrobić z wodą. Wszystkie składniki wymieszać, wyłożyć do 2 blaszek wysmarowanych masłem. Piec po 12 godzinach  w temperaturze 180 - 200 stopni przez 1 godzinę i 15 minut. Ja zrobiłam z połowy porcji i uformowałam okrągły bochenek. Smacznego:) 