Jako wielbicielka makaronów jadłam go już na wiele sposobów i czasami mam wrażenie, że  niczego nie da się już wymyślić. Tymczasem okazało się, że odkryłam nowe połączenie, w dodatku z bardzo oczywistych składników. Może dla kogoś to nie jest odkrycie Ameryki ale mnie zaskoczyło... to, że do tej pory nie wpadłam na ten pomysł:)   Składniki:  1 mały brokuł 20 dag pieczarek 25 dag makaronu, użyłam wąskich wstążek 1 cebula 1 ząbek czosnku 1/2 szklanki słodkiej śmietanki 1/2 szklanki białego wina sól, pieprz świeżo mielony parmezan olej do posmażenia  Makaron ugotować al dente w osolonej wodzie. W osobnym garnku ugotować brokuła, również al dente. Na patelni rozgrzać olej, dodać posiekaną cebulę oraz przeciśnięty czosnek i chwilę podsmażyć. Dodać pieczarki, przesmażyć. Wlać wino i dusić, aż płyn odrobinę wyparuje. Dodać śmietankę, przyprawić do smaku i dusić wszystko razem, aż sos zgęstnieje. Kiedy jest odpowiednio gęsty dodać ugotowanego brokuła. Wszystko razem wymieszać i ponownie przyprawić do smaku solą i świeżo mielonym pieprzem. Dodać ugotowany makaron i wymieszać. Podawać danie posypane tartym parmezanem. Smacznego:) 