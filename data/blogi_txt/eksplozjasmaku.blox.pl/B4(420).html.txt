Dzisiaj mam przyjemność pokazać efekt mojego wirtualnego spotkania w kuchni  z Grumkami. Andrzej zaproponował danie o zabawnej nazwie Języczki sędziego. Są to  kotleciki z mięsa mielonego, owinięte grillowanym bakłażanem, pieczone w sosie pomidorowym. Wiedziałam, że to danie będzie dobre, bo już nie raz przekonałam się jakie przepisy Andrzej wyszukuje, ale te kotleciki były lepsze niż się spodziewałam. Bakłażana musiałam zastapić cukinią bo jak się mieszka na prowincji to trzeba mieć szczęście żeby  kupić go w lutym. Ale cukinia godnie go zastapiła. Sos pomidorowy wspaniale pasuje do tego dania. Języczki podałam z pieczonymi ziemniakami. Irenie i Andrzejowi bardzo dziękuję za wspólne gotowanie i za kolejny pyszny przepis:)  Składniki:   2 duże bakłażany (cukinie)   90 dag mielonego mięsa   1 średnia posiekana cebula   1 łyżeczka soli 1/4 łyżeczki pieprzu   2 łyżki oleju kukurydzianego   1 duża posiekana cebula   1 duży pomidor pokrojony w plasterki (opcjonalnie)   1 duży posiekany pomidor bez skórki   400 ml sosu pomidorowego   1 szklanka bulionu wołowego lub z kurczaka pół szklanki soku z limonki   1 łyżeczka soli   pół łyżeczki pieprzu   1 łyżeczka kurkumy   Bakłażana pokroić wzdłuż na długie plastry. Posypać solą i odstawić na godzinę. Usunąć wodę i sól. Osuszyć. Rozgrzać oliwę i smażyć plastry bakłażanów z obu stron na złoty kolor. Wyjąć i osączyć z nadmiaru tłuszczu na papierowym ręczniku. Bakłażany można upiec w piekarniku. Każdy plaster posmarować oliwą, wyłożyć na blaszkę i piec 20 – 30 minut w temperaturze 175 stopni. W międzyczasie wymieszać mięso z cebulą, solą i pieprzem. Formować kiełbaski. Każdą kiełbaskę owinąć plasterkiem usmażonego lub upieczonego bakłażana. Układać w naczyniu do zapiekania. Można obłożyć plasterkami pomidora. Przygotować sos. W rondlu rozgrzać dwie łyżki oliwy i podsmażyć cebulę. Dodać posiekanego pomidora, sól, pieprz oraz kurkumę. Dodać sos pomidorowy, bulion oraz sok z limonki. Przykryć i gotować przez 15 minut. Sosem polać przygotowane wcześniej „języczki” Przykryć folią i piec przez ok. godzinę w temperaturze 225 stopni. Smacznego:) 