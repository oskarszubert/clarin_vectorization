Jeszcze kilka lat temu nie pomyślałabym, że można zrobić sernik dyniowy ale dzisiaj chyba nic nie jest w stanie mnie zaskoczyć. Nie każdy jest w stanie zaakceptować obecność dyni czy cukini w słodkim cieście czy wiśni lub śliwki w wytrawnym sosie. Czasami jest to faktycznie podyktowane smakiem ale częściej uprzedzeniem. Bo dynia to warzywo i powinna być tylko na słono a brzoskwinia to owoc więc tylko do deseru. Na szczęście nowoczesna kuchnia daje nam wiele możliwości a ja z dyni, którą dostałam zrobiłam zupę, zapiekankę i dwa serniki. Dzisiejszy sernik jest moją pierwszą propozycją do akcji Bei.  Źródło: Kwestia Smaku ( z moimi zmianami) Składniki:    1 i 1/2 szklanki musu z dyni    1 kg sera zmielonego trzykrotnie    5 jajek    2 żółtka    1 i 1/2 szklanki słodzonego mleka skondensowanego 1/2 szklanki śmietanki kremowej 30%, najlepiej gęstej    3 pełne łyżki mąki ziemniaczanej   1/3 łyżeczki mielonego cynamonu    1 cukier wanilinowy (lub 2 łyżeczki ekstraktu z wanilii) Składniki na spód:    75 g masła    75 g ciemnej czekolady    50 g cukru    2 małe jajka    60 g mąki pszennej    W dużej misce wymieszać (np. łyżką) wszystkie składniki na masę serową: mus z dyni, ser, jajka, żółtka, mleko skondensowane, śmietankę kremową, mąkę ziemniaczaną, cynamon, cukier wanilinowy. Odstawić na czas przygotowania spodu. Dno tortownicy (około 24 cm) wyłożyć dużym krążkiem z papieru do pieczenia, zapiąć tortownicę wypuszczając krążek poza obręcz. Tortownicę posmarować od środka miękkim masłem. Piekarnik nagrzać do 175 stopni C.   Masło pokroić na kawałki i razem z połamaną na kosteczki czekoladą włożyć do rondelka, mieszając roztopić na małym ogniu, ostudzić. Dodać cukier i jajka, wymieszać. Wsypać przesianą mąkę i mieszać przez około minutę aż składniki się połączą.  Wyłożyć do tortownicy i wstawić do nagrzanego piekarnika. Piec przez 13 minut, tortownicę wyjąć ale nie wyłączać piekarnika. Na podpieczony spód wylać masę serową i wstawić z powrotem do piekarnika. Piec przez 15 minut, następnie zmniejszyć temperaturę do 120 stopni C i piec przez 1 i 1/2 godziny. Po upieczeniu wystudzony sernik posypałam kakao. Smacznego:) 