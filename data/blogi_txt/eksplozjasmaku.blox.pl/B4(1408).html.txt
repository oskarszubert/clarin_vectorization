Niestety w szkołach jest teraz gorączkowy okres i nie mam za wiele czasu na spędzanie go w kuchni ale ciasto drożdżowe musiałam zrobić. Niektórzy myślą, że z drożdżowym jest dużo zachodu a ja lubię go właśnie  za to, że mogę go zagnieść i pójść sobie do innej roboty, przyjść za dwie godziny i ciasto mam gotowe. Na większe wyzwania muszę poczekać do ferii, tymczasem zrobiłam wieniec maślany, który  był tak dobry, że zniknął prawie natychmiast. No chyba, że to tak z  tęsknoty nam smakowało bo bardzo dawno nie robiłam drożdżowego:)  Składniki: 2,5 szklanki mąki pszennej    2  dkg świeżych drożdży    1/2 szklanki mleka   1 żółtko   15 dkg miękkiego masła   1/4 szklanki cukru (dałam trochę mniej)   szczypta soli   do posmarowania białko   mak do posypania    Rozpuścić drożdże w niewielkiej ilości podgrzanego mleka. Odstawić, żeby podrosły. Gdy już podwoją objętość dodać do mąki. Kolejno dodawać pozostałe składniki oprócz białka i maku. Wyrobić ciasto. Pozostawić do wyrośnięcia. Gdy podwoi objętość, ponownie wyrobić. Uformować bułkę. Przełożyć do  foremki i odstawić do ponownego wyrośnięcia. Posmarować białkiem i posypać makiem. Piec około 30 minut w 190'C. Smacznego:) 