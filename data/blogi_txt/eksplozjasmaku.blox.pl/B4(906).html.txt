Wiem, że dzisiejszy wpis nie będzie miał zbyt wielu zwolenników mimo tego jednak zaproponuję pierogi z farszem podrobowym. Ci, którzy nie boją się tych smaków i mieli okazję ich  spróbować wiedzą, że takie pierożki mogą być znakomite. Podroby są zmielone więc konsystencja farszu jest przyjemna dla podniebienia. Takie nadzienie trzeba dobrze przyprawić, można też dodać kiszoną kapustę ale wtedy ich smak jest trochę inny, chociaż również bardzo dobry. U mnie dzisiaj wersja tradycyjna, taką jaką znam od  wielu lat.  Składniki na farsz:  1 kg podrobów wieprzowych (serce, płuca, wątróbka) 1 duża cebula 1 pęczek włoszczyzny  olej sól, pieprz  Oczyszczone podroby oczyścić, zalać zimną wodą, dodać sól oraz włoszczyznę  i ugotować do miękkości. Wystudzone podroby zmielić. Na patelni rozgrzać olej, dodać posiekaną cebulkę i przysmażyć. Dodać do farszu, dokładnie wymieszać, na końcu przyprawiając do smaku. Składniki na ciasto:  4 szklanki mąki 2 łyżeczki soli 1 łyżka masła 2 jajka roztrzepane ok. 2 szklanek ciepłej wody  Mąkę przesiać, zrobić wgłębienie, dodać sól, masło, jajka. Stopniowo dodając wodę zagniatać elastyczne ciasto. Rozwałkować ciasto, wycinać kółka szklanką. Nakładać farsz łyżeczką i zawijać brzegi. W dużym garnku zagotować wodę, wrzucać na wrzątek i gotować aż będą miękkie. Smacznego:) 