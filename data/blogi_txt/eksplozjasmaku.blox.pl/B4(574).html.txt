Kulki mięsne w sosie pomidorowym z porami są przykładem na to jak nie można się poddawać i rezygnować po pierwszej nieudanej próbie. Przepis na nie dostałam od koleżanki i jadłam je pierwszy raz u niej. Potem zrobiłam je w domu i jakoś mi nie smakowały ale ostatnio przeglądałam swoje stare zapiski i odnalazłam ten przepis, a że z pomysłami  na obiad jakoś cienko w ostatnim czasie to postanowiłam wypróbować go jeszcze raz. Sos wyszedł tak pyszny, że można go było wyjadać łyżkami, mięsko aromatycznie, fajnie doprawione musztardą i ziołami włoskimi. Jeśli tylko lubicie składniki niżej wymienione to bardzo polecam te kulki.  Składniki:   15 dag mielonego mięsa   1 jajo   1 łyżka bułki tartej   1 łyżeczka musztardy   2 łyżki oleju   25 dag porów   25 dag pokrojonych pomidorów z puszki   1 łyżka koncentratu pomidorowego   50 ml rosołu   zioła włoskie   sól, pieprz   Do mięsa wbić jajo. Dodać bułkę tartą oraz musztardę. Przyprawić solą, pieprzem i ziołami. Dokładnie wymieszać. Z powstałej masy uformować małe kuleczki ( wyszło mi 15 kulek). Obsmażyć z obu stron. Pory pokroić w plasterki. Wyjąć usmażone mięso, w tym samym tłuszczu poddusić pory. Dodać koncetrat pomidorowy, pomidory z puszki, podlać rosołem. Doprowadzić do wrzenia. Zmniejszyć ogień i gotować powoli. Przyprawić solą i pieprzem. Można dodać szczyptę cukru. Włożyć kuleczki i podgrzać razem z warzywami. 