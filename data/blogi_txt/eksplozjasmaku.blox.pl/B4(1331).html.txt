W sobotnie popołudnie, kiedy już jest późno na upieczenie pracochłonnego ciasta, przychodzi mi do głowy aby zrobić coś słodkiego. W lodówce śliwki od koleżanki a w szafce reszta mąki orkiszowej.  No i orzechy włoskie, obrane i posiekane - jak dobrze mieć je przygotowane wcześniej. Po godzinie z piekarnika wychodzi niezwykle prosta ale jakże pyszna tarta orzechowa ze śliwkami. Aby śliwki były lśniące użyłam podgrzanej marmolady z mandarynek ze sklepu AleDobre. Efekt wspaniały. W dalszym ciągu czekam na Wasze propozycje kabanosowe.  Źródło   200 g mąki pszennej lub orkiszowej    20 g cukru   1 żółtko   100 g masła, pokrojonego w kostkę   1-2 łyżki zimnej wody   500 g śliwek plus 1-2 łyżeczki cukru do posypania   50 g zmielonych orzechów (dowolnych)   50 g cukru   50 g masła   50 g gorącego dżemu morelowego lub z mandarynek, do posmarowania ciasta po upieczeniu   Z mąki, cukru, żółtka i masła zagnieść szybko ciasto. Będzie miało na początku strukturę okruchów. Wówczas należy dodać wodę i zagniatać, aż ciasto zacznie się lepić - nie należy robić tego zbyt długo, wystarczy 1-2 minuty. Ciastem wylepić tortownicę o średnicy 24 cm. Piekarnik nagrzać do 200 st C. wstawic tartę i piec 15 minut. Wyjąć z piekarnika, wsypać zmielone orzechy wymieszane z cukrem, na wierzchu ułożyć śliwki pokrojone w ćwiartki, posypać 1-2 łyżeczkami cukru i ułożyć wiórki masła. Wstawić do piekarnika i piec kolejne 40 minut. Brzegi powinny być chrupiące i rumiane. Należy sprawdzic stopień upieczenia ciasta po ok. 30 minutach. Przed pokrojeniem dokładnie wystudzić. Jeśli chcemy, by śliwki byly błyszczące, smarujemy je przy pomocy pędzelka gorącym dżemem morelowym lub z mandarynek. Smacznego:) 