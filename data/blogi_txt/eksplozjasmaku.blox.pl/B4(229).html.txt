Z przyjemnością spotkałam się po raz kolejny, na wspólnym gotowaniu z Ireną i Andrzejem. Tym razem nasze wirtualne spotkanie zaowocowało krokietami z przepysznej masy pieczarkowo- szynkowej. Miałam kilka obaw związanych z formowaniem krokietów, bo kilka lat temu bawiłam się już podobną masą i niezbyt dobrze to wspominam . Widać jednak trochę się nauczyłam od tamtej pory, bo tym razem wszystko poszło jak po maśle.  Moje krokiety przybrały trochę inną postać niż sugerował przepis bo wyszły mi trochę większe niż 6cm i nadałam im bardziej kanciasty kształt. Bardzo jestem ciekawa jak wyglądają krokiety Grumków. A smak? Krokiety są po prostu pyszne. Już sama masa była tak dobra, że nie mogłam się od niej odczepić i podjadałam łyżką z patelni. Bardzo smakowały mi na ciepło, od razu po usmażeniu ale zjadłam też kilka następnego dnia i były również smaczne. Bardzo dziękuję Grumkom za kolejne, przemile, wspólne gotowanie. A wszystkim chętnym polecam te krokiety:)  Źródło: "Cooking Spanish" Wydawnictwo Whitecup   Składniki:    90 g masła   1 mała posiekana cebula   115 g posiekanych grzybów   125 g + 60 g mąki   250 ml mleka   185 ml bulionu z kurczaka   115 g posiekanej szynki jamon lub prosciutto   2 rozkłócone jajka   50 g bułki tartej, olej do głębokiego smażenia.    Rozpuścić masło, dodać cebulę i smażyć przez 5 minut. Dodać grzyby zmniejszyć ogień i dusić 5 minut. Dodać mąkę i smażyć minutę albo do momentu, aż masa będzie sucha i zacznie zmieniać kolor. Zdjąć z ognia. Mieszając, stopniowo dodawać mleko. Dodać bulion, wymieszać. Wstawić ponownie na ogień i gotować aż masa będzie gęsta. Dodać szynkę i trochę mielonego pieprzu. Dokładnie wymieszać, przełożyć do miski i chłodzić minimum 2 godziny. Następnie masę nabierać łyżką i formować 6 cm krokiety. Panierować w mące, jajkach i bułce tartej. Wstawić na pół godziny do lodówki. Smażyć w głębokim tłuszczu na złoty kolor. Smacznego:) 