Tak bardzo "chodziło" za mną drożdżowe, że choć ostatnio wyjątkowo nie mam czasu, to późnym wieczorem nastawiłam ciasto. Znalazłam też słoik konfitury żurawinowej więc nie musiałam się długo zastanawiać co włożyć do środka. Brioszki wyszły wspaniałe, wyrośnięte i bardzo puszyste. A zapach świeżo pieczonego ciasta drożdżowego, pomimo późnej pory,  zwabił sąsiadów.  Składniki:  400 g mąki pszennej 200 g masła  60 g cukru 10 g drożdży szczypta soli 100 ml ciepłego mleka 3 jajka w pokojowej temperaturze słoik ulubionej konfitury ( u mnie żurawinowa)  Z drożdży, odrobiny mleka, łyżki cukru i łyżki mąki zrobić rozczyn, odstawić do wyrośnięcia. Do miski przesiać mąkę z solą, wlać drożdże,  mleko oraz roztrzepane jajka. Wymieszać. Dodać gorące, rozpuszczone masło i wyrobić elastyczne ciasto. Odstawić do podwojenia objętości. Po tym czasie wyrobić ciasto ponownie, podzielić na 12 części i uformować kulki w środek wkładając po łyżce konfitury. Kulki ciasta układać na wysmarowanej tortownicy o średnicy 26 cm. Ponownie odstawić na 30 minut do wyrośnięcia. Posmarować bułki roztrzepanym jajkiem i wstawić do nagrzanego do 180 stopni  piekarnika i piec ok. 30 min. Smacznego:) 