Często do obiadu, obok sałatki podaję brokuły. Zazwyczaj obgotowuję je w wodzie a potem podsmażam na maśle. Tym razem jednak sięgnęłam po egzotyczny sposób, który pochodzi z książki Łatwa kuchnia chińska. Tak przyrządzone brokuły są bardziej ostre, czosnek jest mocno wyczuwalny więc trzeba z nim uważać. Dodatek egzotycznych olejów: sezamowego i z orzeszków ziemnych też powinien być dozowany bo łatwo można przesadzić i zepsuć danie. Brokuły na chińską nutę podane obok tradycyjnego, polskiego schabowego mogą się okazać  świetnym dodatkiem do niedzielnego obiadu. Jest to moja propozycja do akcji Z widelcem po Azji.   Składniki  450 g brokułów 1,5 łyżki oleju z orzeszków ziemnych 4 zmiażdżone ząbki czosnku 2 łyżeczki oleju sezamowego łyżeczka soli pół łyżeczki pieprzu 6 łyżek wody  Obrać brokuła i oddzielić różyczki od łodyg. Łodygi pokroić w plasterki. Ja korzystałam z mrożonych brokułów, więc po rozmrożeniu tylko odcięłam końcówki różyczkom. Rozgrzać woka i wlać olej.  Wrzucić czosnek, sól i pieprz i smażyć z mieszaniem pół minuty. Dorzucić brokuły i smażyć mieszając przez 2 minuty. Wlać wodę, przykryć i gotować na dużym ogniu przez 4-5 minut. Odkryć, dodać olej sezamowy i smażyć mieszając jeszcze przez pół minuty. Smacznego:) 