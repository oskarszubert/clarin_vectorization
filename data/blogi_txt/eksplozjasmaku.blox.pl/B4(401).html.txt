Kiedyś już zapiekałam jajka w pomidorach ale pamiętam, że coś mi nie wyszło. Kiedy zobaczyłam ten przepis w ostatniej Kuchni pomyślałam, że spróbuję jeszcze raz. Tym razem pomidora trzeba było podzielić na trzy części i wbić w niego jajko. Od siebie dodałam starty ser i piekłam w kokilkach zamiast w jednej formie. Polecam na śniadanie.  Składniki:   4 łyżki pesto   2 duże pomidory   6 jajek   sól, pieprz   starty ser   Piekarnik rozgrzać do 180 stopni. Dno płaskiej formy lub kokilek posmarować pesto. Każdego pomidora przekroić na 3 plastry. Wykroić środek, krążki ułożyć w formie. W każdą obrączkę z pomidora wbić  delikatnie jajka. Oprószyć solą i pieprzem, posypać startym serem i wstawić do nagrzanego piekarnika na 10 - 15 minut, aż jajka się zetną. Podawać gorące.﻿ Smacznego:) 