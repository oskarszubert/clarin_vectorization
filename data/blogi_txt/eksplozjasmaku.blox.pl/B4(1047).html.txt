Od dawna miałam na myśli taką roladę ale dopiero niedawno udało mi się ją zrobić. Pierwotnie miała być z łososiem ale jak na złośc nigdzie nie mogłam go dostać. Dlatego zastąpiłam go szynką. Na pewno nie jest to ten sam smak ale dla mnie ważniejsze było ciasto szpinakowe i to jak się zachowa przyz zwijaniu bo rolady robiłam już wiele razy ale raczej biszkoptowe lub mięsne a szpinakowa to jednak co innego. Na szczęście okazało się, że wszystko było ok. Ładnie się zwinęła a potem idealnie  się kroiła. I gościom smakowała.  Źródło + moja masa z serkiem mascarpone Składniki:   opakowanie (450 g) mrożonego szpinaku – rozmrożonego i odsączonego na sitku   30 g (2 łyżki) masła   4 jajka – oddzielnie żółtka i białka   szczypta utartej gałki muszkatołowej   1 łyżka parmezanu   sól i pieprz   Masa: 250 g serka mascarpone   2-3 łyżeczki chrzanu   sól, pieprz Dodatkowo:   łosoś w plasterkach lub szynka﻿   kawałki cytryny﻿ Piekarnik rozgrzać do temperatury 220 stopni. Odsączony szpinak smażyć przez 10 minut na 2 łyżkach oliwy. Połączyć z masłem. Odstawić do wystygnięcia. Formę o wymiarach 20×30 cm wyłożyć papierem do pieczenia. Papier delikatnie natłuścić oliwą. Szpinak połączyć z żółtkami oraz gałką muszkatołową i dokładnie wymieszać. Doprawić do smaku solą oraz pieprzem. Białka ubić na sztywną pianę z dodatkiem szczypty soli. Dodać do szpinaku i delikatnie wymieszać. Masę rozprowadzić równomiernie na papierze i wstawić do piekarnika. Piec 10-12 minut aż stężeje. W tym czasie wymieszać serek mascarpone z chrzanem, doprawic solą i pieprzem. Placek szpinakowy wyjąć z piekarnika, oprószyć tartym parmezanem, przykryć arkuszem papieru do pieczenia i odwrócić. Pozostawić przykryty z obu stron papierem aż do wystygnięcia. Ze szpinakowego placka zdjąć papier (ten na którym się piekł). Na wierzchu rozsmarować równomiernie masę serową. Ułożyć plastry szynki lub łososia  tak aby pokryły całą powierzchnię. Zwinąć roladę wzdłuż dłuższego brzegu. Owinąć ścisło folią aluminiową i wstawić do lodówki do schłodzenia na minimum 2 godziny (a najlepiej na całą noc). Przed podaniem pokroić na plastry o grubości około 1 cm. Udekorować cząstkami cytryny. Smacznego:) 