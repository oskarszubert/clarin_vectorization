Tak bardzo zaciekawiło mnie to danie, że nie czekałam długo, żeby je zrobić. Taka forma przyrządzenia sznycla drobiowego zachwyciła mnie pod każdym względem bo danie jest nie tylko smaczne ale i kolorowe.W przepisie podano 4 papryki pepperoni, ja dałam dwie i to też jest dużo więc jeśli ktoś nie jest smakoszem pikantnych dań radzę zmniejszyć ilość do 1. Zamieniłam też oliwki zielone na czarne bo jakoś nigdy nie kupuję zielonych a czarne w lodówce  mam zawsze. Sznycle podałam z zapiekanymi ziemniakami. Przepis ten pochodzi z lipcowego numeru Soli i Pieprzu.  Składniki:   250 g pomidorów   4 papryki pepperoni (dałam 2)   60 g zielonych oliwek (dałam czarne)   100 g fety 1 pęczek tymianku   1 pęczek rozmarynu   4 kotlety z indyka ( u mnie kurczak)   1 łyżka oleju   sól, pieprz   Pomidory i papryki umyć. Z pepperoni usunąć gniazda nasienne. Oliwki, papryki i pomidory pokroić w plastry, fetę pokruszyć. Zioła umyć i osuszyć. Z gałązek tymianku oberwać listki a z rozmarynu igiełki. Piekarnik rozgrzać do 200 stopni. Kotlety umyć, oszuszyć i obsmażyć z obu stron na rozgrzanym oleju. Oprószyć solą i pieprzem, przełożyć na blachę. Na mięsie rozłożyć pomidory, oliwki i pepperoni. Wierzch posypać ziołami i fetą. Całość oprószyć solą i pieprzem i piec około 10 minut. Smacznego:) 