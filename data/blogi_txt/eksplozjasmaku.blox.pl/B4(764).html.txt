Przepis na te placki bardzo mnie zainteresował bo lubię takie jedzenie a czułam, że to może być dobre bo niedawno wypróbowałam czebureki, które odrobinę są podobne do dzisiejszych murtabaków chociaż ciastem przypominają mi trochę chaczapuri. Swoją drogą nazwy też są ciekawe:) Jest to rodzaj placka smażonego na tłuszczu z mięsnym farszem z dodatkiem warzyw. Ciasto bardzo fajnie się wyrabia a farsz mięsny jest dobrze przyprawiony i świetnie smakuje w tej formie. Do zrobienia tych placków zaisnpirowała mnie Iza  a niedawno można je było zobaczyć także u Grumków.  Składniki na ciasto:  3 szklanki białej mąki 1 łyżeczka soli  1 łyżka ghee  1 szklanka ciepłej wody  1/2 szklanki oleju   Składniki na farsz:  2 garście zielonego mrożonego groszku 0,5 kg mięsa mielonego 2 łyżki  ghee 1 czerwona cebula 1 biała cebula 2 ząbki czosnku - zmiażdżone 1 łyżeczka świeżego tartego imbiru 1 łyżeczka kurkumy 1 łyżeczka garam masala 1 1/2 łyżeczki soli ¾ szklanki świeżych liści posiekanej natki kolendry lub  pietruszki 1 papryczka chilli drobno pokrojona 2 jajka sól i pieprz  Mąkę i sól wsypać do dużej miski, dodać ghee i wodę.  Wszystkie te składniki należy wymieszać aby powstało dość miękkie ciasto. Ciasto podzielić  na równe kulki i  ułożyć np. na desce posmarowanej olejem. Zostawić tak na ok. godzinę.  Rozgrzać patelnię, dodać ghee i smażyć do miękkości obie drobno posiekane cebule. Dodać zmiażdżony czosnek,  imbir nadal smażyć, aż cebula nabierze złotego koloru. Dodać kurkumę, garam masala i chili; mieszać przez kilka sekund. Dodać mięso i groszek; smażyć od czasu do czasu mieszając. Roztrzepane w małej misce jajka z solą i pieprzem odstawić na bok. Na stole rozsmarować trochę oleju, wziąść jedną kulkę ciasta; spłaszczyć ręką i wałkować  na cienkie ciasto. Placek smarować delikatnie rozmąconym jajkiem i nakładać po środku farsz; zawinąć boki. Na gorącą patelnię dać trochę ghee następnie delikatnie przenieść placek. Murtabak  smażyć  z obu stron żeby nabrał złocistego koloru. Smacznego:) 