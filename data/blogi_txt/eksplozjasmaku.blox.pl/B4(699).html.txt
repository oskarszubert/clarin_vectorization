Przepis na to ciasto leżał rok,  a że makowe wypieki najlepiej smakują w okolicach Bożego Narodzenia to się wreszcie za nie wzięłam. Ciasto jest bardzo dobre, wiórki kokosowe i mak to bardzo udany duet. Jedyną rzeczą jaką zmieniłam w tym przepisie jest dodanie soku z cytryny do mleka. Mleko zakwaszone sokiem z cytryny natychmiast się waży więc dodałam sok cytrynowy  do gotowego budyniu.  Na święta doskonały przepis.  Źródło Składniki na ciasto:   150 g maku 100 g wiórków kokosowych 100 g drobnego cukru 100 g posiekanych migdałów bez skórki 50 g migdałów mielonych 8 białek 4 żółtka (pozostałe 4 żółtka zużyjemy do kremu)     Składniki na krem:   2 opakowania budyniu śmietankowego (po 50 g) 375 ml mleka 200 ml soku z cytryny 80 g cukru (lub więcej, zależnie od potrzeb, jeśli użyjemy budyniu bez cukru 80 g to minimum) cukier wanilinowy lub otarta laska wanilii 4 żółtka 175 g - 200 g bardzo miękkiego masła ﻿Dokładnie ubić białka mikserem. Dodać cukier, dalej ubijając. Następnie żółtka. Na końcu resztę sypkich składników. Mieszać drewnianą łyżką. Upiec 2 placki na blaszce o wymiarach 26x30 (foremkę wykładamy pergaminem). Można więc od razu na samym początku podzielić składniki na połowę i przygotować ciasto na dwa razy lub też przygotować ciasto na raz i dopiero wtedy podzielić masę. Piec placki przez 20 minut w 170 stopniach bez nawiewu. Przełożyć na pergamin do przestudzenia. Odlać pół szklanki mleka. Resztę zagotować. W szklance rozpuścić proszek budyniowy z obu opakowań, cukier, cukier wanilinowy. Kiedy mleko się zagotuje wlać do niego zawartość szklanki, mieszając, by nie powstały grudki. Ugotować gęsty budyń, uważając, by go nie przypalić. Zdjąć z ognia. Po kilku minutach dodać żółtka. Wystudzić pod przykryciem. Kiedy wystygnie dodać porcjami miękkie masło ubijając mikserem.  Przełożyć krem na pierwsze ciasto, rozsmarować dokładnie. Przykryć drugim. Delikatnie docisnąć. Odstawić w chłodne miejsce, by się przegryzło. Podawać posypane cukrem pudrem, polane lukrem lub polewą z białej czekolady. Smacznego:) 