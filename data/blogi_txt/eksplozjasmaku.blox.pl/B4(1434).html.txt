Aronia jest niezbyt popularnym owocem tym bardziej zaskakujący jest fakt, że można przygotować z niej pyszny sok i to w dodatku o takim smaku jakim chcemy. Ja najbardziej lubię wiśniowy ale można też użyć liści z czarnej porzeczki, truskawek czy poziomek. W moich stronach jest to bardzo popularny przepis ale podaję go bo  jeśli ktoś go nie zna a ma dostęp do owoców aronii to warto go zrobić. Ten sok jest nie tylko pyszny ale też bardzo zdrowy bowiem aronia jest stosowana w profilaktyce chorób serca i naczyń krwionośnych. Owoce i sok, oraz przetwory z aronii zapobiegają miażdżycy. Działają przeciwkrwotocznie i uspokajająco. Aronia ma też w składzie wiele ważnych witamin:. A, C, E, P i biopierwiastków, a także błonnik i pektyny. Dzięki temu też właśnie usprawnia przemianę materii i poprawia gospodarkę tłuszczową. Owoce aronii są cierpkie i właściwie niejadalne ale sok jest wspaniały więc polecam.  Składniki:   8 szklanek owoców aronii   3 kg cukru   3 l wody   4 duże garści liści wiśniowych    2 małe kwaski cytrynowe   Przebrane i umyte owoce aronii wrzucić do garnka, dodać umyte  liście i zalać wodą. Gotować przez 30 minut. Po tym czasie całość przecedzić. Powstały sok jest bury ale nie należy się tym zrażać. Dodać do soku cukier i kwasek cytrynowy i (tylko) zagotować. Kwasek cytrynowy powoduje że sok staje się klarowny i ma piękny kolor. Gorący sok rozlać do butelek. Smacznego:) 