W poszukiwaniu zastępstwa dla ziemniaków trafiłam na soczewicę z ryżem i cebulą karmelizowaną. Danie, które nie zachwyca wizualnie, smakuje rewelacyjnie a najlepsza jest w nim cebula. Smażona w specjalny sposób czyli długo i na wolnym ogniu nabiera pięknego koloru i wspaniałego smaku. Danie można jeść w wersji samodzielnej ale jak już wspomniałam może być też dodatkiem do mięsa. I o ile wiem to właśnie tak jedli je  Irena i Andrzej, którzy przygotowali je razem ze mną. Bardzo Wam dziękuję za kolejne wspólne gotowanie:)   Źródło: Claudia Roden: Łatwa kuchnia śródziemnomorska Składniki:﻿    8 łyżek oliwy extra virgin   3 duże cebule przekrojone na pół i pokrojone w talarki 250 g zielonej soczewicy   250 g długoziarnistego ryżu   sól, pieprz   Rozgrzać 3-4 łyżki oliwy na dużej patelni, wrzucić cebulę i smażyć pod przykryciem na bardzo małym ogniu przez około 20 minut, od czasu do czasu mieszając, aż cebula zmięknie. Zdjąć przykrywkę i dalej smażyć na średnim ogniu, często mieszając, aż cebula będzie złocista. Soczewicę wypłukać w zimnej wodzie i odcedzić, po czym przenieść  ją do garnka, zalać wodą (1 l), zagotować. Zmniejszyć ogień﻿ i gotować przez 20 minut (aby uniknąć rozgotowania, nie dodawać soli). Do gotującej się soczewicy dodać ryż, połowę usmażonej cebuli, sól i pieprz. Dokładnie wymieszać i gotować pod przykryciem na małym ogniu przez kolejne 20 minut aż ryż  i soczewica będą miękkie. Jeśli mieszanina będzie zbyt gęsta, dodać trochę wody. W tym czasie pozostałą cebulę ponownie smażyć na średnim ogniu, często mieszając, aż uzyska brązowy kolor - prawie jak karmel. Ryż z soczewicą podawać na gorąco lub  w pokojowej temperaturze, w szerokiej misce. Na wierzchu ułożyć cebulę i skropić pozostałą ilością oliwy. Smacznego:) 