Po dziką różę wybrałam się do lasu bo chociaż rośnie też na osiedlu to jednak do nalewki wolałam taką zdrową, leśną,  nie naznaczoną żadnymi miejskimi śladami. Owoce zebrałam jeszcze przed przymrozkami dlatego włożyłam je do lodówki na jedną noc. Fantastyczne jest to jak z upływem czasu nalewka ciemnieje, na początku była całkiem jaśniutka, w tej chwili ma piękny bursztynowy kolor. Nalewka różana ma działanie wzmacniające i przeciwgorączkowe.  Składniki:   1 kg owoców dzikiej róży (zebranych po pierwszych przymrozkach)   1/4 litra spirytusu 1/2 litra wódki   1/2 kg cukru   Przemrożone owoce starannie oczyścić, usunąć nasiona, umyć i osuszyć. Owoce zasypać w słoju cukrem i postawić w ciepłym miejscu, aby puściły sok. Co 2-3 dni potrząsać słojem. Po 14 dniach wlać alkohol, słój zakręcić i zostawić na następne 14 dni, co kilka dni wstrząsając. Zlać, przecedzić i rozlać do butelek. Pozostawić w chłodnym pomieszczeniu. Po 2 miesiącach nalewka nadaje się do picia. Na zdrowie:)﻿ 