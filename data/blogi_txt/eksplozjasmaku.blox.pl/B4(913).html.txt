Zauważyłam, że w okresie świątecznym wzrosła na moim blogu oglądalność przepisów na kaczkę zatem dzisiaj przedstawiam kolejny pyszny pomysł, tym razem,  na piersi kaczki. Chciałam go już dawno pokazać, ale niestety z pośpiechu skasowałam zdjęcie w aparacie.  Mięso kaczki według tego przepisu jest idealne, odpowiednio soczyste i aromatyczne. Zmieniłam tylko nieco długość pieczenia bo nie lubię krwi na talerzu. Podane z jabłkami ale tym razem smażonymi.   Źródło: Karol okrasa łamie przepisy + moje zmiany Składniki:  2 piersi kaczki 1 pomarańcza 1 cebula 2 ząbki czosnku 2 twarde. soczyste jabłka majeranek 100 g masła sól, pieprz, olej do smażenia    Jabłka obrać, pokroić na ćwiartki, usunąć gniazda nasienne, pokroić na ósemki.  Piersi z kaczki naciąć od strony skóry w krateczkę do głębokości mięsa. Od strony mięsa doprawić solą, pieprzem i tartą skórką pomarańczy. Ułożyć na zimnej patelni, skórą do dołu. Podgrzać. Kiedy tłuszcz się ładnie wytopi, dorzucić rozgnieciony czosnek i majeranek. Przełożyć na drugą stronę i podsmażyć (smażyłam około 15 minut). Podsmażone piersi kaczki włożyć do żaroodpornego naczynia i włożyć do pieca nagrzanego do 180 stopni na 20 minut. (Według przepisu 6-8 minut ale wtedy mięso jest jeszcze krwiste). Na patelni po kaczce  włożyć pokrojone jabłka, pokrojoną cebulę, masło i smażyć chwilę. Jeśli jabłka są kwaśne można dodać łyżkę miodu. Dodać sok wyciśnięty z pomarańczy. Smażyć, aż sos zgęstnieje ale jabłka nie mogą się rozpaść. Przyprawić solą i pieprzem. Upieczone piersi kaczki kroimy na plastry, polewając sosem i obkładamy podsmażonymi jabłkami. Smacznego:) 