Zajrzałam ostatnio do swojego starego zeszytu  i kolejny raz stwierdziłam, że jest tam prawdziwa kopalnia dobrych przepisów. Kiedyś wydawało mi się, że takie gazetowe nie są zbyt fajne ale od kiedy prowadzę bloga zmieniłam zdanie. Dzisiejsze paczuszki zrobione są z ciasta serowego a w środek zapakowałam jabłka ale można też włożyć np. brzoskwinię albo jakś inną śliwkę. Ciasto po upieczeniu przypomina trochę ciasto francuskie. Jest bardzo smaczne, kruche z wierzchu , lekko wilgotne w środku. Jest to moja propozycja do akcji jabłkowej.  Składniki:    250 g mąki pszennej    250 g masła    250 g sera białego (użyłam śmietankowego president, w opakowaniu 30 dag)   1 opakowanie cukru waniliowego    3-4 jabłka    cukier puder do posypania Mąkę zmieszać z cukrem i masłem. Posiekać nożem, dodać ser i razem posiekać. Zagnieść ciasto, uformować  kulę, zawinąć w folię i włożyć do lodówki. Piekarnik nagrzać do 180°C. Jabłka obrać, podzielić na ćwiartki, wyciąć gniazda nasienne, każdą ćwiartkę pokroić na paski. Ciasto podzielić na 2 lub 3  części i kolejno rozwałkowywać. Radełkiem lub nożem wycinac kwadraty, na środku każdego  ułożyć po kawałku jabłka i zlepiać ciasto w paczuszkę, zaginając rogi do środka. Układać na blaszkach do pieczenia i piec przez około 25 minut na złoty kolor.  Po wystudzeniu można posypać cukrem pudrem. Smacznego:) 