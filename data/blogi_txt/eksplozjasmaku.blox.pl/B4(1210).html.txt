Najlepszy sernik na zimno jaki jadłam. Delikatny, puszysty i wcale nie smakuje jak sernik bardziej jak lody. Whiskey zastąpiłam rumem i trochę za dużo mi się "chlupnęło", przydałaby się wtedy żelatyna ale i tak był wspaniały. Wierzch zalałam polewą malinowo-miodową ale następnym razem posypię tartą czekoladą, myślę, żę będzie świetnie pasować. Przepis znalazłam w Kuchni Ireny i Andrzeja:) Dzięki za ten fantastyczny przepis:))  Składniki:  Na ciasto:  125 g masła,  250 g herbatników digestive,  1-2 łyżki rumu   Na nadzienie:   250 g serka kremowego  60 g drobnego cukru,  280 g śmietany kremówki 36%, 3 łyżki rumu  Na polewę:   250 g malin,  2 łyżki miodu,  6 łyżek rumu,  3 płaskie łyżeczki  mąki kukurydzianej,  1 płaska łyżeczka drobnego cukru.   Dodatkowo: 10 łyżek śmietany kremówki 30%, 2-3 łyżki rumuSPOSÓB WYKONANIA: Pokruszyć herbatniki. Rozpuścić masło, dodać rum. Wymieszać z herbatnikami. Tortownicę o średnicy ok. 20 cm wysmarować masłem. Spód tortownicy wyłożyć masą herbatnikową, dokładnie ugnieść i wyrównać. Schłodzić przez pół godziny w lodówce. Ubić ser z cukrem. Kremówkę z rumem ubić na sztywno, wmieszać do sera. Rozprowadzić na herbatnikowym spodzie i schłodzić całość w lodówce. Wymieszać rum z miodem, namoczyć w tym maliny przez ok. 30 minut. Odcedzić maliny. Będzie potrzebne ok. 100ml soku, jeśli wydzieli się mniej należy do tej ilości uzupełnić rumem. 50 ml soku wymieszać z mąką kukurydzianą, tak aby otrzymać pastę. Pozostały sok wymieszać z cukrem, podgrzać prawie do wrzenia, wmieszać pastę, podgrzewając mieszać, aż glazura stanie się lepka. Wówczas wmieszać maliny i odstawić do przestudzenia. Rozprowadzić polewę malinową na serniku. Ubić na sztywno śmietanę z rumem i udekorować sernik. Tuż przed podaniem skropić łyżeczką rumem. Smacznego:) 