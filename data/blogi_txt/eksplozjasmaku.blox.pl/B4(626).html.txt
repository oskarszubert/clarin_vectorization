Ten przepis bardzo mnie zaskoczył bo nie spodziewałam się, że będzie tak dobrze smakować. Mięso, brokuły i ziemniaki w sosie lekko pomidorowym w serowej pierzynce chyba brzmią atrakcyjnie ale ja obawiałam się tego sosu w połączeniu z ziemniakami. Właściwie to nie wiem dlaczego tak myślałam, ale ostatnio totalnie nie mogę się zdecydować co ugotować i jak już znajdę przepis to wymyślam 10  powodów żeby go nie robić a potem szukam kolejnych pomysłów. Chyba powinnam zrobić sobie urlop od gotowania. Jednak ta zapiekanka wyszła naprawdę smaczna. Przepis pochodzi z majowego numeru Soli i Pieprzu ale jest to moja wersja wzbogacona o ziemniaki.  Składniki:   1 cebula   4 ziemniaki   500 g brokułów   sól, pieprz   4 filety z kurczaka 1/2 łyżeczki suszonego tymianku   2 łyżki oleju   1 łyzka mąki 250 ml białego wytrawnego wina   250 ml bulionu drobiowego   200 g śmietany   1 łyżeczka koncentratu pomidorowego   1/2 łyżeczki cukru   75 goudy   ﻿Ziemniaki obrać, pokroić w plastry i podgotować w osolonej wodzie 10 minut. Przestudzone wyłożyć do naczynia żaroodpornego. Cebulę obrać i posiekać. Brokuły oczyścić, umyć i podzielić na różyczki. Gotować 5 minut w lekko osolonej wodzie. Osączyć. Piekarnik rozgrzać do 175 stopni. Mięso umyć, osuszyć i pokroić w paski. Oprószyć solą, pieprzem i tymiankiem. Na rozgrzanym oleju podsmażyć kurczaka. Przełożyć do ziemniaków. Na tłuszczu po smażeniu kurczaka zeszklić cebulę. Oprószyć mąką i chwilę smażyć. Mieszając, wlać wino, bulion i śmietanę. Dodać koncentrat pomidorowy i dokładnie wymieszać, Gotować okołó 5 minut na małym ogniu. Doprawić solą, pieprzem i cukrem. Brokuły ułożyć wokół mięsa i polać sosem. Żółty ser zetrzeć na tarce o dużych oczkach i oprószyc potrawę. ( ja to robię 5 minut przed końcem bo nie lubię spieczonego sera). Zapiekać 30-40 minut. Smacznego:) 