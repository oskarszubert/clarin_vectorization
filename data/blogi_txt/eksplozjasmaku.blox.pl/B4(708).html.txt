Jeżeli nie macie nic przeciwko temu aby na Waszym świątecznym stole znalazł się akcent z dalekiego świata to polecam wspaniały dodatek do obiadu. Jest to marchewka, przyrządzona na ostro, z czosnkiem, kolendrą ale też odrobiną cukru i octu. Byłam trochę niechętna dodatkowi kolendry bo kiedyś przesadziłam z jej ilością w zupie marchewkowej ale tutaj jest ona niezbędna. Marchewkę można zrobić nawet dzień wcześniej i będzie idealna do obiadu na drugi dzień. Wiem, że na pierwszy rzut oka nie ma w niej nic niezwykłego bo to przecież tylko marchewka ale zapewniam że jest to wspaniały dodatek do sztuki mięsa. Taką surówkę często można spotkać pod nazwą marchewka po koreańsku ale nie jestem pewna ile naprawdę  ma wspólnego z Koreą dlatego u mnie występuje jako marchewka na ostro. Wiem, natomiast, że jest bardzo popularna w krajach dawnego Związku Radzieckiego a stąd już do Azji blisko.    Źródło: Weselna kucharka Składniki: 1 kg marchewki startej na średnich oczkach ( u mnie wiórki  z szatkownicy) 6 ząbków czosnku 3 łyżki cukru 3 łyżki octu 4 łyżki oleju 1 łyżeczka kolendry 1 łyżeczka papryki ostrej 1 łyżeczka pieprzu sól do smaku  Marchewkę zetrzeć do miski. Kolendrę rozgnieść w moździerzu, czosnek przecisnąć przez praskę, dodać pozostałe  przyprawy i dokładnie wymieszać  w kubku. Wlać do marchewki i dokładnie wymieszać. Odstawić na godzinę do lodówki. Smacznego:)  Przy okazji tej dzisiejszej egzotycznej w smaku wycieczki chciałabym ogłosić konkurs. A właściwie nie tyle ja co firma Groupon, która zachęca wszystkich amatorów różnorodnych smaków do sprawdzenia swojej oferty na  restauracje świata, które możecie sprawdzić tutaj. Aby wziąć udział w konkursie należy w komentarzu pod dzisiejszą marchewką napisać którą kuchnię świata cenicie najbardziej i za co? Razem z odpowiedzią proszę zostawić  adres mailowy. Konkurs będzie trwał do środy, 27 marca 2013 r.  a wyniki zostaną ogłoszone w czwartek rano. Osoba, która zostawi najciekawszą odpowiedź otrzyma voucher firmy Groupon w wysokości 50 zł. Serdecznie zapraszam:) 