Ta skomplikowana nazwa dzisiejszego obiadu oznacza po prostu rurki z pomidorami i natką pietruszki ale jako, że język włoski to jeden z moich ulubionych, chętnie używam go w nazywaniu potraw. Prawda, że po włosku brzmi to bardziej wykwintnie? Jest to kolejny przepis Nigelli, ubogi w składniki a obfity w doznania smakowe. Dla mnie, miłośniczki makaronów, jest to rewelacja. Wszystkie składniki są łatwo dostępne a przygotowanie trwa tyle ile ugotowanie makaronu. Jest to moja propozycja do akcji Smacznie i pomidorowo.  Składniki:   6 łyżek oliwy z pierwszego tłoczenia   3 ząbki czosnku, pokrojone w wiórki   400 g pomidorów w kawałkach, z puszki   125 ml bulionu   pęczek świeżej natki pietruszki, grubo posiekanej   500 g makaronu rigatoni   Makaron ugotować al dente w osolonej wodzie. W tym czasie podgrzać oliwę i delikatnie podsmażyć czosnek na małym ogniu. Gdy zacznie nabierać złotawej barwy, dodać pomidory i zwiększyć ogień. Wlać bulion i gotować, odparowując sos, aż zrobi się gęsty i kleisty. Nie powinno to potrwać dłużej niż 10 minut. Zdjąć rondel z ognia i dodać natkę pietruszki. Doprawić do smaku solą i pieprzem. Dodać ugotowany makaron i dokładnie wymieszać. Podawać od razu. Smacznego:) 