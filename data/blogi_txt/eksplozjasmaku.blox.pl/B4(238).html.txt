Latem, kiedy jest gorąco, zapotrzebowanie na mięso znacznie spada. Jest tak dużo ciekawych przepisów z  owocami lata, że grzechem byłoby ich nie wykorzystać. Dzięki warzywom z działki, owocom z własnych krzaków, grzybom z lasu,  lato staje się tą wyjątkową porą roku. Dlatego  korzystam z tych wszystkich świeżych dobrodziejstw póki można, a mrożonki zostawiam na zimę. Dzisiaj przedstawiam cukinię faszerowaną kurkami. Warzywo o tak neutralnym smaku może występować w różnym towarzystwie a ponieważ ja próbowałam już i kurczaka i mięso mielone, pomyślałam, że tym razem użyję farszu grzybowego. Danie  jest lekkie dlatego nadaje się nie tylko na obiad ale także na kolację.  Przepis własny Składniki:   4 małe cukinie   30 dag małych kurek   ﻿1 mała cebula   olej   15 dag sera pleśniowego (użyłam  z niebieską pleśnią)﻿   natka pietruszki   parmezan sól, pieprz   Cukinię przekroic na pół i wydrążyć. Środków nie wyrzucać. Kurki oczyścić, ew. pokroić jeśli są zbyt duże. Cebulę pokroic w kostkę. Na rozgrzanym oleju podsmażyć kurki z cebulą, dodać pokrojony miąższ z cukini,  wlać 1/4 szklanki wody i dusić przez chwilę. Doprawić solą i pieprzem do smaku﻿. Pod sam koniec dodać ser pleśniowy i natkę pietruszki, przemieszać i wyłączyć. Tak przygotowanym farszem napełniać wydrążone cukinie. Wstawić do nagrzanego do 180 stopni piekarnika i zapiekać ok. 25 minut. Podawać z listkami parmezanu. Smacznego:) 