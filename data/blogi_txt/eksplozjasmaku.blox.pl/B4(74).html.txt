Chyba uzależniłam się od robienia ciasta drożdżowego. Nie ma tygodnia, żebym czegoś nie upiekła co niestety wkrótce może okazać się dla mnie zgubne bo chyba nie sposób nie spróbować świeżej, pachnącej bułeczki, i nawet późna godzina nie jest w stanie mnie powstrzymać. Dzisiejsze drożdżówki są z dodatkiem jogurtu, który sprawia, że ciasto jest mega pyszne i nie zsycha się tak szybko. Z dżemem z czarnej porzeczki smakowały bosko. Składniki:  500 g mąki pszennej 5 łyżek cukru 2 jajka 15 g drożdży 100 ml jogurtu naturalnego 50 ml ciepłego mleka 100 g masła dżem  Z drożdży, łyżki mąki i  mleka zrobić rozczyn. Odstawić do wyrośnięcia. Do dużej miski przesiać resztę mąki, dodać rozczyn, cukier, rozbełtane jajka, jogurt i wymieszać. Na koniec dodać rozpuszczone, gorące masło i ponownie wyrobić. Odstawić do wyrośnięcia. Gdy ciasto podwoi objętość wyłożyć je na blat i ponownie wyrobić. Podzielić je na 15 części i formować bułki, wkładając do środka po łyżce nadzienia. Uformowane bułki posmarować rozmąconym jajkiem i wstawić je do nagrzanego do 180 stopni piekarnika. Piec ok. 20 min. Smacznego:) 