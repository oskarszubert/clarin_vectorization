Nie znam nikogo kto nie lubiłby pierogów. Znam za to wiele gospodyń domowych, które nie lubią samego lepienia. No bo jak można to lubić skoro na starcie wiemy, że mamy do zrobienia 300 pierogów lub więcej. Ja najbardziej lubię pierogi na świeżo więc zrobienie 50 sztuk w zupełności mi wystarcza a zajmuje mi to tyle samo czasu co usmażenie sterty naleśników:) Kiedy byłam dzieckiem znałam 4 rodzaje pierogów: z kapustą i grzybami, z podrobami, ruskie i tzw "słodziuchy" czyli serowe na słodko. Tych ostatnich oraz z podrobami już nie jadam więc w poszukiwaniu zastępstwa wymyśliłam ciekawy farsz na bazie tych z soczewicą. Wykorzystałam do niego oczywiście niedzielne mięso z rosołu i dodałam kilka usmażonych pieczarek. Całość wyszla tak smaczna, że już samego farszu mogłam się najeść a o pierogu to już się nie mówi.  Składniki na ciasto:  2 szklanki mąki ﻿ 1 łyżeczka soli  1 łyżeczka masła lub oleju 1 jajko roztrzepane około 1 szklanki ciepłęj wody  Składniki na farsz:   20 dag soczewicy   mięso z 2 udek kurczaka lub z 1 udka indyka   ﻿6-7 pieczarek   1 cebula   sól, pieprz   olej﻿   Soczewicę opłukać, zalać wodą i gotować do miękkości. Mięso z rosołu obrać, pokroić na drobne kawałki. Cebulę pokroić, podsmażyć na rozgrzanym oleju, dodać pokrojone mięso z indyka, smażyć razem. Na drugiej patelni podsmażyć pieczarki. Kiedy woda odparuje przełożyć je do mięsa z cebulą. Do tej samej patelni dodać ugotowaną soczewicę. Wymieszać dokładnie, przyprawić do smaku solą i pieprzem. Mąkę przesiać na stolnicę, zrobić w niej wgłębienie, dodać sól, masło lub olej oraz jajko. Stopniowo dodając ciepłą wodę wyrabiać miękkie i elastyczne ciasto (przez około 10 minut).  Ciasto wałkować, kieliszkiem lub szklanką wycinać kółka.  Nakładać po łyżeczce farszu i zlepiać brzegi w pierogi. Wrzucać partiami na osoloną, wrzącą wodę i gotować do miękkości, aż pierogi wypłyną. Smacznego:) 