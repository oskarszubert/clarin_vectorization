Ten deser "chodził" za mną od dawna,  czekałam tylko kiedy będę miała  świeże truskawki. Całość mogę ocenić dość dobrze chociaż pewne zastrzeżenia mam  do kruchego spodu. Moim zdaniem był trochę za twardy i następnym razem dam dwa żółtka zamiast 1 całego jajka. Ale krem jest wspaniały, w parze z truskawkami smakuje rewelacyjnie.  Źródło + moje zmiany Składniki na spód: 200 g mąki   2 - 3 łyżki cukru pudru   100 g zimnego masła   1 jajko   1 łyżeczka ekstraktu z wanilii   Składniki na krem: 1/2 kg sera mascarpone, schłodzonego   5 łyżek cukru   1 łyżeczka ekstraktu z wanilii    1/2 szklanki śmietanki  30% ﻿Przesianą mąkę, cukier puder i pokrojone na kawałki masło włożyć do misy miksera i miksować mieszadłem aż z ciasta zrobią się okruszki (można też posiekać masło z mąką na stolnicy). Dodać jajko oraz wanilię i jeszcze chwilę miksować aż składniki zaczną się łączyć (ciasto można też zagnieść ręcznie). Ulepić kulę z ciasta, zawinąć w przeźroczystą folię i włożyć do lodówki na 1/2 godziny. Piekarnik nagrzać do 180 stopni. Rozwałkować ciasto na podsypanej mąką stolnicy na około 3 mm placek. Aby wałek nie przyklejał się do ciasta, można je przykryć przeźroczystą folią. Zawinąć ciasto na wałek i przenieść je do formy na tartę o średnicy 24 cm. Ciastem wyłożyć dno i boki formy. Przyciąć wystające brzegi ciasta.Spód tarty dokładnie podziurkować widelcem i wstawić ją do lodówki na 1/2 godziny. Tartę przykryć papierem do pieczenia i obciążyć. Piec przez 15 minut. Zdjąć papier i pozostawiając część obciążenia, piec tartę przez kolejne 8 - 10 minut, aż się lekko zrumieni. Ostudzić w formie. Ser mascarpone wymieszać z cukrem i wanilią, a następnie z ubitą na bardzo sztywną pianę śmietanką kremową. Krem wyłożyć na spód tarty.Przed samym podaniem na krem wyłożyć truskawki. Smacznego:) 