Każdy, kto zagląda od czasu do czasu na mojego bloga wie, że lubię skomplikowane, pracochłonne i wypasione dania. Rzeczywistość jednak jest taka, że człowiekowi ciągle brakuje czasu i gdy w nawale obowiązków trzeba coś ugotować lub nachodzi ochota na coś słodkiego, zazwyczaj sięgam, po proste i szybkie a przy tym mało wymyślne przepisy. Zawsze jednak potem okazuje się, że te właśnie (dla mnie nudne) receptury  okazują się tak smaczne, że wszyscy proszą o dokładkę i przepis. Przykładem takiej nudy jest dla mnie to ciasto. Nie ma tutaj nic udziwnionego. Typowo jesienne połączenie orzechów i jabłek daje jednak fantastyczne doznania. Najlepiej smakuje drugiego dnia gdy kruche blaty przejmą trochę wilgoci od jabłek. Bardzo polecam:)  Źródło Składniki na ciasto:  50 dag mąki 30 dag masła 15 dag cukru 2 żółtka 1 jajko 1 łyżeczka proszku do pieczenia 2 łyżki śmietany  Mąkę wymieszać z proszkiem do pieczenia i cukrem, dodać, zimne masło, zrobić kruszonkę. Dodać żółtka, jajko oraz śmietanę i zagnieść ciasto. Schłodzić i podzielić na 3 części. Wyłożyć na przygotowaną formę.  Użyłam blaszki o wymiarach 24/32 cm. Składniki na masę jabłkową:  2 kg jabłek 2 łyżki mąki ziemniaczanej cukier do smaku 2 łyżki soku z cytryny Jabłka uprażyć z cukrem, cały czas mieszając. Dodać sok  z cytryny, następnie mąkę ziemniaczaną. Dokładnie wymieszać. Składniki na masę orzechową:  30 dag orzechów 10 dag masła 10 dag cukru 2 łyżki miodu  Masło rozpuścić z cukrem i miodem, dodać posiekane orzechy, wymieszać i gotować około 5 min. Wyłożyć masę orzechową na jeden kruchy blat i piec wszystkie 3 w rozgrzanym do 180 stopni piekarniku przez 20 min. Upieczone kruche blaty przekładać masą jabłkową, na wierzchu ułożyć blat z orzechami. Smacznego:) 