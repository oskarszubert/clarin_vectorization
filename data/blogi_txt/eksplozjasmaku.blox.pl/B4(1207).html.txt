Tak dawno nie robiłam sernika, że prawie zapomniałam o jego istnieniu. A wiśnie, kokos i delikatna masa serowa to było to czego mi dzisiaj potrzeba. Użyłam mrożonych wiśni, jednak nie rozmrażałam ich. Dzięki temu nie obciążyły zbytnio masy serowej. Składniki na ciasto:  100 g margaryny lub masła szklanka mąki 2 jajka 2 łyżki cukru 1 płaska łyżeczka proszku do pieczenia Zimną margarynę posiekać z mąką, proszkiem i cukrem. Dodać żółtka i wyrobić gładkie ciasto. Podzielić je na dwie części, 3/4 i 1/4. Większą częścią wyłożyć przygotowaną blachę o wymiarach 24/32 cm, mniejszą zawinąć w folię i włożyć do zamrażalnika. Ciasto wstawić do nagrzanego do 180 stopni piekarnika i podpiec 15 min. Składniki na masę serową:  800 g sera białego 250 g serka mascarpone 5 jajek 100 ml likieru kokosowego np. Malibu 2 szklanki wydrylowanych wiśni, mogą być mrożone 100 g wiórek kokosowych 3/4 szklanki cukru 2 łyżki mleka w proszku  Ser zmielić trzykrotnie. Dodać serek mascarpone, jajka, cukier, likier kokosowy, mleko w proszku. Ubijać krótko mikserem. Przełożyć masę na podpieczony spód. Na masie serowej ułożyć wydrylowane wiśnie. Z pozostałych białek ubić sztywna pianę z 1/2 szklanki cukru, dodać wiórki kokosowe, wymieszać i przełożyć na masę serową. Na wierzch zetrzeć zamrożone ciasto. Wstawić sernik do piekarnika. Piec w 180 stopniach przez ok. 1 godzinę. Studzić w piekarniku. Po wystudzeniu można posypać cukrem pudrem. Smacznego:) 