W tym tygodniu miałam nie brać udziału w Weekendowej Piekarni ale kiedy Andzia pokazała swoją propozycję, nie mogłam się powstrzymać. I chociaż zazwyczaj piekę w soboty, a jutro w związku z imieninami  mam już zajęty cały dzień, postanowiłam szachownicę drożdżową upiec w piątek. I bardzo się z tego cieszę, bo szachownica jest bardzo smaczna, puszysta i mięciutka. Bardziej do smaku przypadły mi białe bułeczki ale kakaowe były równiez całkiem dobre. No i wygląd jest całkiem orginalny.   Składniki:  30 g drożdży  5 łyżek cukru  1/3 szklanki ciepłego mleka  1 jajko  szczypta soli  1,5 szklanki mąki  3 łyżki kakao  3 łyżki śmietanki kremówki   Drożdże wymieszać z łyżką cukru, dodać mleko, pozostały cukier, jajko i sól. Wszystkie składniki dokładnie wymieszać i wlać do przesianej mąki. Zagnieść ciasto, starannie je wyrobić (przez około 15 minut) i podzielić na 2 części. Do jednej części dodać kakao wymieszane ze śmietanką kremówką. Oba ciasta przykryć ściereczkami i odstawić w ciepłe miejsce do wyrośnięcia (około 2 godziny). Uformować taką samą ilość jasnych i ciemnych kulek. Małą formę wysmarowaną masłem i oprószoną bułką tartą wyłożyć na przemian jasnymi i ciemnymi kulkami. Odstawić do wyrośnięcia (około 45 minut). Wstawić do nagrzanego do 180 stopni piekarnika i piec przez około 20-25 minut. Jasne kulki posypać kakao a ciemne cukrem pudrem. 