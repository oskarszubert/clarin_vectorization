Kupiłam wczoraj kilogram czereśni i pół dnia  głowiłam się co z nich zrobić. W grę wchodziło ciasto, clafoutis a w końcu zdecydowałam się na muffinki. Przepis zaczerpnęłam z lipcowego numeru Soli i pieprzu z tym że tam muffinki były z malinami i wyglądają zupełnie inaczej niż moje. Dodatek sera ricotty sprawił, że ciasto ma bardzo fajną konsystencję, podobną do chleba aksamitnego. Wypróbuję ten przepis również z malinami bo jest naprawdę smaczny.  Składniki:   400 g czereśni   1 jajo 75 ml oleju   150 g sera ricotty   200 g mąki pszennej   1 op. proszku do pieczenia (dałam 2 łyżeczki)   sól   130 g cukru Piekarnik rozgrzać do temperatury 200 stopni. Czereśnie wypestkować. Jajo wymieszać z olejem i ricottą. Mąkę wymieszać z proszkiem do pieczenia, szczyptą soli oraz cukrem, wsypać do masy serowej, ponownie wymieszać. Dodać czereśnie i całość jeszcze raz wymieszać. Blachę na muffinki wysmarować tłuszczem i wlać ciasto. Piec około 20 minut. 