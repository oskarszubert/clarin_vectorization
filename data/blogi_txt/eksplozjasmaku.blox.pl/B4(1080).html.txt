Rezultatem  mojego drugiego spotkania  w wirtualnej kuchni z Andrzejem i Ireną jest ta oto ryba. Zdecydowałam się na nią zachęcona przez Andrzeja chociaż każdy kto do mnie zagląda wie, że za rybami nie przepadam. Staram się jednak do nich przekonać i ostatnio coraz częściej je przygotowuję bo przecież warto je jadać. Kiedy zabrałam się za rybę w kubańskim stylu trochę się przestraszyłam, że taka "goła" ryba  nie bedzie nam smakować. Zazwyczaj starałam się wybierać przepisy z panierką, grubą warstwą warzyw czyli musiało być coś co przytłumi ...smak ryby. Tutaj jest co prawda dość intensywny sos oliwkowo-kaparowy ale ryba jest mocno wyczuwalna. No i jakie było moje zdziwienie, kiedy okazało się, że ryba wszystkim smakuje. Mnie również. Do zastąpienia okonia morskiego wybrałam dorsza, którego kruche mięsko fajnie  rozpadało się pod naporem widelca. Całość podałam jak zwykle u mnie z przysmażanymi ziemniaczkami i muszę powidzieć, że to był naprawdę smaczny obiad. Dziękuję Andrzejowi , bo gdyby nie on nigdy bym się nie zdecydowała na tę rybę:) Składniki:   2 łyżki oliwy    półtorej szklanki cebuli pokrojonej w plasterki    2 łyżki roztartego czosnku    4 szklanki posiekanych i bez pestek pomidorów śliwkowych półtorej szklanki białego wytrawnego wina   2/3 szklanki pokrojonych w plasterki nadziewanych zielonych oliwek,   ¼ szklanki kaparów   1/8 łyżeczki płatków papryki   4 filety po ok. 25 dag z okonia morskiego (u mnie dorsz)   2 łyżki masła   ¼ szklanki świeżo posiekanej kolendry.    Na oliwie podsmażyć cebulę. Dodać czosnek i smażyć przez minutę. Dodać pomidory i gotować Aż będą prawie miękkie. Dodać wino, oliwki, kapary i płatki papryki. Zagotować. Włożyć filety rybne. Przykryć i dusić 10 – 12 minut. Wyjąć rybę i trzymać w cieple. Do sosu dodać masło i gotować do zgęstnienia. Na koniec dodać kolendrę. Rybę podawać polaną sosem. Smacznego:) 