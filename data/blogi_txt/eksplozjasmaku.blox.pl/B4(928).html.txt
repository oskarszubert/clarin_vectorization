Dzisiaj ciąg dalszy moich zachwytów nad piwem. Ale nie trunkiem tylko składnikiem do ciasta. Że piwo sprawdziło się przy rybie czy  gulaszu czy  innych wytrawnych daniach to mnie nie zdziwiło ale, żeby kruche ciasto z piwem było tak wspaniałe to naprawdę jestem zaskoczona. Jest rewelacyjne, zarówno pod palcami w czasie wyrabiania, jak i potem, podczas konsumpcji. Do zrobienia tych ciastek zainspirowała mnie Ewa Wachowicz ale gdy przejrzałam swój zbiór przepisów okazało się, że mam wiele podobnych i napewno je wypróbuję. Tymczasem polecam piwoszki:) Składniki:   4 szklanki mąki   500 g masła lub margaryny   1 szklanka piwa jasnego   1 jajko   marmolada ( u mnie powidła) cukier puder do dekoracji   Mąkę posiekać z masłem (jak na kruche ciasto). Dolać piwo i zagnieść. Zawinąć w folię i schłodzić w lodówce przynajmniej 1 godzinę. Następnie, rozwałkować, wyciąć kwadraty, nałożyć marmoladę i złożyć jak kopertę. Posmarować roztrzepanym jajkiem. Piec w nagrzanym do 220 stopni  piekarniku 20-30 minut. Po upieczeniu ozdobić lukrem lub posypać cukrem pudrem. Smacznego:) 