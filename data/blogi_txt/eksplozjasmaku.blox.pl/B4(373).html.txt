Chyba wszyscy uwielbiają dania jednogarnkowe, prawda? Ja też je lubię, bo zazwyczaj są bardzo aromatyczne. Wszystkie składniki zapakowane do jednego garnka dają z siebie wszystko i mieszają się nawzajem więc nie ma rady,  to danie musi być pyszne. Z ciecierzycą nie jestem tak bardzo zaznajomiona, ale zdarza mi się od czasu do czasu coś przyrządzić. Jednak problem z nią mam taki, że nigdy nie wiem kiedy jest dobrze ugotowana. Do tego gulaszu trochę ją podgotowałam bo bałam się, że nie zdąży ugotować się razem z mięsem. I chyba dobrze zrobiłam. Z podanego przepisu wychodzi porcja dla 4 osób, bardzo pożywnego, aromatycznego gulaszu.  Źródło: Moje Gotowanie + z moimi zmianami Składniki:  30 dag suszonej ciecierzycy 70 dag mięsa (u mnie szynka wieprzowa bez kości) 1 cebula 3 ząbki czosnku 1 łyżeczka cukru 1 papryczka chilli 2 łyżki oleju sól, pieprz, mielona papryka puszka pomidorów 1 łyżeczka suszonego oregano 100 ml białego wytrawnego wina szklanka bulionu natka pietruszki Ciecierzycę namoczyć na noc. Gotować w oddzielnej wodzie al dente (ok. 1 godz). Mięso pokroić w kostkę. Cebulę i czosnek posiekać. Papryczkę przeciąć wzdłuż, usunąć pestki i drobno posiekać. W garnku rozgrzać olej i na dużym ogniu obsmażyć mięso z każdej strony. Oprószyć solą i pieprzem. Zdjąć z patelni. Na tłuszcz ze smażenia wrzucić cebulę, czosnek, zeszklić. Dodać mięso, podgotowaną ciecierzycę, chilli i pomidory z zalewą. Wlać bulion i wino. Dusić ok. 1 godz. 30 min.  Smacznego:) 