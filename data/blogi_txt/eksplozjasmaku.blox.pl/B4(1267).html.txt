Niedawno widziałam w programie Ewy Wachowicz ciekawy przepis na spaghetti. Właściwie kiedy oglądałam program, makaron mnie nie zachwycił ale kiedy kilka dni później nie miałam zbyt wiele czasu na zrobienie obiadu a jeść się chciało natychmiast, przypomniałam sobie o tym przepisie. I okazało się, że to spaghetti jest naprawdę tak dobre jak zachwalała je Ewa Wachowicz. Danie jest bardzo proste, składa się tylko z kilku składników i przygotowuje sie je tyle czasu  co potrzeba na ugotowanie makaronu. Autorka  podkreślała kilkakrotnie, że oliwa powinna być naprawdę dobrej jakości. Ja użyłam oliwy z oliwek o smaku cytrynowym, i dopóki nie spróbowałam dania, trochę się obawiałam , że cytrynowa nuta zdominuje smak całości ale czosnek i chilli zrobiły swoje. Bardzo polecam to danie:)  Składniki: 500 g makaronu spaghetti 100 ml oliwy z oliwek 1 główka czosnku 1 ostra papryczka chilli parmezan garść posiekanej natki pietruszki  Ugotować makaron al dente w osolonej wodzie. Czosnek pokroić w kostkę, papryczkę przekroić na pół, usunąć gniazda i pokroić w paseczki. Na patelnię wlać oliwę, wrzucić czosnek i papryczkę, chwilę posmażyć.  Odcedzony makaron wrzucić na oliwę i chwilę potrzymać na ogniu. Dokładnie wymieszać, aromatyczna oliwa powinna pokrywać cały makaron. Danie podawać posypane startym parmezanem i natką pietruszki. Smacznego:) 