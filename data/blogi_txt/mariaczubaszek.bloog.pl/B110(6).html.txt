Dawno, dawno temu, kiedy byłam młoda, chciałam zostać dziennikarką. Na szczęście nie udało mi się  i  zostałam tzw. autorką rozrywkową. I nie żałuję. Bo z wiekiem doszłam do wniosku, że (trawestując starą piosenkę ) „jedno co warto, to uśmiać się warto."To po pierwsze. A po drugie, nie podoba mi się motto dzisiejszego dziennikarstwa. Że dobra wiadomość, to żadna wiadomość. Osobiście lubię dobre i dlatego z dzisiejszej prasy wybrałam tylko takie.Na początek , moim zdaniem, najlepsza. Prawo i Sprawiedliwość wynajmie otóż profesjonalną agencję marketingową do zbadania, którzy politycy tej partii korzystnie wypadają w mediach, a którzy powinni opanować swoje parcie na szkło  Sondaż ma podobno dać Jarosławowi Kaczyńskiemu twardy argument, by zakazać wystąpień przed kamerami Przemysławowi Gosiewskiemu, Karolowi Karskiemu, Markowi Suskiemu i Krzysztofowi Jurgielolowi. Wprawdzie dorzuciłabym jeszcze paru, ale to i tak dobra wiadomość.Druga - premier Tusk chce wyrzucić połowę posłów i zlikwidować Senat .Chcieć nie zawsze móc, ale liczą się dobre chęci.I jeszcze dwa dobre (bo niepolityczne) newsy. Z dzisiejszego Faktu.„Jacek Stachursky  nie jest pantoflarzem" a „Beata Kozidrak, zawsze piękna i młoda, wciąż nas zachwyca swoją urodą."I niech mówią, że dobra wiadomość to żadna wiadomość 