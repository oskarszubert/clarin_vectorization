Przez cały rok zastanawiamy się, jak przeżyć? – mówi w dzisiejszej „Wyborczej” ks. prof. Waldemar Chrostowski – W dniu Wszystkich Świętych pomyślmy, jak żyć. - Pan paprykarz – przypomniała córka mojej sąsiadki – pytał o to  przed wyborami. - Ale chodziło mu o to  jak przeżyć. Chociaż podejrzewam, że on akurat nie ma z tym problemu.  - To po co pytał? - A co to?!? Zapytać już nie można? Przyznała, że, oczywiście, można. I spytała, jak mogłam się spodziewać, co myślę o Halloween. - Jestem za. Lubimy straszyć i być straszeni. Zwłaszcza na niby. Ja w każdym razie wolę być straszona dynią niż PiS-em. - Ale po pierwsze nie wszystko można zbyć śmiechem, a po drugie, Halloween to zwyczaj pogański. - Nasze Zaduszki też mają swoje źródło w czasach pogańskich. Przyznaje to wspomniany ks. prof. Chrostowski. Przecież ludzie umierali zanim pojawiło się chrześcijaństwo. Podejrzewam, że nawet wtedy, zanim pojawiły się papierosy. - Wiedziałam - obruszyła się – że pani to powie. - Bo to prawda. Wszyscy żyją tylko do śmierci. I dlatego warto się z nią oswajać. - Przez wygłupy? Bo jedno co warto, to uśmiać się warto? - To też. Poza tym jedno drugiemu nie przeszkadza. Dzisiaj można włożyć na głowę dynię, a jutro położyć na grobach bliskich kwiaty. I postawić znicze. A że dyni z głowy, czy jakiejś maski z twarzy nam nie ukradną, natomiast znicze i kwiaty mogą, to już zupełnie inne sprawa. 