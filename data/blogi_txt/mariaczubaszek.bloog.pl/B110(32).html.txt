Może nie powinnam powtarzać tego akurat teraz, tuż po warszawskich Targach Książki, ale powtórzę. Od pewnego czasu odnoszę wrażenie, że więcej osób pisze  niż czyta. - A kiedy pani - z nieszczerą ciekawością zagadnęła córka mojej sąsiadki - znowu coś machnie? Bo z tego co wiem, trzy książeczki już pani machnęła. - Nie twierdzę - zauważyłam - że jestem bez winy. - Dobra, dobra - machnęła ręką - To kiedy znowu pani coś machnie? - Kiedy wszyscy już machną. - Zaraz! - ożywiła się - Przecież jakieś dwa lata zaczęła pani, w swoim bloogu, pisać książkę! - Ale , na szczęście, przestałam. Kiedy moja bohaterka przekroczyła granicę głupoty. - E, tam! - wzruszyła ramionami - Mogą być lekarze bez granic, mogą być bez granic bohaterki. A może wypaliła się pani? Sorki - dodała pospiesznie - ale sama pani mówi, że młodość musi się wyszumieć, a starość wypalić. - Dzisiaj wypaliłam dopiero 10. - No! To na co pani czeka? Sięgnęłam po kolejnego papierosa. - Nie mówię o paleniu - prychnęła - tylko o pisaniu! Na czym pani skończyła? - Nie pamiętam. - Nikt nie pamięta! - pocieszyła mnie - Może więc pani kontynuować, od czego  pani chce! Wiedząc, że jak sobie coś ubrda, to nie ma „zmiłuj się", dla świętego spokoju, zaczęłam: „Alicja zbudziła się w środku nocy z przeświadczeniem, że czegoś nie pamięta. Nie ze swego snu, ale ze swego życia. Czegoś bardzo ważnego. Co wracałoby pewnie w koszmarach sennych. Gdyby mogła sobie przypomnieć, co to było. Ale nie mogła. A teraz nie mogła również zasnąć  Zapaliła nocną lampkę, wygramoliła się z łóżka i poszła do kuchni zrobić sobie kawę. Czekając aż zagotuje się woda, zerknęła na leżącą na stole gazetę. Jej wzrok przykuło zdjęcie mężczyzny. Był już silnie dorosły i nikogo jej nie przypominał, ale przecież 26 lat temu wyglądał pewnie inaczej. Dlaczego, zastanowiła się, 26 lat temu? I w tym momencie palnęła się z liścia w czoło. To, czego tak długo nie mogła sobie przypomnieć, zdarzyło się właśnie 26 lat temu. Miała wtedy 16 lat, zagrała jakąś małą rólkę w filmie, a po zdjęciach reżyser wziął ją do swego apartamentu ... - I wykorzystał?!?! - przerwała córka mojej sasiadki. - Skąd wiesz? - zdziwiłam się. - Bo parę dni temu o podobnym przypadku czytałam. Nie przyznałam się, ale ja też. Przecież sama bym tego nie wymyśliła. Może faktycznie się wypaliłam? 