Podobno człowieka łatwiej wzruszyć niż rozśmieszyć. Tak przynajmniej uważa większość autorów i aktorów. Politycy natomiast powinni mieć świadomość, że łatwiej im ludzi… - Wzruszyć? – strzeliła, jak kulą w płot, córka mojej sąsiadki. - Takiej opcji nie ma. Politykom łatwiej ludzi wkurzyć niż rozśmieszyć. A Władysławowi Serafinowi, szefowi kółek rolniczych, to się udało. Dlatego, jak mawia młodzież, pełen szacun! - Mówi pani – zdziwiła się  – poważnie? - Oczywiście! Dawno  nic mnie tak nie rozśmieszyło, jak jego poniedziałkowa konferencja!   - „To nie ja nagrywałem – przypomniała – tylko kamera!” - A „ PSL to nie jest partia stołków.” Uśmiałam się jak norka! - Wczoraj, na urodzinach pana Serafina - zachichotała – też było śmiesznie. Mimo, że dziewczyny nie tańczyły kankana ani „Jeziora łabędziego”, tylko  mu śpiewały. - Mniej śmiesznie było, niestety, wczoraj w Sejmie. Gdzie tylko 88 posłów, z panią marszałek Kopacz zresztą, było za debatą o związkach partnerskich. Nie tylko homo, ale również hetero seksualnych. 323 zagłosowało przeciw. - Bo projekty SLD i Ruchu Palikota po pierwsze są nie zgodne z Konstytucją, a po drugie,   wprawdzie Konstytucja gwarantuje równość wszystkim, to zdaniem niektórych nie chroni zachowań  niegodnych. - Powiedzmy. Ale mam pytanie. Czy  wszystkie „dwupłciowe „ małżeństwa, tak chronione przez przeciwników związków partnerskich, zachowują się zawsze godnie? Chociażby w stosunku do własnych dzieci? Bo ja bym z tym dyskutowała W przeciwieństwie do większości naszych posłów, dla których sprawa jest bez dyskusji. 