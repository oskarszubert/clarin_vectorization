Oszczędnością i pracą ludzie się bogacą. - Bardziej chyba oszczędnością - zauważyła córka mojej sąsiadki - Widziała pani prywatną rezydencję prezydenta Janukowycza? - Po pierwsze byłego prezydenta - sprostowałam - a po drugie, nie myślisz chyba, że do takiego bogactwa doszedł oszczędnością. - Tylko pracą? - Tego nie powiedziałam. - I dobrze. Bo i tak bym nie uwierzyła! Wie pani, ile by musiał pracować, żeby tak się urządzić?!? - Wspominałam ostatnio… - Że już premier Churchill - przerwała z irytacją - powiedział, że polityka to całkiem dochodowy interes. Wierzę. Ale nie uwierzę, że aż tak dochodowy! Więc jeśli politycy się bogacą, to bardziej chyba oszczędnością niż pracą. - Jak to się mówi, grosz do grosza… - A żeby pani wiedziała! Żona posła Hofmana na przykład zaoszczędziła ostatnio 12 zł i 80 groszy, płacąc za prywatny kurs taksówką, sejmową kartą męża. - I taksówkarz , jak doniósł wczorajszy "Fakt", wyleciał za to z pracy. - Za to, że przewiózł żonę pana posła "na sejm"?!? Za głupie 12 zł i 80 groszy?!? - Za to, że doniósł o tym do redakcji "Faktu". Ale fakt, że wyszło głupio . 