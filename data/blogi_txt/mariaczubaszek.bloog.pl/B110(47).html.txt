Ludzie pobierają się na dobre i na złe. - Na złe - obruszyła się córka mojej sąsiadki - w życiu nie wyjdę za mąż! Bez ślubu jest mi wystarczająco źle! To po co ślub? - Choćby po to, żeby po latach dostać medal. - Za co? - zainteresowała się - Za długotrwałe pożycie małżeńskie. W jednym związku. - Jak długotrwałe? – spytała czujnie. - 50-cioletnie. - O, matko! - jęknęła -  Pół wieku z jednym facetem?!? - Szczęśliwi czasu nie liczą. A poważnie… podobno najgorszych jest pierwszych 20 lat. Potem już leci. Nie zdąży się człowiek obejrzeć… - Ten mój – przerwała niechętnie – na pewno zdąży! Już teraz nie ma kobiety, za którą by się nie obejrzał! A co będzie po ślubie? - Przekonasz się, jak się pobierzecie. Kto nie ryzykuje, ten nie pije szampana. A na 50-tą rocznicę pożycia nie chciałabyś się napić? - Fakt – przyznała - że warto by było opić ten medal…Wszyscy po 50-ciu latach dostają? - Tego nie wiem. Ale na pewno wszyscy zasługują. No, chyba że w ostatniej chwili komuś odbije. - Może pani – poprosiła – jaśniej? - W tym roku odznaczenie zostało przyznane , między innymi, małżeństwu z gminy Jordanów. Przeżyli ze sobą, długo i szczęśliwie, przeszło 50 lat. - I co? - Parę tygodni temu, podczas zakrapianej alkoholem kolacji, on ją zabił. - Na śmierć?!? - Niestety. - Ale dlaczego? - Tego jeszcze nie wiadomo dokładnie. - I co z medalem? - Jest problem. Bo wymaganych 50 lat przeżyli… - I nie mógł jeszcze trochę wytrzymać?!? Do wręczenia medalu?!? Trudno powiedzieć. Nie znam szczegółów. 