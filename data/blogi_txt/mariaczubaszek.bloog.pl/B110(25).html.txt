Obiecałam wczoraj córce swojej sąsiadki, że jeśli ona obejrzy prawyborczą debatę Komorowski - Sikorski, to ja obejrzę „Taniec z gwiazdami." Dzisiaj postanowiłam ją sprawdzić i spytałam, kto w debacie bardziej jej się spodobał. - A pani? - Jeśli mam być szczera, najbardziej spodobała mi się posłanka Anna Mucha. To naprawdę piękna kobieta. - Ale zrozumiałam - powiedziała niepewnie - że ona nie kandyduje. - I  dobrze - potwierdziłam - zrozumiałaś. Bo wybory prezydenta to nie konkurs piękności. A czego z wczorajszej debaty dowiedziałaś się o kandydatach na kandydatów? - Że minister Sikorski, jeśli zostanie prezydentem, nie zrobi szefem swojej kancelarii Janusza Palikota, a marszałek Komorowski,  nie zrobi szefem swojej kancelarii Romana Giertycha.   Zrezygnowałam z dopytania, czego dowiedziała się poza tym, bo z pewnością spytałaby, czego ja dowiedziałam się jeszcze. A ponieważ, szczerze mówiąc, niczego nowego się nie dowiedziałam, zmieniłam temat. - A kto spodobał ci się najbardziej we wczorajszym „Tańcu z gwiazdami"? - A pani? - Marcin Wyrostek. - Ten akordeonista?!? - Właśnie. Zwycięzca programu „Mam talent". On rzeczywiście ma talent. - Ale w „Tańcu z gwiazdami" nie tańczy! -  I właśnie dlatego najbardziej mi się wczoraj spodobał. - Nie rozumiem... - Pewnie nie ty jedna. Po prostu nie przepadam za facetami kręcącymi pupami, trzymającymi ramę itp. Mnie  tacy  nie ruszają. - A można wiedzieć - spojrzała na mnie tym swoim wzrokiem zranionej sarny - jacy panią ruszają? - Tańczący? Np. hip hop i jazz. W programie „You Can Dance". A wracając do „Tańca z gwiazdami"... Tak bloogiem a prawdą, najbardziej podoba mi się Julia Kamińska. Tak jak w prawyborczej debacie Anna Mucha. To naprawdę piękne kobiety! Aż przykro patrzeć. 