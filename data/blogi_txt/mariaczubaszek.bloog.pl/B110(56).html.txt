Równouprawnienie równouprawnieniem, ale praw natury się nie przeskoczy. Urodzić dziecko może tylko kobieta. I tego bym się trzymała. - A jest inna opcja? – zdziwiła się córka mojej sąsiadki . - Poszerzona. Kobieta nie tylko może urodzić dziecko, ale jeśli zaszła w ciążę, to musi urodzić.  Chyba, że dziecko zostało poczęte w wyniku gwałtu. - To zrozumiałe. - Nie bardzo. Bo skoro zdaniem autorów zaostrzonej ustawy aborcyjnej każde życie, nawet poważnie zagrożone ciężkim i nieuleczalnym upośledzeniem, powinno być chronione od chwili  poczęcia, to dlaczego zostawili możliwość aborcji  w przypadku  gwałtu? Powinni też zakazać. - Wszystko po kolei. Obrońcy życia nie ukrywają, że dążą do całkowitego zakazu aborcji. - Zapominają tylko, że żadna, nawet najbardziej liberalna ustawa, w żadnym przypadku nie nakazuje aborcji, tylko daje kobiecie możliwość wyboru. - W zgodzie z własnym sumieniem. Mówiła już pani  - przypomniała niechętnie. - I zawsze będą to mówić. Urodzić dziecko może tylko kobieta. Ale może, to nie znaczy musi. - Cokolwiek to znaczy… - Wiem. - Co? - Swoje. I mam nadzieję, że wyjdzie na moje. 