- Czuła pani kiedyś motyle w brzuchu? - spytała  ostatnio miła pani redaktor, przeprowadzająca ze mną wywiad na okoliczność zbliżającej się wiosny. Wprawdzie mam już za sobą wiele wiosen (i lat), odpowiedziałam, zgodnie zresztą z prawdą, że nigdy. A gdybym kiedyś poczuła, pewnie zrobiłabym sobie USG jamy brzusznej. - Współczuję pani - westchnęła córka mojej sąsiadki. - Niepotrzebnie. USG podobno nie boli. - Wie pani - żachnęła się - że nie o to chodzi! - Tylko? - O to , że chyba nigdy nie była pani naprawdę zakochana! - Bo nie czułam w brzuchu motyli? Nie żartuj. Co  zakochanie się, czy choćby tylko zauroczenie, ma wspólnego z brzuchem? Wedle mojej wiedzy, brzuch bywa konsekwencją. Ale i wtedy nie chodzi o motyle. Można najwyżej zaśpiewać „Motylem byłam, ale przytyłam." - Naprawdę pani współczuję - powtórzyła z dezaprobatą - Gdyby choć raz poczuła pani w brzuchu motyle.... - Wiedziałabym - przerwałam - nawet bez USG,  że szybko mi to przejdzie. - Skąd ta pewność? - Stąd, że motyle żyją, niestety, krótko. Coś koło miesiąca. Poważnie. Pamiętam ze szkoły. 