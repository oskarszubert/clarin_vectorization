Nie chodzę na śluby gwiazd i celebrytów. - Bo nie jest pani – spytała ironicznie córka mojej sąsiadki – zapraszana? - To też. Ale jest jeszcze inny powód. - Mianowicie? - Najlepiej ujęła to kiedyś Kalina Jędrusik. Wyjaśniając, dlaczego nie wybiera się na ślub (chyba trzeci) Bogusia Łazuki: „Jeszcze będę miała okazję. A bo to ostatni raz się żeni?” - Też prawda – zgodziła się – Ale powiedziała pani kiedyś, że nie chodzi również na pogrzeby. - Swoich znajomych. Zgadza się. Jestem pewna, że będę miała jeszcze okazję. A bo to ostatni z nich odchodzą? Teraz już biorą „z mojej półki”. - Czy pani – obruszyła się – nie potrafi rozmawiać poważnie nawet o śmierci? - Uważam, że z nieuniknionym należy się  oswajać. Zamiast chować głowę w piasek… - Wkładać – przerwała - na głowę dynię?!? - Nie codziennie. Ale raz do roku, nie zaszkodzi. Dlatego jestem za Halloween. 