Dziś tematem numer jeden są wczorajsze fałszywe alarmy o podłożonych, w 22 instytucjach na terenie całej Polski, bombach. Jeden podejrzany został już zatrzymany, a jeden z tabloidów nazywa go bydlakiem, inni komentatorzy psychopatą, jeszcze inni niebezpiecznym żartownisiem. - A pani – nie byłaby sobą córka mojej sąsiadki, gdyby nie spytała – jak by go nazwała? - Jak go zwał - wzruszyłam ramionami - tak go zwał. To akurat nie ma większego znaczenia. Ważne jest tylko co autorowi, lub autorom (bo sprawa jest podobno rozwojowa) takiej akcji grozi. - Nie słyszała pani? – zdziwiła się - Nawet 8 lat odsiadki! – Teoretycznie. Praktycznie, przypuszczam, że wątpię. W ubiegłym roku było ponad 100 fałszywych alarmów, a mimo ujęcia sprawców, tylko niespełna 20 spraw zakończyło się wyrokiem. Jakimkolwiek. - Dlaczego? – zdziwiła się jeszcze bardziej. - Nie wiem. Wiem natomiast, że gdyby to ode mnie zależało, to  bym komuś takiemu nogi z dupy wyrwała! - A w przypadku nieletniego? Bo zdarza się, że na takie pomysły wpadają również dzieciaki. - Wiem. - I co wtedy pani by zrobiła? - Szczeniakowi? Nóżki z pupci bym wyrwała! Bo czego się Jasia nie nauczy…. 