Zapowiada się gorący, niezależnie od pogody, weekend. Liderzy największych partii przedstawią, Jarosław Kaczyński w Sosnowcu, a Donald Tusk w Chorzowie, swoje wizje Polski. - Z tego, co pamiętam – przypomniała córka mojej sąsiadki – pan premier Tusk nie jest raczej wizjonerem. Co mu zresztą zarzuca Jarosław Gowin. Były minister jego rządu a niewykluczone, że przyszły szef Platformy. - Moim zdaniem wykluczone. - Dlaczego? - Dlatego. - To jest jakiś argument - zgodziła się – ale po co, w takim razie, rzucił panu premierowi rękawicę?  - Jeśli zdobędzie 15% głosów, to już będzie sukces. A wygrana Donalda Tuska nie będzie tak spektakularna. Co z pewnością ucieszy nie tylko opozycję, ale również paru członków Platformy. Na czele z posłem Godsonem, któremu na pewno jest bliżej do Gowina. - A najbliżej chyba do PiS-u. Nie sądzi pani, że może, tak jak kiedyś już groził, odejść z PO? - Jeśli chcesz mnie sprowokować, żebym powiedziała, że poseł Godson zrobił swoje i może odejść, to nic z tego. Może jestem głupia, ale nie do tego stopnia. 