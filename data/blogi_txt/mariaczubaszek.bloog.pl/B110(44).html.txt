Córka mojej sąsiadki postanowiła (nie po raz pierwszy i, jak podejrzewam, nie po raz ostatni) definitywnie zerwać ze swoim narzeczonym. - Nie  lepiej – spytałam dla podtrzymania rozmowy – poczekać, aż on to zrobi?  – A co by to zmieniło? – wzruszyła ramionami – Najważniejsze, że trzeba to skończyć.. - Ale jeśli on skończy, będziesz miała pretensje do niego. A jeśli ty, będziesz mogła mieć pretensje tylko do siebie. Zastanowiła się. - To poczekasz? - A jeśli – spytała wyraźnie nie przekonana - nie doczekam się? Podobno mężczyzna nigdy nie kończy. - Kto tak powiedział? - Leszek Miller. Kiedyś mówił, że mężczyznę poznaje się po tym, jak kończy, a teraz, kiedy został przewodniczącym klubu SLD, powiedział, że mężczyzna nigdy nie kończy. - Może w polityce. Zresztą on sam zdecydował się zawalczyć z Kaliszem, bo w nocy przed wyborami miał sen. - I usłyszał – zachichotała – głos anioła?  - Właśnie. Co w tym śmiesznego? - Bo jest pani pewna, że nie był to „Głos anioła” Piotra Kupichy? O tym nie pomyślałam. Błąd. 