Z różnych, nierzadko bardzo różnych, głosów na temat zaskakującej decyzji papieża Benedykta XVI, mnie osobiście najbardziej podoba się wypowiedź (na łamach „Tygodnika Powszechnego”) księdza Adama Bonieckiego. A szczególnie jej fragment, nawiązujący do dramatycznych, ostatnich miesięcy pontyfikatu Jana Pawła II: „Trzeba być wdzięcznym Benedyktowi za to, że pokazał, jak można rozwiązać problem urzędu i starości oraz słabości”. Też tak uważam. - A niektórzy – zauważyła zaczepnie córka mojej sąsiadki – uważają, że to ucieczka. - Mają prawo tak uważać. A ja mam prawo z nimi się nie zgadzać. - Pani lubi się nie zgadzać. Przez przekorę? - Przez rozum. Każdy ma swój. Przynajmniej powinien mieć. - Pije pani do Palikota? - Skąd ci to przyszło do głowy? - Bo trzeba nie mieć rozumu, żeby palnąć to, co palnął! - Wyszło rzeczywiście głupio – przyznałam – ale uważam, że doniesienia o śmierci Ruchu Palikota są przedwczesne. - Uważa pani – zdziwiła się – że po tym wszystkim nie zniknie ze sceny politycznej? - Niknie, to według wczorajszego Super Expressu, Perfekcyjna Pani Domu. - Jak to?!? - Tak to. Napisali, że Małgorzata Rozenek niknie w oczach. Ale spoko. Z TVN na pewno nie zniknie. 