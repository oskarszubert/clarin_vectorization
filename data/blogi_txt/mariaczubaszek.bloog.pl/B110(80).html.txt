Wczoraj wróciłam z Darłowa, gdzie miałam przyjemność uczestniczyć w trzecim już Festiwalu Media i Sztuka. Przyjemność tym większą, że jako osoba silnie dorosła, spotkałam się z gośćmi tej wspaniałej imprezy w Dniu (nazwanym przez organizatorów)  „Nasz mały PRL”. A ponieważ były to moje najpiękniejsze lata… - W czasach PRL-u? – spytała niedowierzająco córka mojej sąsiadki. - Oczywiście. Bo byłam wtedy młoda. Na co mam już chyba nie wielu świadków, jako że większość z nich, jak sądzę, nie żyje.  Ale naprawdę byłam wtedy młoda i dlatego, choć wiem, że to niektórych dziwi, a może nawet oburza,  twierdzę, że były to moje najlepsze lata. A w każdym razie lepsze niż teraz. Bo lepiej być młodym niż starym. - To na pewno – zgodziła się – Ale poza tym ze wszystkim było gorzej. - Że ze wszystkim,  dyskutowałabym. Jako rodowita warszawianka pamiętam na przykład czasy, kiedy cały naród budował swoją stolicę. A teraz pan Piotr Duda chce całą stolicę zablokować. - A kto – zachichotała – bogatemu zabroni? Żartowałam. - Nie do końca. Biorąc pod uwagę, jaka kasa idzie na pensje działaczy związkowych… - Trudno – przerwała - żeby działali za darmo. - Mogą być finansowani ze składek swoich członków. Przecież to o nich walczą. Tak przynajmniej mówią. Problem w tym, że czasem ważniejsze jest, co się słyszy i widzi. 