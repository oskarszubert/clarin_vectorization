Pisałam ostatnio, że „You can dance"  oglądam głównie z ciekawości, co powie Ania Mucha. Natomiast „Tylko nas dwoje" oglądałam  z ciekawości, co pokaże, a dokładnie, w czym się pokaże, Mariusz Pudzianowski. Szczerze mówiąc, podejrzewam, że gdyby w finale wystąpił nie tylko w białym futrze, ale również w koronkowych stringach, (albo tylko w futrze i stringach) wygrałby jak chciał. A chciał chyba bardzo. Bo jak przyznaje, z wrodzoną skromnością, nie umie przegrywać. Przekonał się jednak, że można czegoś nie umieć, a można dać radę. Tak jak nie umiejąc śpiewać, można śpiewać (i nawet dojść do finału) tak w finale, nie umiejąc przegrywać, można przegrać. Identycznie zresztą (tyle, ze z tańczeniem) było swego czasu w „Tańcu z gwiazdami." Co nie zmienia faktu, że mnie osobiście w obu tych programach zadziwił. Nie sam Pudzian, (bo takich jego występów się spodziewałam) ale werdykt widzów, dzięki któremu był tak blisko wygranej. No cóż...Trawestując Jeremiego Przyborę, ciekawa jest widownia w upodobaniach swoich. A z innych ciekawostek... jak przeczytałam w jednym z kolorowych pisemek, Kasia Cichopek, gospodyni programu „Tylko nas dwoje", w półfinałowym odcinku przemieniła się na parę minut w seksowną, drapieżną tancerkę i piosenkarkę, żeby „odsłodzić" swój wizerunek.  Nawet, jeśli to się udało, to na krótko. W ubiegły piątek ,znowu chciało się wołać „słodko, słodko!" Niestety. Co Kubuś poradzi, że jest taki śliczny, a Kasia, że jest taka słodka? 