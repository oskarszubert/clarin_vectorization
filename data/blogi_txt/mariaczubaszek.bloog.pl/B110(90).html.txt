- Mogę panią o coś spytać? - zaskoczyła mnie córka mojej sąsiadki, bo pyta zawsze bez pytania, czy może. - Tak? - To mogę? - Wal. - Co będzie dalej z Ukrainą? Przepraszam…- zmieszała się, widząc moją minę - może nie powinnam o to pytać… - Dlaczego? - uspokoiłam ją - Dobre pytanie. - Więc? - Nie mam pojęcia! I obawiam się, że nikt tego nie wie. - Tak właśnie - westchnęła - myślałam. - To po co pytasz? - Bo wszyscy pytają! I wszyscy szukają odpowiedzi. - Powiedzmy, prawie wszyscy. - Sorry. Pani na przykład - zauważyła zaczepnie -szuka raczej brakującej jedynki . - Na listach do europarlamentu? - Na żadnych listach, do żadnego parlamentu, tylko do 12-tu zer! Które już pani ma, tylko brakuje pani przed nimi jedynki! - Fakt. A przydałaby się. Na dobry początek. Nawet dla Ukrainy. 