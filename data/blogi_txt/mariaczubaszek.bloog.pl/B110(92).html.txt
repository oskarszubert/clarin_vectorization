"Gęsi za wodą, kaczki za wodą…" - A Polacy - wcięła się córka mojej sąsiadki - za chlebem. - Można tak powiedzieć. Według ostatnich badań opublikowanych przez "Dziennik Gazetę Prawną" w ubiegłym roku wyjechało z Polski blisko pół miliona osób. Coraz częściej też Polacy decydują się do kraju nie wracać. - Naszych europosłów - zachichotała - też nie ciągnie do powrotu! Chyba wszyscy chcą znowu startować w wyborach 25 maja. Jak dzieci! - Możesz jaśniej? - "Zawsze niech będzie słońce" - zanuciła starą piosenkę - "zawsze niech będzie niebo, zawsze niech będzie mama, zawsze niech będę ja!"  - W Europarlamencie? - A jak! Gdzie im będzie tak dobrze?!? - A wiesz - odbiłam piłeczkę - co oni mówią? - Że pracują w Brukseli dla dobra Polski? - Oczywiście. Bo skoro, tłumaczą, wszędzie dobrze, gdzie nas nie ma, to dzięki temu, że jesteśmy tam, w Polsce jest dobrze. - To ja nie wiedziałam. - Ja też. Teraz to wymyśliłam. Na dobry koniec. 