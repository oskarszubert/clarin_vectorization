76% Polek woli czekoladę od seksu. Cokolwiek to znaczy, nie dziwię się. Bo czekolada podobno zawsze poprawia nastrój.  Córka mojej sąsiadki, choć jest łasuchem, zauważyła z pewną nieśmiałością, że seks również poprawia nastrój. Przyznałam, że z tego co pamiętam, to może poprawiać, ale nie musi. Jak powiedział bowiem  ostatnio w rozmowie z Grzegorzem Miecugowem (w TVN24) seksuolog, doktor Andrzej Detko, seks, dla wielu Polaków, wciąż  „lokuje się" między grzechem a powinnością. Stąd w pierwszym przypadku poczucie winy, w drugim, przysłowiowe bóle głowy. Coraz częściej zresztą  „dopadające"  już nie tylko kobiety, ale również mężczyzn. I trudno się dziwić. Może ją „boleć" głowa, może i jego.  - Chce pani powiedzieć - zdziwiła się - że ona ma ochotę...  - A on miał ciężki dzień, jest przemęczony ...  - Albo - wcięła się - ma kogoś na boku.  - Zdarza się. Ale  coraz więcej pań  też miewa skoki na boki.  - Kiedy partnera coraz częściej boli głowa...- obruszyła się - to kobieta co  ma robić?!?  - To, co lubi. A nawet, co woli. Sięgnąć po czekoladę. 