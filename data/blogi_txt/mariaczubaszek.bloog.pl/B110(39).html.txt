No to niektórzy będą mieli dylemat. Polska jest najważniejsza czy człowiek jest najważniejszy? - A dla pani? – spytała córka mojej sąsiadki. - Nigdy nie ukrywałam – przypomniałam – że dla mnie najważniejsze jest zdrowie. - Zaraz – dokończyła kąśliwie – po pieniądzach? - A żebyś wiedziała! - Wiem – wzruszyła ramionami – Dlatego mówię. A wie pani, o czym to mówi? - Że mam już swoje lata i wiem, co mówię. Zdrowie, zwłaszcza w moim wieku, kosztuje. - Wszystko kosztuje – westchnęła. - Dlatego pieniądze są takie ważne. - Ale nie najważniejsze! - Tylko Polska? Czy człowiek? Zamyśliła się. - Osiołkowi w żłobie dano…A nie mówiłam, że niektórzy będą mieli dylemat? - Oprócz PJN i PSL - zauważyła - są jeszcze inne partie. - Tym trudniej będzie wybrać. I ta kusi, i ta nęci… - Takie są prawa kampanii wyborczej. Szef jednej partii zjeżdża w kasku pod ziemię, drugiej przylatuje z góry…też zresztą w kasku… - Za chwilę – ostrzegłam – dojdziesz do wniosku, że kask jest najważniejszy. - Na pewno zwiększa bezpieczeństwo. - To akurat prawda – przyznałam – Ale niektórzy kamikadze też podobno wkładali kaski. I co? - Jajco! – zdenerwowała się. A mnie jajcarstwo raczej bawi. 