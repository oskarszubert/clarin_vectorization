Córka mojej sąsiadki jest niepocieszona. Od pewnego czasu nie może oglądać telewizji. - My, Polacy – pocieszyłam ją – tak mamy. A w każdym razie wielu z nas tak ma. - Pani też? - Jestem blisko. Kiedy słyszę w telewizorze coraz to nowe rewelacje Antoniego Macierewicza, kiedy widzę co się dzieje na lewicy i jak od soboty wszyscy dyskutują, czy prezydent Kwaśniewski był w sobotę przemęczony czy pod wpływem… - A pani zdaniem - przerwała - był? - Przemęczony czy pod wpływem? - Właśnie nie wiem. - Też nie posiadam wiedzy na ten temat, ale nie spędza mi to snu z powiek. Podobnie jak to, czy przewodniczący SLD wpuści przewodniczącego Ruchu Palikota na Stadion Narodowy, a jeśli nie, to czy przewodniczący Palikot zorganizuje, w trakcie Kongresu Lewicy, piknik. Podejrzewam, że my, Polacy, a przynajmniej wielu z nas, ma poważniejsze problemy. - Na pewno. Ale ja – westchnęła – chyba nie dlatego nie oglądam telewizji. - Tylko? - Kiedy stoję, nie widzę. A kiedy siadam… - Zasypiasz? Mam tak samo. Poważnie. Problem, czy prezydent Kwaśniewski był przemęczony czy pod wpływem i czy Miler wpuści na Stadion Narodowy Palikota czy nie, naprawdę nie spędza mi snu z powiek. Chyba wspominałam. 