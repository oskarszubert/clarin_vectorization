- Jak pani myśli - spytała od progu córka mojej sąsiadki - kto wygra?  - Komorowski. Albo Kaczyński. Sądząc z sondaży...  - Pytam - przerwała - o „Taniec z gwiazdami"!  Za dwa tygodnie wygra Kamińska czy Glinka?  - Kamińska. Albo Glinka.  - Tyle - obruszyła się - to i ja wiem!  - To po co pytasz?  - Bo jestem ciekawa,  k t ó r a  z nich wygra!  - To oczywiste.  - To znaczy?  - Wygra ta, która dostanie więcej SMS-ów. Podobnie jak w wyborach prezydenckich wygra ten, na kogo ludzie oddadzą więcej głosów.  - A pani zdaniem - spytała bardziej przez grzeczność niż z ciekawości - na kogo więcej ludzi zagłosuje?  - Myślę...  - Tak?  - Że na Komorowskiego. Albo Kaczyńskiego.  - Ale jest przecież więcej kandydatów! Pani zdaniem nikt inny nie ma szans?  - Myślę, że miałby szanse Andrzej Olechowski. Gdyby zmienił trochę swoje hasło wyborcze.  - „Wybierz swój dobrobyt"? - Właśnie. Na „Wybierz  m ó j  dobrobyt".  To znaczy, jego. Ja bym na pewno wybrała. 