Jedni uważają, że pierwszy milion trzeba ukraść, inni, że zarobić, a zdaniem córki mojej sąsiadki, najlepiej wygrać. Tak jak Krzysztof Wójcik wczoraj w „Milionerach". Na moją uwagę, że może najlepiej, ale z pewnością nie najłatwiej, zdziwiła się. - Pani zdaniem łatwiej ukraść? - Nie wiem. Osobiście nie próbowałam. Myślę jednak, że więcej jest takich, którzy ukradli, niż wygrali. W „Milionerach" na przykład główna wygrana padła dopiero po 11-tu latach. - Czyli - drążyła - uważa pani, że łatwiej milion zarobić? - Może - odpowiedziałam wymijająco- nie każdemu... - Na pewno ! Skoro nawet senator zarabia u nas psie pieniądze... - Tak twierdzi tylko senator Skorupa. - Ale  tylko 9 tysięcy miesięcznie dostają  w senacie wszyscy! Wie pani, ile musiałby każdy z senatorów  harować, żeby zarobić milion?!? - Niewykluczone, że wcześniej „izba refleksji" zostanie zlikwidowana. Ale wracając do wczorajszego zwycięzcy w „Milionerach"... - Gdybym dostała takie pytania jak on - przerwała - też bym wygrała! Widząc moją minę, potwierdziła z przekonaniem: - Poważnie! Gdybym dostała takie pytania jak on, to znaczy, na które znałabym odpowiedź, też bym wygrała! Nie wierzy pani? -Wierzę. Ale, tak miedzy nami, nie wierzę , że jest takich 12 pytań. 