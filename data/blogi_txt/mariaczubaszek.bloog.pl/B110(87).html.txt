Mój ukochany Woody Allen, choć uważa, że rzeczywistość jest przerażająca, zawsze zaczyna dzień od lektury "Times’a". Co go dołuje. - To po diabła czyta? – wzruszała ramionami córka mojej sąsiadki. - Bo lubi. - Dołować się? - Raczej chyba utwierdzać w przekonaniu, że ma rację w ocenie rzeczywistości. - Pani też uważa, że jest przerażająca? - Coraz bardziej. Wystarczy przeczytać poranne gazety i obejrzeć jakikolwiek program informacyjny. - Pani ogląda niemal wszystkie. Też tylko po to, żeby jak Allen, utwierdzać się w przekonaniu, że wszystko jest do kitu? - Też, ale nie tylko. Mimo wszystko czekam zawsze na jakąś fajną wiadomość. Jak na przykład we wczorajszych Faktach. - Że jak panią prezydent warszawiacy odwołają, to pan premier… - W tej sprawie – przerwałam – dobra wiadomość będzie, że jej nie odwołali. Natomiast wczoraj, w Poznaniu… - Kogo nie odwołali? - Nikogo! - I to, według pani, dobra wiadomość? – zdziwiła się - Że nikogo nie odwołali? - Że uratowali! Młodego pieska, który wpadł, albo został wrzucony, przez studzienkę kanalizacyjną do kanału. I strażacy, po 7-mio godzinnej akcji, wydostali go całego i zdrowego. Czyż to nie wspaniałe, że są jeszcze tacy ludzie?!? 