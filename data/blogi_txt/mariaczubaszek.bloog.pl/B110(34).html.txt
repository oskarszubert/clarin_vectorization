Wiem, że  dzisiaj to już nie obowiązuje, ale pamiętam czasy, kiedy mówiło się, że najgorsza jest ta pewność. No i wyszło na to, że jest w tym jednak sporo racji.  Przed swoją trzecią walką w MMA, z Timem Sylvią, Mariusz Pudzianowski relaksował się, pływając w hotelowym basenie, wygrzewając się w saunie i zajadając steki. A kiedy na konferencji prasowej Sylwia pozwolił sobie z niego żartować, nasz siłacz zapewnił na swojej stronie internetowej, że jego przeciwnik odszczeka każde słowo. Bo „nas, Polaków, nie będą lekceważyć. Ja na to nie pozwolę! Będę się nad nim znęcał długo i boleśnie!"  I, jak znam naszego showmana, pewnie tak by było, gdyby po półtorej minuty drugiej rundy, wykończony pierwszą, nie osunął się bezwładnie na ziemię i nie mając siły się bronić, nie „odklepał" swojej porażki.  Gdyby nie to, naprawdę wierzę, że znęcałby się nad Sylwią długo i boleśnie.  Podobnie jak nad widzami (którzy mają trochę słuchu) w programie „Tylko nas dwoje".  P.S. Pewnie powinnam to odszczekać albo odklepać.  A nie mówiłam, że najgorsza jest ta pewność? 