Co zrobić, kiedy wyrzucić nie wypada, a żyć się z nim nie da? - Dobre pytanie – westchnęła córka mojej sąsiadki – ale niemal od roku je sobie zadaję… - Nie sądziłam - zdziwiłam się – że aż tak tym żyjesz… - Bo naprawdę żyć się z nim nie da! Ale wyrzucić głupio. - Też tak uważam, ale na szczęście to nie nasz problem, tylko premiera Tuska. - Aaa! To pani o Gowinie! A ja o tym swoim. Już dawno powinnam go spakować i wystawić walizki za drzwi… - Premier – przerwałam -może wystawić Gowina na prezydenta Krakowa. Jarosław Gowin sam mówił, że Kraków wart jest nie tylko mszy. - Ale ktoś kiedyś powiedział, że wrogów lepiej trzymać blisko. - Po pierwsze Jarosław Gowin nie jest wrogiem pana premiera, tylko chce, żeby Platforma była… - Bardziej gowinowata? - To ty powiedziałaś. - I opowiedziało się za tym – przypomniała – 20% głosujących członków PO. - Ale mówiłam już w piątek, że 20 to mniej niż blisko 80. To wiadomość ze szkoły podstawowej. A każdy, jak twierdzi zwycięzca tegorocznego przeglądu kabaretowego w Lidzbarku Warmińskim, był w podstawówce przynajmniej raz. Kiedy odprowadzał dziecko. 