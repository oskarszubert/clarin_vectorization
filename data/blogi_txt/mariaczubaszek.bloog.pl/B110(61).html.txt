- Czy to prawda – spytała dziś od progu podekscytowana córka mojej sąsiadki – że miała pani zaproszenie na ceremonię rozdania Oscarów?!? - I że nie pojechałam, bo wolałam wziąć udział we wczorajszym „Szkle kontaktowym”? - Właśnie! – zabulgotała – Bo tak powiedział w „Szkiełku” Wojciech Zimiński! - Żartował. - Ale pani to potwierdziła! - Też żartowałam. - Tak właśnie myślałam – skłamała bez zmrużenia okiem - A Oscary zaskoczyły panią? - Pozytywnie. Najwięcej nominacji miał „Lincoln”, a więcej statuetek dostało „Życie Pi”, za które trzymałam kciuki. - A jaka suknia zrobiła na pani największe wrażenie? - Trudno powiedzieć. Zdziwiłam się natomiast, że chyba żadna gwiazda nie wystąpiła w kreacji projektu Katarzyny Cichopek.   - Nie wiedziałam – zdziwiła się –  że Kasia zajęła się projektowaniem… - W Hollywood widocznie też jeszcze, niestety, nie wiedzą. - A mówi się - westchnęła - że dobre wiadomości rozchodzą się szybko. - Niektóre  rzeczywiście się rozchodzą. Kiedy na przykład wspomniana Cichopek przegrała ostatnio, z Anną Głogowską casting na prowadzenie programu „Tylko taniec”, anonimowy informator z Polsatu stwierdził, że producenci boją się, że Kasia swoją osobą przyćmi inne gwiazdy.”. - A pani zdaniem – spytała zaczepnie – nie przyćmi? - Tego nie powiedziałam. Ale podejrzewam, że to co powiedział ten ktoś z Polsatu, dotarło do organizatorów tegorocznych Oscarów. - Czy ja wiem… - zamyśliła się. - To dlaczego, obok prowadzącego ceremonię, nie pojawiła się, nawet na moment, Katarzyna Cichopek, tylko Michelle Obama? - Bo bali się, że Kasia przyćmi inne gwiazdy? A czego innego mogli się obawiać? 