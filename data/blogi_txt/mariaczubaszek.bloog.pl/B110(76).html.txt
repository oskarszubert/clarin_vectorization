Osobiście jeszcze tego nie potwierdził, ale chyba jednak przejdzie. – Do PiS-u?- bardziej stwierdziła niż spytała córka mojej sąsiadki. - Mówię o Robercie Lewandowskim! Jego menager powiedział, że przejdzie do Bayernu. - Słyszałam. Ale myślałam, że mówi pani o Jarosławie Gowinie. - Przecież powiedział, że nie myśli o przejściu do innej partii. Chce tylko, żeby Platforma była inna.  - I premier Tusk tego nie zrozumiał? – zdziwiła się – Bo po przeczytaniu listu Gowina odniósł wrażenie, że chce wygrać w innej partii. - Żartował. - Dobry żart tynfa wart? - Lewandowski – zgrabnie wróciłam do tematu – wart więcej. Mówi się, że 28 mln euro. - Nie sądzę – westchnęła – żeby PiS zapłacił tyle za Gowina. - Pomijając, że nie ma takich pieniędzy… - Za które poseł Gowin odszedłby z PO? To akurat mi się podoba. - A mnie się podoba, że poseł John Godson nie wyklucza, że jeśli PO się nie zmieni, to odejdzie. Podejrzewam jednak, że to obiecanki-cacanki. 