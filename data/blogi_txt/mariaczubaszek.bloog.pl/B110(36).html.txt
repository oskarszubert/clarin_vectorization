Córka mojej sąsiadki, od kiedy wczoraj przeczytała w Super Expressie, że Piotr Kupicha mógł zginąć w Miami, nie może przyjść do siebie. Wpadła więc do mnie. Nie bagatelizując grozy tej informacji (że motor, którym lider zespołu Feel jechał podczas kręcenia za oceanem teledysku, wpadł w poślizg) zwróciłam uwagę, że wszystko skończyło się, na szczęście, na strachu. - Ale mogło - jęknęła - skończyć się tragicznie! - Każdy, kto wsiada na motor, nie tylko w Miami zresztą, musi mieć tego świadomość. Gdzie drwa rąbią, tam bywa przerąbane. Widząc jej charakterystyczne spojrzenie zranionej sarny, wiedziałam, że nie powinnam tego powiedzieć. I, żeby nie wyjść na zimną sukę, spróbowałam to „zagadać". - Tak czy inaczej, najważniejsze, że udało mu się  motor opanować . - Ale co przeżył - westchnęła - to jego. W ułamku sekundy stanęło mu  przed oczami całe jego życie! - Tak się tylko mówi. - Nie „tak się tylko mówi" - zdenerwowała się - ale Kupicha dokładnie tak powiedział!. „W ułamku sekundy całe moje życie stanęło mi przed oczami!" Chciałam powiedzieć, że miał szczęście, bo czytałam o pewnym facecie, któremu w podobnej sytuacji stanęło przed oczami całe życie jego owczarka. Z pewnością nie tak ciekawe jak gwiazdora estrady. Ale ugryzłam się w język. Naprawdę nie jestem zimną suką. Wbrew pozorom. 