Nie znam się na piłce nożnej, ale słuchając tych wszystkich dyskusji po meczu z Ukrainą, a zwłaszcza zastanawiania się, dlaczego nasi znowu dali ciała… żeby nie powiedzieć bardziej dobitnie… - No właśnie!!  – nie wytrzymała  córka mojej sąsiadki – Dlaczego?!? - Bo strzelili tylko jedną bramkę. A Ukraińcy trzy. A kto lepszemu zabroni? - Ale żeby nasi tak źle grali… - A kto bogatemu zabroni? - Fakt, że za darmo nie grają. Szkoda tylko – westchnęła – że na darmo. - Daremne żale, próżny trud… - przypomniałam wieszcza . - Ale jutro, z San Marino podobno trudno będzie przegrać. - Polak potrafi. Żartowałam. A mówiąc poważnie… - Słyszałam wczoraj w „Szkle kontaktowym” – obruszyła się – Nawiązując do premiera Tuska, który twierdził kiedyś, że PO nie ma z kim przegrać, pani zdaniem biało-czerwoni nie mają z kim wygrać. - Podobno jutro mają wygrać z San Marino. I tego się trzymajmy. - I trzymajmy kciuki! - Podejrzewam, że w piątek prawie cała Polska trzymała. I co? - Jedną bramkę strzelili. A zobaczy pani, ile strzelą jutro! Już się boję. 