Piątek to weekendu początek. A zatem,na dobry początek, potwierdzenie dobrej wiadomości. - Nie dobrej – zaprotestowała córka mojej sąsiadki – ale fantastycznej! Dla wszystkich Polaków! - Chyba przesadzasz. - A pani chyba żartuje! Czy wiadomość, że finał Ligi Mistrzów Europy w 2015 roku odbędzie się na stadionie Narodowym w Warszawie… - Ale ja nie o tym. - Jak to?!? - Tak to. Piłka nożna to nie jest  sprawa życia i śmierci. - Oczywiście! To sprawa poważniejsza! - Może – zgodziłam się dla świętego spokoju – dla kibiców. Ale nie wszyscy Polacy są kibicami. - To jaka – spytała bez ciekawości – jest, pani zdaniem, ta dobra wiadomość? - Nie moim, tylko prasy kolorowej i tabloidów. Kasia Cichopek  jest w ciąży. - I pani zdaniem – spytała niedowierzająco – to jest … - Już pewne. Oczywiście nie moim, lecz zdaniem prasy kolorowej i tabloidów. Piszą w dzisiejszym „Życiu na gorącym”. Gwiazda „M jak miłość” i poślubiony jej w 2008 roku tancerz, Marcin Hakiel, zostaną, najprawdopodobniej jesienią, po raz drugi rodzicami. - Ona kwitnie i promienieje, a on pęka z dumy? - Skąd wiesz? - Bo przyszłe mamy i przyszli ojcowie tak mają. Zwłaszcza w showbiznesie. Ale naprawdę myśli pani, że to news… - Tego tygodnia? Na to wychodzi. Skoro pisały o tym tabloidy i niemal wszystkie pisma kolorowe… - To rzeczywiście. A  będzie chłopiec czy dziewczynka? - Jeszcze nie wiadomo. Może dziecko, w swoim czasie, samo zadecyduje? Medycyna zna takie przypadki. 