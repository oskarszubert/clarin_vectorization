Ilekroć słyszę, że miłość jest solą życia, ostrzegam, żeby nie przesolić. Bo nawet kiedy zupa jest za słona, może być problem. -Problem w tym – obruszyła się córka mojej sąsiadki – że miłość do zupy ma się jak kwiatek do kożucha. Ale skoro już pani zaczęła… zastanawiam się od pewnego czasu, dlaczego coraz więcej kobiet ma problem z utrzymaniem długotrwałego związku? - Być może każda nowa znajomość jest dla nich problemem, z którym trzeba się przespać. A to nie służy trwałości związku. - A przecież – rozmarzyła się – każda z nas marzy o mężczyźnie, przy boku którego chciałaby się zestarzeć… - Bez mężczyzny też się zestarzeje. Spokojna głowa. - Pani – zauważyła z przekąsem – zawsze potrafi pocieszyć. - Bo nigdy nie jest tak źle, jak się wydaje. Ludzie lubią się nad sobą użalać. - Bo mają powody. Niedawno  poznałam na przykład  pana, od którego odeszła żona. Po 10 latach małżeństwa. - Lepiej późno niż wcale. Żartowałam. A poważnie…mój znajomy jest jeszcze w gorszej sytuacji. Pierwsza żona od niego odeszła, a druga nie. I dobrze mu tak. Naprawdę nigdy nie jest tak źle, jak się wydaje. 