Najlepszy związek, zdaniem aktorki Joanny Pierzak, to taki, w którym ona panuje nad nim, a on nad sobą.  - A pani zdaniem? - zainteresowała się córka mojej sąsiadki.  - To, co dla niej jest najlepsze, dla niego może być najgorsze.  - I sytuacja - spochmurniała - wymyka się spod kontroli?  - Czasem sytuacja, częściej on. Wymyka się z domu. Ona traci  nie tylko panowanie nad nim, ale i nad sobą. A wtedy, nawet najlepszy  związek, może się rozlecieć.  - Fakt - przyznała - że teraz coraz częściej unieważniane są  nawet śluby kościelne.  - Bo zdaniem Macieja Dowbora, dwójkę ludzi, bardziej od ślubu,  wiąże kredyt hipoteczny.   Wie co mówi, bo z Joanną Koroniewską przenieśli się niedawno  do 200- metrowego domu, wartego około 2,5 miliona zł. I choć są ze sobą  od wielu lat, i mają dziecko, na razie nie myślą o ślubie.  - Skoro wzięli taki kredyt... - westchnęła z zazdrością -  to  po co im brać jeszcze ślub?  Właśnie tak się zastanawiam. Jeżeli to prawda, że co kredyt  złączy... to można żyć na kocią łapę, ale lepiej na kredyt. 