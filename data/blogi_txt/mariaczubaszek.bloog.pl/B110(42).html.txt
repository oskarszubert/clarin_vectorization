Tak sobie myślę… Kopernik zatrzymał słońce, Tomaszewski Anglię, a kto zatrzyma Palikota? - Na pewno – zauważyła  kąśliwie córka mojej sąsiadki – nie pani. - Fakt – przyznałam – że jedyne co w życiu zatrzymałam, niechcący zresztą, to nazwisko po -pierwszym mężu. - Niech pani nie udaje – obruszyła się – że nie rozumie, o czym mówię! Pani nie przeszkadza, że Janusz Palikot idzie w tych wyborach jak burza! - Po prostu uważam, że kto sieje wiatr, ten zbiera burzę. - A kto niby – znowu się obruszyła  – siał ten wiatr? Z tego co pamiętam, przewodniczący Napieralski zbierał grzyby. - A teraz kolej na ruch Palikota. I obawiam się… - Spokojna głowa! – przerwała – Jutro bez obaw! - Chcesz powiedzieć, że Palikot nie prześcignie SLD? - Bóg raczy wiedzieć. - Wie, ale nie powie. A ja nie wiem, ale powiem. - Tak? - Wszystko okaże się w niedzielę wieczorem. - Tyle – wzruszyła ramionami – to i ja wiem. Ucieszyłam się, że jest nas dwie. 