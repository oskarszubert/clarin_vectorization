W polityce, jak w scrabble. Liczy się każde słowo. Szczególnie boleśnie przekonał się o tym ostatnio europoseł Tadeusz Cymański. A niewykluczone, że przekona się jeszcze boleśniej. Niestety. Jak się chlapie bez zastanowienia, to ma się przechlapane. - Po pierwsze przeprosił – przypomniała córka mojej sąsiadki – a po drugie  powiedział tylko to, co myśli. Podobno zresztą nie tylko on. - Co innego myśleć, co innego mówić. - Jeśli to ma być zasadą polityka… - Nawet polityk – przerwałam – musi mieć jakieś zasady! Ale  na pewno nie taką, że co na wątrobie, to na języku. I dlatego poseł Cymański, zanim chlapnął, to co chlapnął, powinien ugryźć się w język. - Ale jeśli chlapnął prawdę… - To ma przechlapane. Taka jest prawda. Dlatego myślę, że wbrew powszechnej opinii, najprawdziwsza prawda bywa gorsza od najpiękniejszego kłamstwa. 