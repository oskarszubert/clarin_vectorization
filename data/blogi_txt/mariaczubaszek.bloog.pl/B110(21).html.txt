Nawet 3 dni świąt kiedyś się kończą. Choćby po to, żeby  mogły się rozpocząć poświąteczne wyprzedaże.  A przy okazji próby zwrotu nietrafionych prezentów. Co nie zawsze jest proste.  Na świetny więc, moim zdaniem, pomysł, wpadły 3 Litwinki. Zorganizowały otóż (niestety, nie u nas, tylko na Litwie) punkt wymiany nieudanych prezentów. Bo coś, co nam się nie podoba lub do niczego nie jest nam potrzebne, dla kogoś innego może być strzałem w dziesiątkę. Wymieniamy się zatem i  po kłopocie. Dlaczego, pomyślałam, nie zrobić by czegoś podobnego?  - Wchodzę w to! - ucieszyła się córka mojej sąsiadki - Rękawiczki od mamy, chętnie wymienię na perfumy, które dostała pani od męża! Bardzo mi się ten zapach podoba!  - Mnie akurat też. A w ogóle, to nie mam na myśli wymiany prezentów.  - Tylko?  - Na przykład mężów. Oczy zrobiły się jej okrągłe jak spodki, więc rozwinęłam swoją myśl. Jest wielu nieudanych partnerów. A przecież facet, który pani X przestał odpowiadać, dla pani Y może być wymarzony.  Z kolei małżonek pani Y może okazać się  atrakcyjny dla pani Z. A jej partner dla pani X. Zamiast się rozwodzić, można by po prostu  się wymienić.  Jak  nietrafionymi prezentami.  - Ale prezent - zauważyła wyraźnie nie przekonana - ktoś dla nas wybiera. Natomiast męża wybieramy sobie same.  - A nie zdarzyło ci się kupić czegoś bez sensu dla siebie?  - Żeby raz! - westchnęła - Jednak nietrafiona sukienka, to chyba nie to samo, co nietrafiony mąż...  Niestety. Dlatego, teraz już poważnie, nie martwmy się nieudanymi prezentami. Mogło być gorzej. 