Ludzie się różnią. Jedni pięknie, jak na przykład Angelina Jolie i Brad Pitt... - Fakt - zgodziła się córka mojej sąsiadki - Oboje piękni, a w ogóle do siebie niepodobni. - I o tym mówię. Jedni różnią się pięknie... - A inni? - Inaczej, jak na przykład prezes Jarosław Kaczyński i wiceprezes Zbigniew Ziobro. - Fakt - powtórzyła - że ostatnio poróżnili się zdecydowanie. Wczoraj, na pierwszym po wyborach posiedzeniu PiS, pan europoseł chciał o tym porozmawiać. - Ale sobie nie pogadał. Prezes Kaczyński nie dopuścił do dyskusji. - Nawet do głosu - zachichotała - nie dopuścił wiceprezesa! -  A po co? Pan Ziobro, już wcześniej, w dwóch wywiadach,  powiedział co chciał powiedzieć. Teraz oceni to rzecznik dyscyplinarny PiS. - Myśli pani, że oceni krytycznie? - Myślę, że innej opcji nie ma. - I co się porobi? - Trudno powiedzieć. Zdaniem psychologa Czapińskiego obaj panowie są zarazem zbyt słabi i zbyt silni. Póki co. Dlatego ich spór o filozofię prowadzenia partii na razie się nie rozstrzygnie. - A pani - nie odpuszczała - bliżej? - Mimo wszystko do PO. Z naciskiem na mimo wszystko... 