Mam dwie wiadomości. - Niech zgadnę… - udała, że się zastanawia, córka mojej sąsiadki – Dobrą i złą? - Dobrą i bardzo dobrą. - Ciekawostka. Ta dobra? - Platforma przygotuje jeden, wspólny projekt  uchwały w sprawie związków partnerskich. Na dogadanie się ma dwa tygodnie. - Myśli pani, że się dogadają? - Nie wiem. Ale podobno premier Tusk zagroził, że kto się nie dogada, będzie musiał z PO odejść. - I to jest – zdziwiła się – ta  b a r d z o dobra wiadomość? - Wbrew pozorom, pośrednio tak. W związku bowiem z takim postawieniem sprawy przez premiera, z Platformy odejdzie prawdopodobnie poseł Godson. Bo, jak mówi, ma twardy kręgosłup i nie da się złamać. I to jest, moim zdaniem,bardzo dobra wiadomość. - Że poseł Godson odejdzie?!? - Że nie da sobie złamać kręgosłupa! Wyobrażam sobie, jak takie złamanie musi boleć. - Tak czy inaczej – zauważyła cierpko – spodziewałam się lepszej wiadomości. - Słyszałaś jakąś? - Nawet wczoraj. Ponad połowa Polaków nie używa ogonków. - I co w tym dobrego?!? - To, że organ nie używany zanika. Więc skoro ponad połowa Polaków nie używa ogonków… - To zamiast „z rodziną”, mówią „z rodzinom”! I zamiast czytać „tę książkę”, jaką czytają? - Najczęściej żadnej. - Ale jeśli już, to nie „t ę „ tylko „te”. I nie książkę, tylko książke. - Dobrze, że w ogóle czytają. - Ale nie mówimy teraz - zdenerwowałam się - o czytaniu, tylko używaniu ogonków! Czyli znaków diakrytycznych! Które w naszym języku są bardzo ważne. Stąd „ą” i „ę”! - A ja myślałam, że z zadęcia. - To źle myślałaś. Wczoraj, z okazji Światowego Dnia Języka Ojczystego… - Aaaa! – przerwała waląc się w czoło – To dlatego tyle uwagi poświęcono tym ogonką! - Ogonkom. - Ładnie to tak – pogroziła żartobliwie – podpuszczać? Może powinnam nie odpuszczać, ale machnęłam na to rękom. 