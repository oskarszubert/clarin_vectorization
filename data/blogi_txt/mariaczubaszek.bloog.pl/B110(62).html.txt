Córka mojej sąsiadki przyznała mi się wczoraj, że chciałaby być podobna do Angeliny Joli. – A co ci przeszkadza? – spytałam. - Śmieszne! – obruszyła się – Ale tak sobie. - Skoro tak sobie żartujemy… Słyszałaś o facecie, który chciałby być tolerancyjny? Tylko przeszkadzają mu Żydzi, geje i czarni? - A co ma piernik… - Nic. Tak mi się tylko przypomniało. Ale skoro mówimy, kto jakim chciałby być, ja osobiście chciałabym być podobna do Woodego Allena. - Z wyglądu? - Z poczucia humoru i z inteligencji. - Z tą inteligencją to chyba pani przesadza. Sam powiedział w jednym z wywiadów, że ludzie biorą go za inteligentnego, ponieważ nosi okulary. - I to jest najlepszy dowód. - Na inteligencję? - Na poczucie humoru. Tak jak to, że nie boi się śmierci, tylko chciałby, że kiedy przyjdzie, nie było go przy tym. - Każdy tak by chciał! - Ale tylko on tak o tym powiedział. - A pani powiedziała, że wszystkie kobiety są piękne, tylko po niektórych tego nie widać! - Ale to mi się powiedziało nie z poczucia humoru, tylko z autopsji. Wiem jak wyglądam. - I co z tego? – wzruszyła ramionami – Zdaniem pani ukochanego Allena kobieta nawet podobna do ławicy śledzi, w oczach kochającego ją mężczyzny jest najpiękniejsza! To prawda. Dlatego każda kobieta chce być kochaną. 