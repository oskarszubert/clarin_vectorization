Córka mojej sąsiadki jest poważnie zaniepokojona. Przeczytała w dzisiejszym Super Expressie, że psycholodzy z Uniwersytetu Kalifornijskiego odkryli, iż każdy normalny mężczyzna, na widok ładnej, zgrabnej kobiety, ślini się. To czysta fizjologia. Efekt działania hormonów. - A na twój widok.... - Nie chodzi o mnie - przerwała z irytacją - tylko o mojego faceta! -  O to właśnie chciałam spytać. Nie ślini się na twój widok? - Gorzej. Nie ślini się na widok nawet Kasi Cichopek ! -  Z tego akurat powinnaś się cieszyć. Spojrzała na mnie tym swoim wzrokiem zranionej sarny. - Mam się cieszyć, że jest nienormalny?!? Przecież zdaniem psychologów każdy normalny mężczyzna, na widok ładnej, zgrabnej kobiety... - Może Cichopek nie jest w jego typie? - Ale on się nie ślini na widok żadnej kobiety! - A chciałabyś, żeby się ślinił? -  Nie. I to mnie niepokoi. - Co? - Że ze mną coś nie tak. - Dlaczego?!? - Bo cieszę się, że jestem z nienormalnym facetem. Uspokoiłam ją, że prędzej czy później jej facet znormalnieje. To przychodzi z wiekiem. 