Dlaczego córka mojej sąsiadki nie zapisze się raczej do Partii Kobiet, które nie mają nic do ukrycia, pisałam. Bo ma cellulit i „oponki”.Mnie natomiast (mówiąc poważnie) nie ciągnie do kobiecej partii z zupełnie innych powodów. M.in. nigdy nie lubiłam babskich spotkań, nie podoba mi się w TVN Style  „Miasto kobiet” a, najważniejsze, nie wierzę  w solidarność kobiet. W swojej długiej pracy zawodowej miałam, na szczęście, tylko dwie szefowe. I  starczy. Podobnie zresztą, jak w polityce starczyło mi pań Beger i Hojarskiej, czy Sobeckiej i Fotygi. Nawet piękną Sandrę Lewandowską, choć rzeczywiście nie ma chyba nic do ukrycia, wolałam w tańcu niż w Sejmie.Wiem. Są kobiety i kobiety. I dlatego właśnie nie ciągnie mnie do Partii Kobiet. A kiedy jej założycielka, Manuela Gretkowska, mówi: „lepiej, że łączy nas wspólnota waginy niż wspólnota układów i kolesiostwa”, myślę, że taka wspólnota, to zdecydowanie za mało, żeby naprawdę było lepiej. 