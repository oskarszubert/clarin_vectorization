Bramki są dwie, ale Hiszpanom wystarczyła jedna. Mnie zresztą też. Żeby móc powiedzieć, że to były dobre mistrzostwa. Choćby w myśl zasady, że wszystko dobre, co się dobrze kończy.- Dla Niemców - zauważyła córka mojej sąsiadki - nie skończyły się dobrze.  Dla nich to dramat.  - Bywają większe - postanowiłam ją pocieszyć, bo  ze względu na Podolskiego, kibicowała Niemcom - Czytaj! - podsunęłam jej pod nos dzisiejszy Fakt.  - „Dramat Małgorzaty Teodorskiej"...O, matko! - zdenerwowała się, bo Irkę z „Plebanii" lubi prawie tak samo jak Podolskiego -  To już drugi w tym miesiącu! Przecież dopiero co ktoś podkupił, za 800 tys. używanego bentleya, którego chciała wypożyczyć na swój ślub!  - No, to nieszczęścia chodzą parami - przypomniałam starą prawdą - Teraz, jak piszą, „nie dojechały włoskie meble." I aktorka „nie wie, jak bez nich urządzić dom."  -  Nikt by nie wiedział! -  jęknęła.- Mnie się akurat udało - wyrwało mi się , ale widząc jej minę szybko dodałam, że rozumiem, że dla Małgorzaty Teodorskiej, która, jak mówi, „chętnie kupowałaby polskie produkty, gdyby były dobre", niedowiezienie na czas mebli włoskich, to  rzeczywiście prawdziwy dramat.- A pani - spojrzała na mnie swoim charakterystycznym wzrokiem zranionej sarny - oczywiście ironizuje?- Nic właśnie. Po prostu cytuję Fakt. Żeby uzmysłowić ci, że są większe dramaty niż przegrana Niemców. Za 4 lata znów będą mistrzostwa, a ślub bierze się tylko raz w życiu. Przynajmniej w założeniu... 