Jarosław Gowin, wprawdzie nie w pierwszych słowach swego listu (do biur regionalnych PO) ale postuluje powrót Platformy do korzeni. Cokolwiek to znaczy… - Może to – strzeliła, jak kulą w płot, córka mojej sąsiadki – że skoro na początku było trzech tenorów, teraz powinno być trzech szefów ? - Tusk, Schetyna i Gowin? - A dlaczego nie? Co trzy głowy, to nie jedna. - Ale królowa jest tylko jedna. - Ale u nas nie ma monarchii. Poza tym trzech nieraz się sprawdzało. Trzej muszkieterowie, trzej przyjaciele z boiska, trzech panów w łódce… - Nie licząc psa – przypomniałam - Wracając jednak do korzeni PO… - Zawsze można wrócić! – machnęła ręką – Partia to nie drzewo, które wiatr może wyrwać z korzeniami. Jak dentysta zęby. - Wydaje mi się, że odchodzimy od tematu. Mówiłam o liście Jarosława Gowina. - Wszyscy o tym mówią! – wzruszyła ramionami – Nawet premier Tusk ma dzisiaj coś powiedzieć. A poza tym… jak śpiewa Grzegorz Turnau, „naprawdę nie dzieje się nic.” "I nie stanie się nic", dokończyłam już tylko w myślach, "aż do końca". Choć chciałabym się mylić. 