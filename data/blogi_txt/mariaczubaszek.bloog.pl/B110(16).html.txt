Podobno wszystko, co dzieje się ostatnio na naszej scenie politycznej ( a dzieje się, oj, dzieje!) ma mniejszy lub większy związek z kampanią prezydencką.  Nie wiem, czy to prawda (która, jak powiedział wczoraj poseł Sebastian Karpiniuk, „zawsze leży tam, gdzie leży") i nie wiem, kto za rok zostanie prezydentem. Powiem więcej. Nie wiem, czy nie głosowałabym na kandydata, który udzieliłby takiego wywiadu, jak w pierwszym numerze nowego dwumiesięcznika „Kawa", udzieliła  najlepsza, moim zdaniem, polska wokalistka, Kayah. Oto fragment rozmowy z cyklu „Gdyby była prezydentem":  Z jakiego powodu, pyta „Kawa", powinniśmy na Panią głosować?  Oczywiście z braku lepszych opcji !  Z jakiego powodu nie powinniśmy?  Oczywiście z rozsądku!  W jaki sposób pozyskałaby Pani pieniądze na swoja kampanią wyborczą? Zabierałabym bogatym i zabierałabym biednym, prawie jak Janosik. Co byłoby Pani największą zaletą jako prezydenta?  Figura chyba i znajomość języków obcych.  Co ma wspólnego polityka z aktorstwem?  A to nie to samo?  - I pani - spytała niedowierzająco córka mojej sąsiadki - naprawdę zagłosowałaby na kogoś, kto by mówił takie rzeczy?!?  - Niewykluczone. Oczywiście z braku lepszej opcji. 