W „Tańcu z gwiazdami" coraz mniej par, coraz więcej emocji. Wygra Natasza Urbańska czy Anna Mucha? Bo najlepiej tańczą. A może Otylia Jędrzejczak? Bo najlepiej pływa. I naród ją kocha. - I po co ten sarkazm?- obruszyła się córka mojej sąsiadki.  - To nie  sarkazm - zaprotestowałam - tylko prawda. Oti ludzie kochają, a Urbańskiej i Muchy nie lubią  ( o czym pisze dzisiejszy Super Express) nawet pozostali uczestnicy programu. - Czytałam. I zastanawiam się, dlaczego.  -  Bo świetnie tańczą. Przez co, jak powiedział już na początku programu Zygmunt Chajzer, psują całą zabawę.  -  I rzeczywiście mu popsuły - westchnęła - Wczoraj odpadł.  - Ale co się ubawił, to jego. Mnie natomiast najbardziej by ubawiło, gdyby wygrała Otylia Jędrzejczak.  - Dlaczego? - spytała zaczepnie.  - Bo najlepiej pływa.  I to naprawdę nie sarkazm. Tylko prawda. 