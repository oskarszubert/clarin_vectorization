Koniec roku skłania do refleksji. Jaki to był rok, co było największym sukcesem,  co porażką, a co najbardziej  zadziwiło. Zdania są podzielone. Dla mnie osobiście,  w showbiznesie, najbardziej spektakularny sukces odniosła Anna Mucha a największą porażkę Weronika Marczuk-Pazura. Która jednocześnie najbardziej mnie zadziwiła biorąc (100 tys. zł. w torebce) najpierw za perfumy, a potem za zaliczkę na poczet należnego jej (kancelarii) wynagrodzenia.  Zadziwiła mnie również kolorowa prasa, nazywając Kasię Cichopek „ naszą wielką artystką" tudzież pisząc „o  w i e l k i m  powrocie na ekrany" Joanny Brodzik. Choć powrót jej, oczywiście, zauważyłam.  -  To znaczy ? - przycisnęła mnie córka mojej sąsiadki.  - Dokładnie to, co powiedziałam. Ale powiem więcej. Jeszcze bardziej nie podobał mi się...  - Chce pani powiedzieć - przyparła mnie do muru -że Brodzik nie spodobała się pani w „Domu nad rozlewiskiem"?  - Chcę tylko powiedzieć, że jeszcze bardziej  nie podobał mi się sposób przedstawiania przez nasze tabloidy sprawy Romana Polańskiego i Krzysztofa Piesiewicza.  - A co się pani najbardziej spodobało?  - Że  mimo wszystko był dobry rok.  - Dlaczego?  - Bo wszystko dobre, co się kończy. 