Wspominałam już nie raz, że na dobre małżeństwo jest tylko jedna recepta. Niestety, nikt jej nie zna.   - I tu się pani myli! - nie ukrywała zadowolenia córka mojej sąsiadki - Katarzyna Skrzynecka zna!  - Raczej na rozwód. Bo  z tego co pamiętam... - Ona też pamięta - przerwała - swój nieudany związek. Ale wyciągnęła z tego wnioski i we wczorajszym Super Expressie zdradza receptę na to, „ jak w małżeństwie podtrzymywać żar uczuć, a nawet, po latach, go rozpalić"!  - Pięknie! - powiedziałam, bo wyraźnie na to czekała - A jak podtrzymywać ten żar i po latach nawet go rozpalić?  - Recepta pani Katarzyny jest bardzo prosta. Partnerstwo, zaufanie i uczuciowość.  - Gdzieś to już słyszałam.  - Ale to nie wszystko! Najważniejsze, zdaniem pani Kasi, to mówić, co się myśli, czuje i czego się potrzebuje. Trzeba o tym mówić i to okazywać codziennie. To w zupełności  wystarcza, żeby ....  - Żyć długo i szczęśliwie?  - A żeby pani wiedziała!  - A skąd pani Skrzynecka to wie?   - Z własnego doświadczenia. Ze swym obecnym partnerem, Marcinem Łopuckim  jest już 3 lata, a wciąż iskrzy między nimi, jakby dopiero się poznali! A oni, za miesiąc, będą już obchodzić pierwszą rocznicę ślubu!  - Nie!  - Jak to nie, jak tak! Są już prawie rok małżeństwem!  - Pogratulować. Ale pierwszy, poważny kryzys, przychodzi na ogół po 4-ech latach. Czego, oczywiście - odpukałam w niemalowane - im nie życzę.   - Nie ma obawy! - uspokoiła mnie - Przecież mówię, że Kasia Skrzynecka odkryła receptę na udany,  długi związek! Najważniejsze, to mówić, co się myśli.  Przepraszam, nie powiem. Bo znowu wyjdzie na to, co zawsze. Że się czepiam. 