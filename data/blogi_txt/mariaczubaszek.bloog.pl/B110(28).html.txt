Zdecydowana większość telewidzów nie lubi reklam. Niektórzy nawet ich nie oglądają. Ja oglądam. Głównie dlatego, że w przerwach  lecą programy. Czasem  lepsze od reklam.  Choć niektóre z nich  są nie do pobicia.  Ostatnio jestem na przykład pod wrażeniem  reklamy (nie pamiętam czego), w której ładna, młoda kobieta, pyta (w domyśle swego partnera):  - Co przykuwa twoją uwagę? Moje spojrzenie? Moje lekkie kroki w tańcu? Bo na pewno nie moje lekkie nie trzymanie moczu...  Kiedy pierwszy raz to  usłyszałam, myślałam, że się przesłyszałam.  - Myślała pani - zdziwiła się córka mojej sąsiadki - że to właśnie lekkie nie trzymanie moczu przykuwa jego uwagę? Przecież tego nie widać.  - Jeśli lekkie, to chyba rzeczywiście nie rzuca się w oczy.  - No! A faceci to przecież wzrokowcy! Jeśli więc czegoś nie widzą, to nie przykuwa ich uwagi. Logiczne.  - Nie o to chodzi!  - Tylko o co?  - O to, że kiedy młoda kobieta jest pewna, że jej  „lekkie nie trzymanie moczu nie przykuwa jego uwagi"...  - To niech tak trzyma!  Raczej, myślę, może nie trzymać. 