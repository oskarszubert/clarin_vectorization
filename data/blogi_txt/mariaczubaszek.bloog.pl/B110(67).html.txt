Zasada jest prosta jak wzór cepa. Biedni biednieją, bogaci się bogacą… - Piękni pięknieją – dokończyła sarkastycznie córka mojej sąsiadki – a brzydcy… - Też. - Pięknieją? - Oczywiście. Nowoczesne kosmetyki i chirurgia plastyczna dokonują cudów. Czasy, kiedy uroda przemijała, a brzydota pozostawała, przeszły do lamusa. - Dzisiaj jesteś brzydka, jutro będziesz piękna? - Lepiej! Dzisiaj jesteś piękna, jutro będziesz piękniejsza! Pod jednym, oczywiście, warunkiem. - Mianowicie? - Że nie będziesz palić. Palisz, będziesz brzydka. - I kto to mówi?!? - Dermatolog, prof. Sławomir Majewski. I dlatego wczorajszy „Fakt” ostrzegł panią minister Joannę Muchę, którą ostatnio nakrył na paleniu, że „choć teraz piękna jak marzenie, może się zestarzeć brzydko i szybciej niż inne panie”. I to prawda. Wiem to po sobie. - Też była pani piękna jak marzenie - Nie. Ale zestarzałam się brzydko i szybciej niż inne panie. - Oj, tam, oj, tam! – zaprzeczyła przez grzeczność - Znam brzydsze i starsze! Takich akurat nie znam. Znam natomiast parę  tak samo brzydkich i starych jak ja. Mimo, że niepalących. Niby nic, a cieszy. 