Głupoty to moja specjalność. - Oj, tam, oj, tam! – zaprotestowała, bardziej chyba z grzeczności niż z przekonania, córka mojej sąsiadki – Są lepsi „specjaliści” od pani! - Nie twierdzę, że jestem najlepsza. Tego na przykład, że głupota jest chorobą genetyczną i należy ją leczyć, w życiu bym nie wymyśliła. A pewien genetyk,10 lat temu wymyślił. - I poddał się leczeniu? - Podejrzewam, że to był przypadek nieuleczalny. Chociaż teraz podobno wszystko da się leczyć. Nawet homoseksualizm. Tak przynajmniej uważa pani profesor Pawłowicz. - Pani tak nie uważa? - Uważam, że leczyć można choroby. A seksualizm, jak od dawna wiadomo, chorobą nie jest. - A głupota? - Jest, jak pisał Stanisław Jerzy Lec, wielkim darem bożym. Ale nie należy go nadużywać. Podejrzewam jednak, że pani profesor jest bliżej do wspomnianego genetyka. - Skoro uważa, że głupota jest chorobą genetyczną, którą można leczyć… - Ale obowiązku nie ma. Niestety. 