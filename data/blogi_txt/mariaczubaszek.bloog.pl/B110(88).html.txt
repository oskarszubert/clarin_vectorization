Mój ulubiony reżyser, Jerzy Dobrowolski, zwykł mawiać, że jak się chce, to wszystko można. - Powiedzieć na pewno – zgodziła się córka mojej sąsiadki – Ale przeprosić za to, co się chlapnęło, już trudniej. - Jak się chce, też można. Nawet arcybiskup Michalik przeprosił za swój lapsus językowy. - Ale za rozwinięcie tematu, w kolejnej wypowiedzi - przypomniała – już nie przeprosił. - Bo to nie był lapsus. - Tylko? - Logiczne wytłumaczenie problemu. A dokładnie, jednej z jego przyczyn. Ja np. już dawno wpadłam na to, że przyczyną rozwodów są małżeństwa. Gdyby ludzie się nie pobierali, nie rozwodziliby się. Logiczne?  - W zasadzie…. - Otóż to. Na tej samej zasadzie można powiedzieć, że przyczyną pedofilii są dzieci. - Jak to? - Tak to. Gdyby nie było dzieci, nie byłoby pedofilii. I to jest najlepszy dowód na to, że jak się chce, to wszystko można. Również wytłumaczyć. - To jak pani, na przykład – chytrze, jak się jej zdawało, podniosła poprzeczkę – wytłumaczy słynny już blef profesora Rońdy? - Po pierwsze, jak tłumaczył w ostatniej „Kawie na ławie”, rzecznik PiS, poseł Adam Hofman, jednostkowego przykładu nie należy generalizować. - A jeśli chodzi o jednostkę chorobową? Jak niektórzy nazywają zespół pana Macierewicza? - To z choroby – ucięłam - nie należy się śmiać! Poważnie. Tu się nie ma, niestety, z czego śmiać. 