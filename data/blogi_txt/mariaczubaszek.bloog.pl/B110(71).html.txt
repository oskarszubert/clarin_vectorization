Francja zalegalizowała małżeństwa jednopłciowe. I słusznie. - Naprawdę – zdziwiła się córka mojej sąsiadki – tak pani uważa? - Dokładnie tak – potwierdziłam – jak Janusz Głowacki w ostatnim wywiadzie. Otóż, pytany o związki partnerskie, w sprawie których nasi posłowie wciąż nie mogą się dogadać, powiedział, że on od razu na małżeństwa by pozwolił. „Nikt nigdzie nie powinien być zwolniony z tego koszmaru. Nie ma tak lekko, geje i lesbijki muszą być w to wpieprzeni. W obowiązkowe małżeństwa i koniec. Co to ma być? Same romanse? Przyjemności ?” - Ale małżeństwo… - To na pewno – przerwałam – nie same przyjemności. I dlatego zgadzam się z Głowackim. - A ja – nabzdyczyła się – powiem pani jedno. - To może innym razem. Przepraszam, ale dzisiaj bardziej mnie interesuje, co w poniedziałek powie premier Tusk. W sprawie ministra Gowina. - Nie dziwię się – westchnęła – że pan minister nie lubi poniedziałków. - Za to pan premier lubi podkręcać atmosferę. Podejrzewam jednak, że i tym razem z dużej chmury będzie mały deszcz. To moja prywatna prognoza pogody na początek przyszłego tygodnia. Jak by nie było, czas nas uczy pogody. 