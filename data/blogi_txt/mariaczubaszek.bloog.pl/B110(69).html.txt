I znowu wszystkiemu winni są dziennikarze. Minister Gowin… - Nie powiedział – wstrzeliła się córka mojej sąsiadki – tego co powiedział? - Tak powiedział. Że został przez dziennikarzy zmanipulowany. - I panu premierowi kamień spadł z serca? - Trochę. - Nie uważa pani, że trochę to dziwne? - Że spadł? - Że trochę. Skoro minister Gowin nie powiedział tego, co można było przeczytać w Wyborczej… - I o to  - wcięłam się – chodzi. - To znaczy? - Żeby czytać. A nie palić. - I kto to mówi? - Przewodniczący Miller. Książka zamiast marihuany. - Aaa, to ja nie zrozumiałam. Myślałam, że zamiast papierosa. - Właściwie… też może być. Dlaczego nie? - Bo już to widzę! Jak zamiast fajki bierze pani „Janka muzykanta”! - „Janko muzykant” nie miał u mnie brania nawet w szkole. Kiedy jeszcze nie paliłam. - A wie pani, że to książka, która zrobiła największe wrażenie na panu Napieralskim? - Mogłam się tego domyśleć. Ale się nie domyśliłam. Podobnie zresztą jak bym się nie domyśliła, że nie można czytać paląc. - Marihuanę? - Tego nie powiedziałam. Kamień spadł jej z serca. Trochę. 