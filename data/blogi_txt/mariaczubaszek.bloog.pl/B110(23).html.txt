Dobrze, kiedy mężczyzna ma jedną zaletę. Ale najlepiej, kiedy ma wszystkie. Jak na przykład mąż Kasi Cichopek, Marcin Hakiel. Nie dosyć, że młody, przystojny i skoczny (z zawodu tancerz), to jeszcze zaradny. „Marcin wspaniale dba o mnie i naszego synka, Adasia - powiedziała ostatnio na czacie internetowym aktorka - Zawsze można na niego liczyć. Dzisiaj wymienił wszystkie przepalone żarówki!" Cichopek, komentuje Super Express, to szczęściara. Jej mąż to prawdziwy skarb. Fakt. Z okazji dzisiejszego Święta, wszystkim kobietom życzę takich partnerów. A panom, tak przy okazji, takich partnerek. Które wiedzą, że mężczyźnie, do wymiany żarówki, nie wystarczy, żeby się przepaliła. Potrzeba mu jeszcze kobiety, która jego zaradność doceni. I powie o tym na czacie. Bo swym szczęściem należy się dzielić. 