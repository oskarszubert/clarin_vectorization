Córka mojej sąsiadki jest z tych, dla których w życiu najważniejsza jest miłość. - Bo jest!- zaperzyła się – Dla pani mogą być najważniejsze pieniądze… - Bo są – przerwałam – Rozmawiałyśmy o tym w poniedziałek. - Ale mnie pani nie przekonała. I w życiu nie przekona! - To twój problem. - Problem – zaperzyła się jeszcze bardziej – to pani ma! -  Bo nie wierzę, że miłość przenosi góry i że uskrzydla? To spróbuj  przenieść Giewont, czy choćby Gubałówkę do Warszawy. Tylko nie próbuj wyskoczyć z samolotu bez spadochronu. Czy przynajmniej bez kasku. - Bardzo śmieszne! – obruszyła się. - Raczej niebezpieczne. - Może jestem głupia… -  Tego – wpadłam jej w słowo – nie powiedziałam.  Uważam jednak, że  miłość ogłupia. Bo jak inaczej wytłumaczyć to, o czym niedawno znowu  pisał jeden z tabloidów? Wystarczyło, że facet mówił, że kocha, a 9  kobiet oddało mu wszystkie oszczędności swego życia. - Bo mówił…bo też to czytałam…że potrzebuje na operację swego ojca. - Ciekawe, czy gdybyś ty to powiedziała którejś z nich, pobiegłaby zaraz do banku i podjęła wszystkie pieniądze ? - Po pierwsze mój ojciec jest zdrowy… - Jego pewnie też. I nie o to chodzi. - Tylko? - Że miłość ogłupia. Gdyby się w nim nie zakochały… - Ale się zakochały. Był przystojny, elegancki, szarmancki… - Mówił, że kocha… - No właśnie. Trzeba kobiecie czegoś więcej? - Rozumu. Przydaje się nie tylko w takich sytuacjach. - Rozumiem, że nie szkoda pani tych oszukanych? Nie  do końca zrozumiała. Nie szkoda mi ich pieniędzy (przecież pieniądze  nie są podobno najważniejsze!) ale szkoda, że miłość ogłupia. 