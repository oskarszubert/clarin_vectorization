Nawiązując do niedawnych narodzin brytyjskiego księcia George’a Aleksandra Louisa, prowadzący program „Babylon” red. Piotr Marciniak, wybiegając już nieco w przyszłość, spytał (bardziej chyba siebie niż zaproszone panie), jaka normalna kobieta chciałaby wyjść za księcia? I wyraźnie się zdziwił, kiedy trzy z pięciu uczestniczek programu odpowiedziały twierdząco. - Też bym się zdziwiła – wzruszyła ramionami córka mojej sąsiadki .  - Że aż trzy?  - Że tylko trzy. Która normalna kobieta nie chciałaby wyjść za księcia?!?  - Rozmawiałyśmy o tym ostatnio. Dzisiejsze singielki nie czekają na księcia.  - Bo są realistkami. Książęta nawet w Wielkiej Brytanii nie rodzą się co dzień. A u nas to już chyba w ogóle.  - Chcesz powiedzieć…  - Że lepszy wróbel w garści niż kanarek na dachu. Większość kobiet kieruje się tą zasadą.  - Podejrzewam, że się mylisz.  - Uważa pani…  - Że nie większość, tylko wszystkie. No, może z nielicznymi wyjątkami. Które, czego już nie powiedziałam, potwierdzają tylko regułę. 