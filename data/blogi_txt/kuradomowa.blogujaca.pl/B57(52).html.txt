Już pewnie macie mnie dość z tą Szwajcarią. Ale wiecie, jak to jest, kiedy się coś człowiekowi spodoba, to mógłby tak ciągle o tym opowiadać. Dzisiaj chciałam jeszcze tylko o jednej rzeczy. O pokonywaniu własnych lęków. Udało mi się to  w Szwajcarii. Mam niesamowity lęk wysokości. Ale taki mega. Pamiętam, jak kiedyś z Mężusiem siadłam na wyciąg krzesełkowy. Płakałam ze strachu i nie byłam w stanie tego opanować. A on tak romantycznie całował mnie po łezkach i pocieszał, żebym się nie bała. Byłam pewna, że stracę przytomność ze strachu i zlecę w dół. Chociaż pewnie dla tego całowania wsiadłabym jeszcze raz. W Szwajcarii z Thun zawieziono nas do Leuk, gdzie mieszkaliśmy w 4,5-gwiazdkowym hotelu „Lindner”. Luksus. Znów mieliśmy dwuosobowe pokoje do własnej dyspozycji. W końcu przecież traktowano nas jak przedstawicieli mediów. Kiedyś obok tego hotelu w pięknym drewnianym domu mieszkał J.J. Goethe. Przewodnik zabrał nas w góry. Szliśmy po metalowych kładkach „przyklejonych” do zbocza góry. W dole płynęła rzeka, niedaleko szumiał wodospad. A my musieliśmy przejść tymi kładkami pomiędzy skałami nad rzeką. Bałam się bardzo. Nogi się trzęsły. Miałam wrażenie, że i most trząsł się pode mną. Nie patrzyłam w dół. Oczu jednak zamknąć też nie mogłam. Z mostu wchodziło się na skałę po metalowych schodach. Naliczyłam 28 stopni, na drugich 25. Musiałam zająć czymś głowę, żeby nie myśleć o przepaści, która znajdowała się tuż pod moimi stopami. Niesamowite przeżycie. Będę to wspominać bardzo długo. Byłam z siebie dumna, że dałam radę. Dla mnie to wyczyn pierwsza klasa. Najgorsze, że nad tym strachem nie umiem zapanować. Serce wali wtedy jak głupie, nogi są jak z waty, a do tego chce się uciekać, gdzie pieprz rośnie. Jednak po wszystkim stwierdzam, że warto było. Jest co powspominać. Potem kolejką wjechaliśmy na szczyt góry, z której podziwialiśmy widoki. Oj, jak pięknie było. Leżeliśmy sobie na leżaczkach pod kocykami i podziwialiśmy. Teraz pozostało mi tylko powzdychać i pooglądać zdjęcia. I tak żeby już o tej Szwajcarii ciągle Wam nie opowiadać, to na koniec jeszcze muszę obalić pewien mit. Alpejskie krowy wcale nie są fioletowe. Mają za to dzwonki u szyi, by się nie zgubiły. Jedyna kolorowa krowa, jaką udało się nam spotkać, była zielona.  Nie będę już pisać o basenach termalnych, w których udało się nam wymoczyć, co by się nie pogrążać znów we wspomnieniach. Ale odkryłyśmy z Ulą ciekawe miejsce na tymże basenie. Szukając atrakcji, wjechałyśmy piętro wyżej, myślałyśmy, że znajdziemy tam coś ciekawego. Wjeżdżamy, a tam parawany, lekko przyciemnione światełko, przyjemny zapaszek. Myślimy więc, że pięknie jest. Ale nagle nas zmroziło, bo zauważyłyśmy informację, że wstęp tylko na golasa. No, więc w tył zwrot. Nie odważyłyśmy się świecić swoimi pośladkami. Ulabrzydula to miałaby jeszcze co pokazać, gorzej ze mną. Po co psuć wrażenia estetyczne gości tego cichego basenowego zakątka. A teraz z łezką w oku żegnam się ze Szwajcarią. Już Was kusić też nie będę. Muszę w końcu ogarnąć zdjęcia, wywołać je, powklejać do albumu i opisać. Tym samym zamknąć szwajcarską przygodę. Oj, fajnie było być vipem… 