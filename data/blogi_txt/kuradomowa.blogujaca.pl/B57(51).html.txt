Podczas ostatniej podróży pociągiem jedno zdanie skierowane do dziecka zmusiło mnie do refleksji. Pociąg zatrzymał się na jakiejś stacji. Dziewczynka zapytała ojca, który siedział naprzeciwko niej i chyba drzemał, gdzie jesteśmy. Jaka to miejscowość? Tata otworzył jedno oko, spojrzał przez okno i odpowiedział: - Sprawdź na telefonie. Dziewczynka więc chwyciła telefon, pewnie włączyła jakiś lokalizator i po chwili podała tacie nazwę miejscowości. Ten mógł drzemać dalej. I taka mnie refleksja naszła na temat postępu, rozwoju cywilizacyjnego i techniki.  Kiedy ja miałam 10-12 lat, bo na tyle wyglądała dziewczynka, to na telefonie mogłam sprawdzić jedynie warstwę kurzu. Nic więcej. Pomijając fakt, że wtedy w domu go nie mieliśmy. Telefonu oczywiście, bo kurz i owszem. Mogłam jedynie pójść na pocztę, wejść do budki telefonicznej, po uprzednim odstaniu swojego w kolejce, i tyle. Nie wiem, czy jeszcze pamiętacie, jakim deficytowym towarem były telefony. Latami oczekiwało się na numer. A jak w końcu już podłączyli, to człowiek uchachany był na maksa. Co prawda nigdy nie miał pewności, kto go podsłuchuje, ale zawsze mógł zadzwonić tam, gdzie chciał. Przynajmniej teoretycznie, bo jak znajomi i rodzina telefonów nie mieli, to mógł sobie ewentualnie po różnych instytucjach podzwonić i tyle jego radochy. Pamiętam, że moja koleżanka Ala miała telefon i czasami po lekcjach chodziliśmy do niej. Braliśmy książkę telefoniczną, szukaliśmy ludzi z jakimiś śmiesznymi nazwiskami i dzwoniliśmy sobie dla kawału. I mówiło się do pana Barana, że tu rzeźnia, do pana Kowala, że dzwoni koń, bo chce się podkuć. I takie tam dziecięce zgrywy. Ile przy tym śmiechu było, jak się ludzie po drugiej stronie słuchawki wkurzali!  Ale jakie to piękne kiedyś były aparaty! Najczęściej czerwone, szare i czarne. Wykręcało się paluchem numer na tarczy, a jak ktoś miał wyciskane cyferki, to był szpan! A pierwsze komórki pamiętacie? Ja pamiętam. Co prawda nie miałam takiej, bo to cholerstwo kosztowało chyba tyle co samochód, ale pamiętam „dżentelmenów” przechadzających się po mieście, coby wszyscy widzieli, z wielkimi aparatami, które przechowywało się w walizeczkach. A teraz? Telefonik płaściutki, elegancki, schowany w kieszonce. Każdy go ma lub może mieć już za złotówkę. A jak już masz jeden, to możesz mieć następny, bo jeszcze dzwonią do ciebie i proszą, byś wziął drugi w promocji. Namawiają. Jak mówisz: „Nie, dziękuję”, to pan/pani od razu pyta „dlaczego?”, taki zatroskany, a Ty wtedy tłumaczysz, a jak tłumaczysz, to przepadłeś, bo pan/pani nawija, wciska kit i trudno przerwać. Właśnie jestem po wymianie telefonu, bo mi się umowa skończyła. Wzięłam sobie teraz takie cudo dotykowe, bo zawsze jakiegoś rupcia po Jaju miałam. Tylko, proszę nie piszcie, „że to jakieś gówno”, dajcie się kobiecie nacieszyć. Mam taki elegancki, dotknę i pyk, wszystko działa. Co prawda przez pierwsze dwa dni nie umiałam odebrać telefonu, jak ktoś do mnie dzwonił, ale już się naumiałam. I SMS-a potrafię wysłać! Taka kumata jestem. Ja nie wiem, jak to jest. Bo moje Jajo wzięło ten telefon do ręki i od razu wszystko na nim umiało zrobić, a mnie zajęło to tydzień, by się nauczyć, gdzie co jest. No, dobra, wiem, geriatria jestem i nie nadążam. Ale jak tak się zastanowię i uświadomię sobie, że moje dzieciństwo przebiegało tylko z zabawkowym telefonem z ogromną tarczą do wybierania numerów, bo prawdziwego w domu nie mieliśmy, to jestem w szoku, bo teraz każdy z domowników ma swój, a w dodatku jest też stacjonarny. I bez kabelka! Normalnie podziw mnie bierze. Tylko nie wiem, czy nad tym, że ja taka wiekowa jestem, czy że technika tak szybko gna do przodu. Aż strach się bać, co będzie, kiedy Jajo dożyje mojego wieku. Oj, wtedy to chyba każdy w łepetynę będzie miał wszczepiony jakiś nadajnik i odbiornik… a w dupsko antenkę mu wcisną i gotowe.     PS  I na koniec jeszcze zdjęcie mojego wczorajszego wypieku – ciasto jogurtowe z truskawkami. Zdjęcie malutkie, bo niektórzy z Was są na diecie, więc nie będę Was drażnić. I nawet nie wspomnę ani słowem, jak bardzo pulchne, wilgotne i rozpływające się w ustach wyszło to ciacho. A truskawki… marzenie! No, ale nie napiszę tego, żeby nie kusić do złamania przykazań jakiejś cudownej (lub mnie cudownej) diety.  A kto nie na diecie, niech skusi się na ten przepis, bo ciasto pychotka. W dodatku bardzo łatwe do przygotowania. Przepis tutaj. 