Widzieliście kiedyś pijaną mordę miasta? Nie tylko Hłasko ją widział. Ja też widuję ją od czasu do czasu, kiedy kończy się weekend. Albo inaczej. Widzę skacowaną mordę miasta. Efektem bólu głowy, nieświeżego oddechu, kłopotów żołądkowych są (gdzieniegdzie) zdewastowane ulice.  Idę do sklepu. Ulicą. Wybita szyba w sklepie po prawej. Wielka dziura i odłamki szkła zwisające nad szklaną przepaścią. Jeszcze nikt nie posprzątał. Po co komu było robić dziurę w szybie? Może napastnik zobaczył w niej własne odbicie? Przestraszył się. W akcie samoobrony uderzył. Stłukł. Rozsypało się szkło. Nic więcej.   Idę dalej, śmietnik wyrwany ze słupa. Leży kilka metrów dalej. Jego bebechy walają się wokół. Martwy. Papiery, butelki, nawet ogryzek. Wszystko rozrzucone w nieładzie. Kosz chyba długo dogorywał, zanim skonał. Wygląda, jakby ktoś go skopał. Popękany. Agresor musiał bardzo dużo wysiłku włożyć w to, żeby go wyrwać. Zemścił się może za kaca. A może kosz krzywo na niego spojrzał? Idę dalej. Rozbite butelki po weekendzie. To norma. Już mnie nie dziwi. Pęknięta szyba w wiacie przystanku. Zdarza się. A jednak na tym przystanku coś przykuwa moją uwagę. Coś jest nie tak. Na drewnianej ławce spoczywa sobie wielka kupa. Leży samotna i opuszczona. Wydarta z czyichś trzewi zapewne z wielką ulgą. Leży i śmierdzi. Pozostałość po upojnej nocy. Ale dlaczego na ławce? Dalej kolejny śmietnik. Już nie wyrwany. Ktoś tylko przekręcił go do góry nogami i wysypał zawartość. Niewiele tego było. Wiatr rozwiał papiery. Część wywiało na ulicę. Za kilka godzin nie będzie może śladu. Za kilka godzin może ktoś posprząta ślady miejskiego kaca. Morda miasta straci kolory.  Ludzie wrócą do pracy. Do następnego weekendu. Bo w weekend część miasta z reguły pije. Szczególnie wtedy, gdy jest okazja. A przecież w sobotę był Dzień Kobiet. Człowiek nie kaktus, pić musi. Za zdrowie kobiet. Za nasze i wasze. I dużo.    PS   Na koniec miała być puenta i ostrzeżenie, żeby nie dewastować miasta, bo to przecież nasze wspólne, ale puenty nie będzie, bo brzmiałaby jak banał, a ten, kto powinien ją przeczytać, pewnie i tak woli obrazki. 