Rodzicom  nastolatków powinno się chyba wręczać medale i może jeszcze leki uspakajające w pakiecie. Moje Jajo zrobiło sobie tatuaż. Co prawda musiałam na niego wyrazić zgodę i teraz mogę mieć pretensje sama do siebie. Negocjacje trwały dwa lata. Nie wiem, dlaczego się zgodziłam. Śmiem podejrzewać, że to moje Jajo mnie musiało w jakiś sposób otumanić. Innego wytłumaczenia nie ma. Wykupiło sobie grupon,  zapłaciło własną, z trudem uciułaną kasą. Już zaraz po urodzinach robiła plan finansowy na najbliższy miesiąc. I raczej rekinem finansów to moje Jajo jednak nie będzie. Zainwestowało w tatuaż i kosmetyki. A że kupując tusz do rzęs czy puder, raczej nie schyla się do najniższych półek (jak matka), to z urodzinowej kasy pozostało tylko miłe wspomnienie. A tu w perspektywie żadnych okazji do obdarowywania kaską nie będzie. Życie niemalże ascetyczne przyjdzie Jaju prowadzić. Zobaczymy, kiedy uśmiechnie się pięknie do mamusi. No, ale na zrobienie tatuażu pojechałyśmy razem, beze mnie by się nie obeszło. Po wejściu do salonu, łypałam okiem, czy czysto, prawie test białej rękawiczki przeprowadziłam. Spodziewałam się, że przywita nas łysy kark wytatuowany od stóp do głowy. A tu niespodzianka. Szczuplutki, z bródką, bez widocznych tatuaży, przed trzydziestką pan nas powitał w progu. Sympatyczny bardzo. Prawie mu to moje Jajo odsprzedałam, taki był uprzejmy. Wszystko pięknie wytłumaczył, pokazał. Namawiał do przemyślenia decyzji. Pełna kultura i to na odpowiednim poziomie. Siedziałam w tym salonie jak cerber i pilnowałam Jaja. Pan dziary robił. Jajo nogami wierzgało, bo bolało. A i dobrze, że bolało. Nauczka niech będzie i jedno więcej bolesne doświadczenie. Może na tym tatuażu poprzestanie. Wzór sobie samo to moje Jajo wymyśliło na podstawie logo jakiegoś zespołu. Pan nawet pochwalił, że ładne. No, może i tak. Na papierze to nawet ładne, ale „wydziergane” na łapce mojej latorośli może niekoniecznie. Stwierdzam, że ja zbyt słabego zdrowia jestem, by patrzeć na takie ekscesy. Już glany przeżyłam, tunel w uchu również, a teraz tatuaż. Aż strach się bać, co będzie dalej. Chociaż jest nadzieja, że okres dojrzewania się w końcu Jaju wyczerpie. Nikt na porodówce mnie nie ostrzegał, że tak będzie. Ja w wieku Jaja tylko powyciągany czarny sweter nosiłam, że prawie do niego przyrosłam i czarny szalik, Bóg wie po co. I koszule za duże po dziadku. O glanach tylko marzyłam, jakieś podróbki mama mi kupiła i uchachana byłam, że hej. Ale tak to spoko, bez ekstrawagancji jakiejś. A moje Jajo zmienia co jakiś czas styl i ja mam za tym nadążyć! Nawet nie pytam, co ona teraz jest. Artystyczna w niej dusza, to fakt. Ma swoje zdanie, to też fakt. Zawsze zdecydowana, wie, czego chce, żadnych wątpliwości. W głowie raczej poukładane, uczy się przyzwoicie. Pasje ma, marzenia również, plany zrobienia kariery jako najwybitniejszy polski albo i światowy reżyser są. Nie mam więc pretensji, tylko że na moich skroniach co jakiś czas kolejny siwy włos…, u tu trzeba dotrwać do rozdania Oscarów i posłuchać, jak Jajo w swoim wystąpieniu dziękuje matce za cierpliwość i trud włożony w wychowanie. Z dumą wtedy popatrzę w telewizor i powiem, że ta kobieta z tatuażem na ręce(przecież już nie Jajo) to moja krew. 