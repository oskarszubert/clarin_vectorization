Od wczoraj prasa rozpisuje się na temat cudownej polskiej młodzieży, jak to wyniki czytania ze zrozumieniem poprawiła. Duma rozsadza piersi, tym bardziej, jak się ma młodzież w domu. Podobno poprawiły się także umiejętności matematyczne. Jednak jakoś nie usłyszałam, by ktoś z tego powodu nauczycieli pochwalił. W radiu za to powiedziano, że to wszystko dzięki korepetycjom, bo podobno rynek kwitnie i dzisiaj dziecko nie ma szans zdać dobrze matury, jeżeli rodzice nie płacą za domowe nauczanie. I tak w pierwszej chwili to normalnie nóż mi się w kieszeni otworzył. Nauczyciele zawsze byli świetnymi chłopcami do bicia. I co by nie mówić o poziomie polskiej edukacji, to przecież te wszystkie durne pomysły z góry muszą realizować szarzy nauczyciele i to im się jeszcze za to najwięcej dostaje. Ja ich więc dziś chwalę. I przyznaję, że dobra robota.  Ale… Oczywiście jest pewne „ale”. Chwalę tylko tych, którzy tę dobrą robotę wykonują i wkładają swoje serducha w to, by cudze dzieci uczyć. A jaka to „przyjemność”, myślę, że wszyscy wiedzą. W każdym zawodzie są leserzy i pracusie. Chwalę więc tylko pracusiów. Należy im się. Normalnie czapki z głów. I piszę to z pełną powagą i należnym szacunkiem. Jednak co do korków. Coś w tym jest. I nie ma co ukrywać, że młodzież na korkach (w części przypadków) jedzie. Weźmy na przykład moje Jajo. Ma to „szczęście” być rocznikiem zreformowanym i jak poszło do LO, to musiało określić się od razu, co na maturze zdawać będzie. A że Jajo po gimnazjum miało tylko w wyobraźni jedną drogę edukacji wyznaczoną, wybrało klasę humanistyczną. Na maturze więc, teoretycznie, powinno zdawać wos i historię. Jednak Jajo po roku nauki (może troszkę dłużej) przyszło do mnie i poprosiło o korki z matmy. Załatwiłam. Znalazłam świetną korepetytorkę. Trafiona w dziesiątkę. Jajo zaczęło się poprawiać z matmy. Znów pewnego dnia przychodzi do mnie i mówi, że musi maturę z matmy zdać „na wysoki procent”! W tym momencie oplułam się herbatą w skupieniu wypijaną i oniemiałam z wrażenia. I jak matka prosiła, błagała, by dziecko nie szło do klasy humanistycznej, bo na chleb w przyszłości nie zarobi, to Jajo tylko się uśmiechało, a i tak wiedziało lepiej. I jeszcze jako argument wyciągało przeszłość matki, że klasę matematyczno-fizyczną kończyła, a teraz bezrobotna.  Teraz jednak z całą pokorą przyznało, że matka miała rację. I nawet dodało: - Zawsze tak jest. - Jaki więc z tego wniosek? – pytam od razu. - No, dobra wiem. - Matki słuchać trzeba – dodaję dla pewności. Jajo korki bierze od kilku miesięcy. Po 2-4 godziny tygodniowo. Efekty są, bo i oceny lepsze. Ale co najcenniejsze, Jajo stwierdziło, że matma FAJNA jest! Sobota i niedziela więc święte się stały, bo wtedy ma właśnie korepetycje. I nie ma, że nie chce się. Jaju zawsze się chce! I nawet ostatnio poprosiło, by zbiór zadań na poziom rozszerzony zakupić, to sobie w święta będzie zadania robiło. No! Szczękę to musiałam długo zbierać z podłogi. I jeszcze potem dodało, że zrobi wszystko, by na wymarzone studia się dostać. Dlaczego o tym piszę? Bo to, że Jajo musi brać korki, to wynik „wspaniałej” reformy. W klasie humanistycznej matematyka jest w niewielkim wymiarze godzin. Dziecko, które ma 16 lat kompletnie nie ma jeszcze pojęcia, co chce robić, a nawet jak wie, to może mu się po roku zmienić.  Tak jak zmieniło się Jaju. A wtedy rodzic płaci. Stwierdzam też, że badania przeprowadzone na młodzieży są prawdziwe. Widzę to po Jaju (żeby nie było, że tylko narzekam). Poziom umiejętności matematycznych w naszym domu wzrósł! I to w ciągu kilku miesięcy! 