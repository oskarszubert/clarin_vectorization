Jakiś czas temu wiele w mediach mówiło się o głodujących dzieciach, o biedzie i jak zwykle o kryzysie. Temat pewnie trudny, bo każdy z nas zna przynajmniej jedną rodzinę będącą na skraju ubóstwa. Niektórzy domagają się gorących posiłków w szkołach dla wszystkich dzieci, niezależnie od zarobków rodziców. Tylko w których szkołach pozostały jeszcze stołówki? Nie wiem, jak w Waszych miastach, ale z moich doświadczeń wynika, że raczej samorządy polikwidowały stołówki na rzecz cateringu. Mniej kłopotu i podobno taniej. Nie trzeba zmywać ani utrzymywać kuchni, bo obiadki przyjeżdżają poporcjowane w styropianowych pojemniczkach. Odpada też zatrudnienie kilku osób. Tylko nie wiem, czy jakościowo wychodzi na to samo. Dawniej, kiedy ja chodziłam do podstawówki, przy szkole był ogródek, nieduży, ale zawsze rosła tam marchewka, pietruszka, koperek itp. Dzieciaki w ramach godziny wychowawczej i biologii raz na jakiś czas tym ogródkiem się zajmowały. Nikomu to nie przyniosło ujmy. Pamiętam jak grabiliśmy, wyrywaliśmy chwasty, czasami przekopać też trzeba było jakąś grządkę itp. Wszyscy byli zadowoleni, bo to przecież w trakcie lekcji. Warzywa trafiały do szkolnej stołówki, obniżało to troszkę pewnie koszty obiadu. Było okej. Dzisiaj niektóre dzieciaki nie wiedzą nawet, jak wygląda rosnąca pietruszka czy marchewka. Po prostu wiedzą, że można je znaleźć na sklepowych półkach lub na targowisku. A w szkołach z reguły nie ma stołówek, nie ma pań kucharek, które znały wszystkie dzieciaki i wiedziały, komu dołożyć więcej marchewki, komu więcej sosiku. Moja mama pracowała (przez wiele lat) w przedszkolu. Opowiadała o chłopcu, na którego zwróciła uwagę podczas jedzenia, bo chłopczyk chował coś do kieszonki. Okazało się, że był to chleb. Zapytała, dlaczego to robi, że przecież może zjeść tyle, ile chce. - Schowałem dla siostry – odpowiedział chłopczyk. Wynosił w kieszonce suchy chlebek do domu. I bynajmniej nie dla konia! Problem pomocy jest na pewno skomplikowany. Były czasy, kiedy dzieciaki dostawały w szkołach darmowe mleko. Pamiętam, jak podczas spotkań z rodzicami w klasie mojej córki, wychowawczyni nieraz mówiła o tym, co dzieciaki wyrabiają z mlekiem, które dostają za darmo. Dla szkoły było to istne utrapienie. Rzucano nim po ścianach, wylewano do kosza, wrzucano na szkolny dach. Wiadomo, wyobraźnia dzieciaków nie zna granic. Mleko było za darmo. Wszystkim więc wydawało się, że jest ono gorsze, bo nie trzeba płacić. Dzieciaki opowiadały, że szkoła chce je otruć. Z czasem wprowadzono opłaty za mleko. Niewielkie, bo niewielkie, ale zawsze coś trzeba było zapłacić. I wtedy problemy z rozlewanym mlekiem się skończyły. Kiedy ja chodziłam do podstawówki, też dostawaliśmy mleko. Pamiętam je do dziś. Biała trauma. Gorące mleko z kożuchem na wierzchu. Brrrr! I nie w kartonikach, ale w białych topornych kubkach, „nadgryzionych” po brzegach. Fuj! Zawsze miałam wrażenie, że przyklejają mi się do dłoni. Tylko że my wtedy mieliśmy utrudnione zadanie, nie można było takiego kubka ciepnąć do kosza ani na szkolny dach, bo jeszcze wychowawcy czuwali, coby mleczko znikało w naszych brzuchach. Problem nie jest łatwy. Tym bardziej, że my Polacy wyrośliśmy wychowani na Mickiewiczowskim mesjanizmie, wmawiało się nam romantyczne koncepcje o narodzie wybranym. Że niby Chrystus narodów, pępek świata, zielona wyspa… A tu ileś tysięcy głodujących dzieci. No, jakże to możliwe, żeby naród wybrany i głód, jeżeli wokół „mirabelki i szczaw”…?   * Zdjęcia z Wikipedii 