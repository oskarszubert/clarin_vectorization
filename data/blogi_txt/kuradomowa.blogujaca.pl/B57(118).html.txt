Moje Jajo jak większa część ludzkiej populacji uwielbia oglądać w necie filmiki z kotami w rolach głównych. Trzeba przyznać, że niektóre są rozbrajające. Od czasu do czasu jak znajdzie coś ciekawego, to mnie zamęcza, abym też oglądała. I jeden z takich filmików pobudził nas do myślenia. Tutaj możecie zobaczyć. „Spidercat”.  Po obejrzeniu Jajo posmutniało, że nasz kocur tak nie potrafi. Nie żebym podzielała zaraz smutek Jaja, bo ściany mamy świeżo cyklinowane i malowane, ale jak to może być, że nasz kot nigdzie się nie wspina? Przecież gorszy być nie może. Zaczęłyśmy obserwować zwyczaje naszego kocura. I tak mniej więcej prezentują się wyniki tychże obserwacji: 8.00 – ryczy pod drzwiami mojej sypialni, chce na dwór. Wypuszczam dziada. Po 15 minutach stoi już na wycieraczce nerwowo machając ogonem i od razu, jak mu otwieram, bierze ostry zakręt i dopada miski. Niestety to jedyny taki szybki bieg naszego kota. Naje się, napije i wtedy leży mi na kolanach. I nie ma szans, by go zrzucić. Jedną stroną go zepchnę, drugą wlezie i jeszcze zażąda, by go pogłaskać. Godzina 9.00 – śpi. 10.00 – bez zmian. 11.00 – przeciąga się leniwie i otwiera oczy. 12.00 – chce znów na dwór. 12.15 – wraca i dopada miski. Potem myje się i śpi. Tak mniej więcej do 15. Bo wtedy my jemy obiad, a kot siedzi na krześle przy stole i tym razem to on prowadzi obserwacje. 16.30 – jeżeli jest już Jajo, to zaczyna go prowokować do zabawy. Zabawa kończy się po 2 minutach, kot leży na środku pokoju, poddaje się. A potem do 20 śpi. Po 20 próbuje zmienić miejsce spania i zakamuflować się w sypialni, ale niestety zostaje odnaleziony i wyrzucony do innego pokoju. Obraża się i zasypia na „swojej” kanapie. Jajo postanowiło po obejrzeniu filmików wprowadzić zmiany w życiu kota i wytrenować go tak, aby umiał się wspinać po ścianach, albo chociaż wskoczyć na jakąś półkę (bo nasz tego nie robi, nie marnuje kalorii na takie bzdety). Jajo przystąpiło do treningów. Zaopatrzyło się w kijek ze sznurkiem i sreberkiem na końcu, aby pobudzić kota do biegania. Zamachało kotu przed nosem. Przez chwilę wydawało się, że jest zainteresowanie, że ruszy do ataku. Jednak kot położył się na boku. I wydawało się, że szepnął do nas: „A dajcie wy mi wszyscy święty spokój”. No, i tyle byłoby z trenowania kota. „Spidercatem” to on nie będzie z takim podejściem. A jak mu odpuściliśmy trening, wstał i pobiegł do miseczki i tylko mu sadełko majtało się na boki. Potem wskoczył do kosza na bieliznę. Ukrył się, aby nikt znów nie wpadł na pomysł treningów. Już z Jajem wpadłyśmy w panikę, że kot przepadł, uciekł wystraszony wizją trenowania, a ten w ciepełku sobie kimał. No, ale nie każdy musi być idealny. W końcu to podobno jest tak, że zwierzak upodobnia się do właściciela, więc nie ma co przesadzać z tymi treningami. 