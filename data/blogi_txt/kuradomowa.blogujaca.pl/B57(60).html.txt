Ostatnio postanowiłam oddać się do przeglądu. Staram się to czynić regularnie, coby z ręką w nocniku się nagle nie obudzić. Chociaż teraz z drugiej strony stwierdzam, że dobrze było mi w tej niewiedzy, bo lekarze zawsze coś człowiekowi wynajdą. Okazało się, że mam mięśniaka. Niby na tyle malutkiego, coby w panikę nie wpadać, ale zawsze jakiś dyskomfort to jest. W zasadzie powinnam po powrocie do domu udać się na konsultację do doktora Google, ale chyba sobie daruję i przyjmę na klatę, co doktorek w gabinecie powiedział. No, okej. Będę sobie teraz obserwacje prowadzić, czy ten mój wyhodowany pieczołowicie mięśniaczek nie ma ochoty urosnąć. Niektórzy obserwują ptaszki i niebo, a ja sobie obserwować będę jakiegoś dziada, który na waleta się we mnie rozgościł. W ogóle ostatnio mam jakiś bieg przez służbę zdrowia. Głównie prywatną, żeby nie było wątpliwości. Jajo na ból zęba narzekało. Trzeba było pójść, wyrwać, bo to jeszcze mleczak się jej ostał. To moje Jajo takie nietypowe, bo trzy lata temu też mleczaka wyrywaliśmy, pod którym niestety zawiązków zęba stałego nie było. Teraz niestety to samo. I Jajo będzie sobie takim szczerbolkiem. A wstawić będzie można coś dopiero wtedy, gdy Jajo osiągnie pełnoletniość. Przy okazji dowiedziałam się, że Jaju ząb mądrości rośnie. Tak się w tym LO musiała spinać z nauką, że z wysiłku rzuciło jej się na zęba. Niestety cała mądrość w uzębienie poszła. Ale dentystka, na którą trafiliśmy lekko nas zdziwiła. Umówiłam się z nią przez telefon. Pojechałam z Jajem. Siedzimy w poczekalni. Drzwi do gabinetu otwarte. Pani właśnie z pacjentem o możliwościach „zamontowania” u niego sztucznej szczęki rozmawia. I nagle słyszymy: - Musi pan na to uważać, bo się panu rozpie.doli… My z Jajem na siebie, by upewnić się, że dobrze słyszymy. - A jak pie.dolnie, to już na nic – dodała pani dentystka dla naszej pewności. My w śmiech, bo do tej pory z takim przypadkiem do czynienia nie miałyśmy. W końcu pani prosi Jajo. Mnie też. Zaprasza Jajo na fotel, mnie na krzesełko. Mówimy co i jak. Jajo zielone ze strachu, bo się boi wyrwania. Dentystka prześwietlenie zarządza. Potem zdjęcie Jaju pokazuje. - Mleczak! Ale jaja! – krzyczy nagle ku naszemu zdziwieniu, aż podskoku na krzesełku doznałam. – Mleczak! Ha, ha, ha. – Jajo też w śmiech, bo pani dentystka bardzo rubaszna się okazuje, śmieje się do rozpuku, klepie po udzie. Sadza Jajo na fotel, robi znieczulenie. Przy tym gada jak nakręcona, wypytuje Jajo o szkołę, opowiada też o swojej maturze. Pomoc dentystyczna jakaś smutna. My z Jajem i z dentystką na czele uchachani. Ale tak sobie myślę, że jak asystentka ma te śmiechy i głośne gadki przez 8 godzin, to ja dziękuję, też bym była zmęczona. Nagle znikąd (chyba zza zakrętu gabinetu) wyłania się postać niczym z horroru czy z „Rodziny Adamsów”. Niska, przygarbiona, płci chyba niewieściej. Człapie. Ciągnie stopy po podłodze. W papuciach. Wchodzi. Rzuca „dzień dobry”, ale jakoś tak ponuro. Otwiera szufladę. Zamyka. Odchodzi. Za dwie minuty dosłownie to samo. Tu jakiś przygarbiony stworek. Tam smutna i zmęczona pomoc dentystyczna, a dentystka uchachana od ucha do ucha. Już wiemy, jakie oceny miała w liceum, jak maturę zdała. Jest nieźle. Jednak podczas wyrywania całkiem profesjonalnie się zachowuje. Nagle mnie woła. Pokazuje otwartą paszczę Jaja. - To wędzidełko trzeba będzie przeciąć – mówi, a Jajo zzieleniało ze strachu jeszcze bardziej. - YYYY – jęczy z otwartą paszczą. - Cicho być! – strofuje ją dentystka. – Nie teraz, dopiero przed wstawianiem zębów, bo będzie ciągnęło, że nawet jabłka nie zjesz. - Moohee nie jeeszcz jabek… – bełkocze z otwartą szczęką Jajo. - I innych rzeczy też – dodaje pani doktor. To już gorzej, więc Jajo zamilkło. Potem spokojnie kończy wyrywanie. Robi przegląd. Jeden ząb tylko do leczenia. O stówkę człowiekowi lżej w portfelu, ale na duszy jakby weselej. A po wyjściu Jajo uchachane, że świetna babka, że tak ją pozytywnie naładowała, że teraz innego dentysty nie chce. No, okej. Jak lubi na wesoło rwanie zębów, to czemu nie. Mówi i ma.  * zdjęcie z Wikipedii 