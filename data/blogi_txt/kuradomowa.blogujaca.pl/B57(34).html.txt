W środę przeprowadziłam bardzo odmóżdżający eksperyment. Teściowa poprosiła mnie, żebym z nią poszła na pokaz garnków. Chciała zobaczyć wnętrze sali, w której miało się to spotkanie odbywać. Stwierdziła, że na wesele nikt jej tutaj nie zaprosi i nie wiadomo, czy będzie miała okazję tę niezwykłą salę kiedyś zobaczyć. A sala faktycznie wzbudziła mój podziw. Niemalże królewska, z antresolą, pięknymi kwiatami itp. Poszłam z nią z dwóch powodów. Po pierwsze teściowej się nie odmawia. Po drugie do tej pory ominęły mnie wszelkiego rodzaju pokazy. Co prawda po cholerę mi takie doświadczenie, nie pytajcie. Po trzecie to nowy temat na wpis. Ciekawe studium „socjologiczno-marketingowe”. Mogłam podejrzeć, jak tacy magicy od pokazów działają i jak reagują na tę ich magię zwykli ludzie. I muszę przyznać, że to prawdziwi fachowcy. Sporo osób podpisało umowy na promocyjny zakup garów na raty. Szczegół, że cena była bliska 10 tysięcy i można by za to kupić używany samochód. No, ale jak ktoś ma fantazję kupić gary w tej cenie, to jego biznes. Ponadto nadarzała się okazja, bo na pokazie można było kupić za połowę ceny, na drugi dzień byłoby za późno. Pan prowadzący pokaz miał niezłe gadane. Umiał nawiązać kontakt z „widownią”. Pięknie nią manipulował, wciągnął w dyskusję, rozśmieszał, straszył cholesterolem i wysokim ciśnieniem, robił konkursy, losowania. Normalnie sinusoida emocji. Prawie sama już chwytałam za dowód, długopis i pędziłam do podpisania „atrakcyjnej” umowy, bo jeszcze kołdry w gratisach rozdawali. A taka kołdra to samo zdrowie, a tu za darmo dają prezent wart około 3 tysięcy. No, ale nie pobiegłam, bo Mężuś mi stanowczo zakazał. Postraszył wyeksmitowaniem z domu do ogródka. A że w tym naszym ogródku dziada i baby brak, więc wolałam w ciepełku we własnym łóżeczku. Jeszcze do wyboru miałam wycieraczkę przed drzwiami, ale też nie skorzystałam. Nie kupiłam więc superaśnych garów, nie dostałam kołdry. Teściowa również nic nie kupiła, bo teść też jej zagroził eksmisją. Wiadomo, ta sama krew, więc te same metody zastraszania. Siedziałyśmy więc jak te sierotki dwie godziny. Dupska nam do krzeseł poprzerastały. A to wszystko po to, by zobaczyć „kryształową salę”. Łeb mnie bolał od tego słuchania. Pan był nakręcony i niestety nie dało się go wyłączyć. I ciągle upominał, jak ktoś gadał. Normalnie jak w szkole. Tylko tyle, że miał lepsze narzędzia dyscyplinujące niż nauczyciele, bo jak chciał nas uciszyć, pukał w mikrofon. A uwierzcie, wtedy w uszach strzelało. Albo podnosił lekko głos i wołał „UWAGA!”. Przyglądałam się ludziom, którzy przyszli na spotkanie. Może część z nich tak jak my, popatrzeć na nową salę w naszym mieście. Część może z nudów. W sali 80 % osób to emeryci. I jak pomyślałam o ich emeryturkach i rencinkach, to szlag mnie lekko trafiał, bo gary za kilkadziesiąt tysięcy to chyba ostatnia rzecz, jaką powinni kupić. No, niby gary mają gwarancję na 20 lat. Ale jak ma się siedemdziesiątkę z hakiem na karku, to chyba nie ma znaczenia. No, chyba że ktoś ma fantazję zabrać je w zaświaty i zażyczy sobie włożenia ich do trumny. To wtedy może ma sens. Jak go za 200 lat odkopią, to gary dalej będą lśniły pod ziemią. Moi rodzice też niestety dali się zrobić na cacy takim naciągaczom. Kupili sobie kilka lat temu kołdrę na raty za ponad 3 tysiące. Ale co najciekawsze po spłaceniu rat odezwano się do nich z windykacji. W ogóle to jakieś czary-mary było. Bo niby te raty kto inny przejął czy coś takiego. Sprawa trafiła do sądu. Ojciec prezentował dowody wpłaty i nic nie pomogło. Nie wiem, dlaczego przegrali sprawę i musieli za kołdrę zapłacić jeszcze raz. Czyli taki drobiażdżek – prawie siedem tysięcy, w dodatku z emerytur! Od wyroku nie przysługiwało im prawo apelacji. Nie wiem, jak to możliwe, ale niestety tak się stało. Sędzina prowadząca sprawę nie mogła uwierzyć, że rodzice tak dali się wrobić w zakup kołdry za taką kasę. Nawet skwitowała, że „taką kołdrę to w każdym hipermarkecie kupiliby państwo za kilkaset złotych”. No i co z tego, jak rodzice mieli fantazję i kupili na pokazie. Bo tam takie są emocje, że lepiej niż w kinie. Wyzwala się w człowieku taka żądza posiadania. Chce mieć, bo dają promocję, a za godzinę już będzie za późno. A w zdrowie trzeba inwestować. Taka kołdra, gary, toż to samo zdrówko. Człowiek nagotuje bez soli, bez tłuszczu, a potem poleży pod kołderką, żeby mu się w brzuszku ułożyło jak należy. A że emeryturka jakoś tak przez trzy lata uszczuplona o ratę…, no cóż, zaoszczędzi się na tejże soli i na tymże zbędnym już tłuszczyku. p.s. Zdjęcia z Wikipedii 