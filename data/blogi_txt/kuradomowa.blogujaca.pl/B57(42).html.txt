Ostatnio sobie z Jajem dyskusje uskuteczniamy. Ono trajkocze o szkole, ja słucham uważnie, czasami coś wtrącam. Osiem lekcji miało, więc jest o czym opowiadać. Przy okazji mnóstwo dygresji, bo to moje Jajo tak ma, że jak zacznie, to nie da się wyłączyć. Ale ja zainteresowana jestem i zawsze lubię, jak ono tak pod wpływem emocji opowiada. Jak to na przykład pani na polskim odpytywała jej koleżankę, a jakiś chłopak próbował przerwać, więc pani polonistka na to z pełną elegancją w głosie: - Daj powiedzieć blondynce, przecież chyba nieprzypadkowo dostała się do tej szkoły. Jajo oburzone, bo to przecież jawna dyskryminacja. Ja ze stoickim spokojem, bo przecież nauczyciela przy Jaju obrażać nie będę, ale swoje myślę i to, co myślę, cenzuralne raczej nie jest. Śmiechem też nie wybucham nad fantazją i dowcipem nauczycielki. Pytam tylko, czy ta biedna uczennica naprawdę blondynką była, licząc na zmianę tematu. A Jajo cały wykład o szowinizmie, feminizmie i dyskryminacji czyni. Słucham z uwagą, ale przyglądam się podejrzliwie, czy mi jakaś rewolucjonistka nie wyrosła. W końcu Jajo zmienia temat. Bo ono tak ma, że może dużo i na różne tematy. Kiedyś pamiętam, jak miało to moje Jajo dwa latka i zostało na cały dzień u teściowej. Kiedy je odbierałam, teściowa umęczona, trzymająca się za głowę, stwierdziła, że ona może to Jajo od czasu do czasu popilnować, nie ma sprawy, ale żeby ono tyle nie gadało. Nie dało się jednak tego sprawić, choć i tak z wiekiem Jajo „dostojniejsze” się zrobiło i zdecydowanie mówi mniej niż kiedyś. No, ale jest rozkręcone, gada. Ja słucham już z kwadratową głową i próbuję nadążać, bo tematy zmieniają się jak w kalejdoskopie. W końcu zatoczyłyśmy kółko i wróciłyśmy do szkoły, do lekcji geografii. - Mamo, a wiesz, w którym kraju mieszkają najszczęśliwsi ludzie? - No, jasne, w USA. – Odpowiadam, bo to chyba jasne, że Amerykanie są zawsze zadowoleni. Jestem pewna, że dobrze wiem, ale okazuje się, że matka głupia i niedouczona. A Jajo znów wydaje się mądrzejsze od Kury. - Nie, ale nie zgadniesz – droczy się. - No, dajesz – zachęcam. A Jajo jak nie walnie z satysfakcją. - W Polsce! – odpowiada, a ja z wrażenia spoglądam na nią. - Oj, kochanie, coś Ci się pomyliło – delikatnie prostuję, nie chcę uprzedzić jej do własnego narodu. – Polacy to chyba najwięcej narzekają. - Nie. Mieliśmy na geografii. Gościówa wyświetlała nam (bo teraz taką nowoczesność jak tablice interaktywne dzieciaki w szkołach mają) mapy i ci najszczęśliwsi zaznaczeni byli zielonym kolorem. I nie uwierzysz, ale jedyny taki kraj w Europie to… Polska! Też nie mogłam uwierzyć. A w Ameryce, to Jamajka. Jarzysz? - Jarzę – odpowiadam mechanicznie i przetwarzam dane. – Mówisz, że zielonym kolorem? - Tak, też był to dla mnie szok. Nie, że zielonym, ale że my – Polacy! - Czyli my jednak tą zieloną wyspą jesteśmy? - A jakże, jesteśmy jak nic. Najszczęśliwszy kraj, a tak wszyscy narzekają. Zastanawiam się nad tym, co mi Jajo relacjonuje i mam opory, żeby w to uwierzyć, bo na ulicach jakoś nie dostrzegam tego uchachanego narodu, a wręcz przeciwnie. A jak włączy się TV, to depresja murowana. Ale może tak jest, przecież nie mogę w Jaju budzić zwątpienia i wiary w wiedzę przekazywaną w szkole. Mimo wszystko cieszę się, że mieszkam w najszczęśliwszym kraju w Europie. Na zielonej wyspie szczęścia i radości. I tak teraz sobie rozważam, że może to i prawda, bo wystarczy się rozejrzeć. Gdzie znajdziemy więcej absurdów? Gdzie, jak nie w naszym pięknym kraju? No, dobra, jeszcze w „Cyrku Monty Pythona”, ale to się nie liczy. Gdyby jednak ktoś miał poczucie, że w takim razie do naszego narodu nie bardzo pasuje, bo jest smutny, apatyczny i nieszczęśliwy, to polecam na poprawę humoru serniczek. Wypróbowałam nowy przepis na sernik miętowo-czekoladowy i śmiało mogę polecić. Poprawia humor w 100% i czyni człowieka szczęśliwym, przynajmniej do czasu delektowania się kremowym smakiem ciacha. 