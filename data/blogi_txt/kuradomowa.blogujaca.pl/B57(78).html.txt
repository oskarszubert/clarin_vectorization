Ostatnio wpadł mi w ręce ciekawy artykuł na temat pewnej wsi w Zachodniopomorskiem. Nazwa dość pospolita – Zielnowo. To podobno rodzinna wieś nieżyjącego Andrzeja Leppera. Zwróciłam na to uwagę z kilku powodów. Co prawda na swoim blogu nie mam najmniejszego zamiaru zajmować się polityką, ale muszę tutaj niestety wspomnieć o byłym wicepremierze. Jednak absolutnie nie w kontekście politycznym. Zainteresowało mnie co innego. Wyczytałam, że wójt gminy ma zamiar zmienić nazwę miejscowości na Lepperowo, by uczcić pamięć zmarłego. Podobno ma przedłożyć taki wniosek pod głosowanie. I tak mnie to zastanowiło. Bo w miejscowości mojego poprzedniego zamieszkania pewien radny też miał genialny pomysł, by zmienić nazwę miejscowości. Po prostu chciał ją skrócić. Dyskusji było na ten temat co niemiara. Mieszkańcy oczywiście podzielili się na trzy obozy: ci za, ci przeciw i ci niezdecydowani. Odbywała się agitacja. W szkołach, urzędach, przychodniach, szpitalach, itp. porozkładane były ulotki. Odbywało się głosowanie mieszkańców. Dzieciom w szkołach organizowano pogadanki na temat wyższości jednej nazwy nad drugą. Mnie nasunęła się od razu refleksja. Bo podobno kryzys i kasy nie ma. A nas jednak stać na fanaberie. Zmianę nazwy miejscowości właśnie uważam za fanaberię. Przecież to kosztuje. Zmiana dowodów, tablic, drogowskazów… Jak ktoś ma firmę, musi zmienić pieczątki itp. A wszystko dlatego, że kogoś poniosła ułańska fantazja, by zmienić nazwę. A po co? Mam wrażenie, że czasami, by pokazać, że „jestem radnym pełną gębą, patrzcie, działam”. O kant dupy można rozbić takie działanie. Bo przecież chociażby ulotki też kosztują. Ludzie, którzy „agitacje” przeprowadzali, podejrzewam, że nie robili tego w wolnym czasie, a raczej w godzinach pracy. W mojej byłej miejscowości stanęło jednak na tym, że nazwy nie zmieniono. Ale problem wałkowano dość długo. Nie wiem, jak będzie z Zielnowem/Lepperowem i w zasadzie jest mi to obojętne. Tylko tak myślę, że to chyba bogata gmina być musi, że pieniądze i czas marnują na coś, co przecież i tak nie ma znaczenia. I tylko trzeba mieć nadzieję, że inne gminy, miasta i wioski nie podchwycą tematu i nie zacznie się zmieniać nazw miejscowości tylko dlatego, że w niej urodził się jakiś premier, wicepremier, minister, czy nawet prezydent. Biorąc pod uwagę to, że u nas raczej rządy zmieniały się jak kartki w kalendarzu, dość sporo innowacji nazewniczych należałoby wprowadzić. A przecież za te pieniądze można chociażby biednym dzieciakom w szkole dać śniadanie czy plac zabaw wybudować, drogę wyremontować. Bo jakie to ma znaczenie czy mieszkamy w Pcimiu Dolnym czy Górnym, jak drogi nie ma i bida aż piszczy, a pieniądze przepuszczane są na głupoty? 