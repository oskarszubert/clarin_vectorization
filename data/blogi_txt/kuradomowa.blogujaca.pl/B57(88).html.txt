Podczas ostatniej podróży samochodem słuchaliśmy audycji o muchach. Że są ludzie, którzy zawodowo zajmują się tymi bożymi stworzonkami, to można się domyślić, ale że jeszcze fascynują się zwyczajami much, to już raczej z jakąś perwersją się kojarzy.  Słuchałam tej audycji z dużym zainteresowaniem proporcjonalnym zresztą do obrzydzenia, jakie czułam, wyobrażając sobie obrzydliwe muszyska krążące nad jedzeniem. To, że mucha jest „wszystkożerna”, raczej wszyscy wiemy. Dodatkowo siada na wszystkim. I kiedy widzę je latające po kuchni, to normalnie mam wizję, że one przed chwilą delektowały się jakąś kupą lub padliną samotnie wyzierającą z jakichś leśnych chaszczy.  Najbardziej mnie jednak rozbroiło to, jak pan opowiadał o pewnym gatunku much, które się kastruje. Podobno to takie muchy, które tylko raz składają jaja. Jak się wykastruje samca, to nawet jak samica złoży jaja, to się nic z nich nie wylęgnie.  Tak walczy się z tymi latającymi potworami. Brzmi jak kosmos, co? Kastrowanie much. Może zatrudniają też do tego „sekserów”, bo przecież chyba najpierw płeć takiej muchy należy określić, nie? Oczyma wyobraźni widziałam już taką uśpioną muszkę w rozkroku jak jej między nogami jakiś naukowiec grzebie, by wyciąć co trzeba. Moja wyobraźnia podpowiadała mi proces podobny do kastrowania kota, bo to jedyne stworzenie, które widziałam podczas takiego zabiegu. Kota tylko (już uśpionego) za łapki lekarz przywiązywał do stołu. Z muchą chyba tę część zabiegu sobie darowano, nie? I tak leżymy sobie wczoraj z Mężusiem. Ja rozmyślam. Bo w pozycji horyzontalnej jakoś tak najwygodniej się wysila mózgownicę. Nie żeby o czymś ważnym, o nie. Raczej analizuję ten muszy świat, bo właśnie widzę, jak po ramieniu Mężusia łazi mucha. Zatrzymuje się. Czyści sobie łapki, potem skrzydełka. Takie czarne to i brzydkie. Wszyscy przeganiają z kąta w kąt, próbują zabić. Normalnie kiepski żywot. Chyba za karę zostaje się muchą.  I zaraz przypomniałam sobie, jak kiedyś razem z grupą swoich znajomych (a mieliśmy chyba po 10 lat) szliśmy przez jakieś chaszcze. Czuliśmy ogromny smród. Jak to dzieci, chcieliśmy sprawdzić, co tak wali na kilometr. I kiedy zbliżaliśmy się do źródła tego smrodu, usłyszeliśmy charakterystyczne brzęczenie. Nie wiedzieliśmy w pierwszej chwili, co to wydaje takie odgłosy. Kiedy jednak odnaleźliśmy źródło smrodu, to tym samym odkryliśmy źródło brzęczenia. To czarny parasol much unoszący się nad rozkładającymi się szczątkami krów. Odkryliśmy pozostałości po starej rakarni. Dzisiaj oczywiście taki widok byłby niemożliwy, zaraz odpowiednie instytucje by się tym zajęły i pewnie zanim byśmy tam doszli, to już TVN robiłby relację na żywo. Jednak wtedy nawet owszem, zdarzało się. I jak mi taka muszka wleci do kuchni, to normalnie ręka, noga, mózg na ścianie. Krwiożercze zapędy we mnie się budzą i od razu chwytam za narzędzie zbrodni, by się latającego intruza pozbyć jak najszybciej. Bo może przed chwilą to żarło czyjeś szczątki, a teraz ma ochotę na mój obiadek.    *Zdjęcie z Wikipedii 