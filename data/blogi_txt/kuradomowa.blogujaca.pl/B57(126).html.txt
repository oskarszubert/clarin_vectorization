Pamiętacie piosenkę Wodeckiego o Chałupach? Przypomniała mi się, kiedy słuchałam w radiu reportażu o niemieckich naturystach. Podobno było ich sporo i rząd toczył z nimi zaciętą walkę. W końcu się poddano, pozwolono się opalać na golasa, ale pod warunkiem że nie będą skupiać się w stowarzyszeniach. Podobno byli utrapieniem kurortów, bo absolutnie nie przejmowali się tym, że plaża z reguły rozciągała się wzdłuż wybrzeża i na golasa chodzili po całym kurorcie, robili tak zakupy, wchodzili do restauracji, spacerowali. I tak mnie to od razu na wspominki wzięło. Pamiętam, jak pojechaliśmy z klasą w podstawówce na jakąś wycieczkę do NRD (albo to była kolonia, nie pamiętam). Leżymy na plaży. Opalamy się, a nagle chłopaki szepczą, że gołe cycki na jedenastej. Wszyscy oczywiście głowy od razu skierowali w odpowiednią stronę. Tak genialnie się znaliśmy na zegarku. A tam, ło matko, nie tylko kobiece cycki wiszą, ale i inne części męskiego ciała dyndają.  Oczywiście nie było leżenia. Wszyscy jak na komendę usiedli i się wpatrywali, bo to przecież ciekawostka turystyczna. Co jakiś czas migały nam przed nosami spacerujące golasy. Jak się nauczycielka połapała, w co my się tak wpatrujemy, to oczywiście szybko trzeba było się zwijać i „opalanie” na plaży mieliśmy zakończone. I jeszcze upominała, żeby się nie patrzeć. No, a jak tu się nie patrzeć, jeżeli to takie ciekawe, bo na „naszych” plażach golasów się nie widziało, a w TV, jak się jakie gołe ciało nieopatrznie pojawiło, to rodzice oczy kazali zasłaniać. Ciężkie to były czasy dla dzieciaków żądnych wiedzy anatomicznej. I kiedy nas nauczycielka zawinęła z plaży, trzeba było spacerować po miasteczku. No, a tam już golasów nie było, więc automatycznie zrobiło się nudno, bo nawet dzisiaj nic z tego nie pamiętam. Jedyne co mi w głowie zostało we wspomnieniach z tego wyjazdu, to właśnie te golasy. I szepty chłopaków: „O jacie, ale cyce!”. Ale w sumie to ciężkie jest życie takiego naturysty. Bo chyba plaż dla amatorów opalania się na golasa to nie ma za wiele. Kiedyś to przynajmniej w Polsce mieli Chałupy… A teraz? Czy są jeszcze prawdziwi naturyści w naszym kraju? Biedaki. Plaż mają niewiele. Piasek w półdupki włazi. Jak biegną, to wszystko im się majta. Jednym u góry, drugim na dole, a jeszcze innym pośrodku oponka robi góra dół. Gorzej jeszcze, jak się komu w tych wszystkich miejscach majta. I nic się nie da ukryć. I nic się nie da wypchać skarpetką, coby wrażenie większe zrobić. Nic. Wszystko podane jak na tacy. A i jeszcze widać, jaki długi staż ma się w naturyzmie, bo miejsca nieopalone świecą swoją bielą i biją w oczy sąsiadów, więc chcąc nie chcąc, chyba na takiej plaży głównie białe gołe dupska się ogląda. Ech, biedni ci naturyści. Aż prawie łezka w oku mi się z żalu zakręciła. *zdjęcie z wysokieobcasy.pl 