Długo się zastanawiałam nad tym, czy wtajemniczyć Was w zmiany, jakie właśnie zachodzą w moim życiu. Ale że w zasadzie nasza znajomość przechodzi różne formy wtajemniczenia, postanowiłam o tym napisać. Nie będzie to zbyt moralne, ale cóż. Nie mogę się powstrzymać. W moim życiu pojawił się nowy ON! I nie tak od razu, ot z czapy. Już jakiś czas o nim myślałam. Spoglądałam nieśmiało w jego kierunku, ale nie miałam odwagi na bliższą znajomość. W końcu się jednak zdecydowałam. Raz się żyje, a co mi tam! W końcu przecież nie jestem jeszcze taka stara, żeby siedzieć w kapciach na bujanym fotelu i ćwiczyć palec na pilocie. Pojawił się tak naprawdę w sobotę. Oj, nasze spotkanie było bardzo romantyczne. On i ja. Tylko my dwoje. Dotknęłam go delikatnie. Bo wiecie, strach. Emocje. Motyle w brzuchu. Sprawiał wrażenie silnego, wytrzymałego. To lubię. Przecież musi mnie unieść, więc odpowiednie gabaryty były mile widziane. W dotyku był delikatny, ciepły. Pogłaskałam go lekko. Przejechałam dłonią wzdłuż „kręgosłupa”. Oj, czułam, że się zgramy, że pasujemy do siebie wprost idealnie. On raczej nieśmiało stał i przyglądał się pewnie z zaciekawieniem, oczekując mojego ruchu. Pełna rozkosz, jak położyłam mu dłoń na siedzeniu. Mięciutkie, ale sprężyste. Skóra delikatna, napięta odpowiednio.  Nie było co się dłużej zastanawiać. Trzeba było go wypróbować. Cóż człowiek ma do stracenia?! Chociaż przez chwilę się zawahałam. Czy w moim wieku wypada? Może nie powinnam. Może nie dam rady. On taki silny, piękny, a ja taka lekko sflaczała, bez kondychy. A jak zadyszki dostanę? No, ale nie ma co, trzeba spróbować, bo potem człowiek będzie żałował, że tak mało popróbował w życiu. Kto wrażliwy, niech dalej nie czyta, bo bardzo intymnie będzie. Zdecydowałam się. Usiadłam na nim okrakiem. Chwyciłam mocno dłońmi. I dawaj w ruch. Najpierw bardzo delikatnie, bo wiadomo, dawno tego nie robiłam. Potem już coraz szybciej. I szybciej. Och, jak cudownie! I nawet dupsko nie boli, bo przecież on taki sprężysty i wygodny, idealnie dla moich czterech liter stworzony. I tak teraz pomykamy w dal przed siebie. Ja i on. Doskonale zgrani. Mamy zamiar wszystkie trasy rowerowe razem zaliczyć. Damy ponieść się naszym emocjom. A niech tam! To będzie romans wszech czasów. Ja i mój nowy rower. Jeszcze tylko imię mu jakieś wymyślę. I pomkniemy w siną dal, aż włosy wiatr rozwieje, słońce spali skórę, robaki rozbryzgają się na zębach. Ach, jak pięknie będzie! A za pół roku kondycja się poprawi, wyskoczę wyżyłowana laska, że szczęki opadną! A oto ON w pełnej okazałości: 