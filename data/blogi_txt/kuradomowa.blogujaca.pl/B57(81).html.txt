Ostatnio dokonałam pewnego dość specyficznego odkrycia.  A wszystko dlatego, by nie myśleć o niczym poważnym, o niczym złym, tylko zająć umysł totalną głupotą. Od dawna interesowałam się psychoanalizą Zygmunta Freuda. Ciekawiło mnie jego życie. Połknęłam kiedyś „Wstęp do psychoanalizy” i „Kulturę jako źródło cierpienia”. Ponadto życie Freuda mnie również pasjonowało. I tak jak sobie poczytałam, to prawie profesjonalnym psychoanalitykiem się stałam.  Jednak jedyną osobą, jaką poddałam analizie, jestem ja i mój zagmatwany umysł. Ostatnio zauważyłam, że słowem, którego zdarza mi się nadużywać jest słowo „dupa”. Tak dobrze czytacie. Słynne cztery litery, które natrętnie same cisną się pod palce na klawiaturze. Bo przecież jak tu czasami nie krzyknąć: „Dupa! Dupa! Dupa!”, kiedy wszystko wydaje się do dupy lub o kant dupy można to rozbić. Ale jeszcze zauważyłam, że leksykalnie pięknie się rozwinęłam, bo jeszcze jest „dupsko” (aż żałuję, że to nie ja wymyśliłam). To już jako konkretna część ciała, pojawia się wtedy, gdy chcę je w coś odziać lub na czymś posadzić, a więc takie bardzo szacowne, eleganckie prawie albo zupełnie przeciwnie – zwykłe i pospolite. I tak zaczęłam się zastanawiać, skąd to mi się wzięło. I kierując się tokiem myśli Freuda (prawie),  cofnęłam się w czasy dzieciństwa. Jakie znaczenie miały dupa i dupsko w moim życiu? Takie prawie filozoficzne pytanie sobie zadałam. I nagle doznałam oświecenia. Wiem! Wszystkiemu winni są moi rodzice. Tak. Nikt inny.  Pamiętam, jak byłam dzieckiem i mieliśmy jechać z rodzicami na jakieś wczasy. Oni celowo budowali atmosferę wokół tego wypadu. I ładowali mnie i brata różnymi historyjkami. Między innymi wmawiali swoim małoletnim naiwnym dzieciaczkom, że każdy, kto jedzie pierwszy raz na wczasy, musi przejść chrzest. Polegać to miało na tym, że przy bramie wjazdowej do ośrodka stać miała czarownica, którą należałoby pocałować w dupsko. Wtedy dopiero można wejść na teren ośrodka. Przerażało nas to bardzo, bo przecież rodzicom wierzyliśmy i nie przypuszczaliśmy, że nas nabijają w butelkę. A jak my się nakombinowaliśmy, żeby wymyślić plan oszukania czarownicy i moment całowania ominąć. Pełna współpraca między nami wtedy była. A emocje jakie! Bo przecież oczyma wyobraźni widzieliśmy, jak udaje nam się przemknąć przed straszną czarownicą i jej dupskiem. I przyznać muszę, że kiedy okazało się, że przy bramie jej nie ma i nie możemy wcielić w życie genialnego planu z takim trudem tworzonego, byliśmy lekko rozczarowani. Co prawda dzisiaj cały sztab psychologów z pedagogami na czele mógłby się zastanawiać nad wychowawczym działaniem moich rodziców, ale pomińmy to milczeniem. I przyjmijmy, że aż tak źle się nie skończyło. Bo jedynie natrętna dupa z dupskiem do spółki mi zostały i od czasu do czasu przewijają się w moim słowniku. Ale rodzice też innych wyrazów (nawet mądrych) mnie nauczyli, więc mogę im wybaczyć. Nie wspomnę też o upupianiu, które stosowali i stosują do dziś, bo mamusia do tej pory potrafi zapytać zimą, czy ciepłe gacie wdziałam wiadomo na co albo czy zjadłam śniadanko, bo przecież bez śniadanka to niezdrowo. 