Ostatnio mój Mężuś chyba doszedł do wniosku, że przekwalifikuje mnie na kurę z wolnego wybiegu, bo mi co weekend takie marsze urządza, że po powrocie do domu padam jak długa nosem na poduszkę i nie ma takiej siły, która by mnie wtedy ruszyła.  W końcu Mężuś ma trochę mniej pracy w weekendy i spędzamy czas razem. W jedną sobotę pojechaliśmy do rezerwatu przyrody „Ptasi Raj”. Musieliśmy wypróbować nowe buty do trekkingu, jakie sobie zakupiliśmy w wakacje na wyprzedaży. Spisały się świetnie. Jeszcze chyba nigdy nie miałam tak wygodnego obuwia. Zaczłapaliśmy nad morze i tak brzegiem szliśmy i szliśmy, a wokół żadnej żywej duszy. Klimacik był. Gdyby jeszcze tak nie piździło, urywając nam prawie łepetyny, byłoby idealnie. Chociaż miało to swoje plusy, bo mogliśmy poobserwować piękne fale. Szukaliśmy bursztynów, ale z tego co pamiętam z którejś książki Chmielewskiej, to chyba październik (a to był jeszcze weekend wrześniowy) jest najlepszym miesiącem do takich poszukiwań. Poszliśmy też w las niczym ogary spuszczone ze smyczy. Polowaliśmy na grzyby. Oczywiście z aparatem, bo najpiękniejsze to te niejadalne. Zaczłapaliśmy do wieży widokowej, z której można było obserwować ptaki. Akurat widzieliśmy bąki, które obsiadły lichą brzozę, w dodatku z jednej strony. Jednak drzewko wytrzymało pod ich ciężarem.  Czy to były bąki też nie mamy pewności, bo tacy z nas ornitolodzy jak z koziej dupy wiadomo co. No, ale poczytaliśmy tablice informacyjne i te bąki sylwetką pasowały nam najbardziej. Spędziliśmy na spacerze dobre ponad trzy godziny. Nasze mózgi tak się dotleniły, że chyba organizmy zgłupiały całkowicie. A w niedzielę doprawiliśmy przejażdżką na rowerze. Słońce świeciło, ale powietrze już jakieś takie prawie mroźne się wydawało.  W kolejny weekend znów do lasu mnie zagonił. Tym razem szukaliśmy grzybów jadalnych i nawet na kolację udało się co nieco uzbierać. Żyjemy, więc jadalne były w stu procentach. No, chyba że to takie grzyby, co działają z opóźnionym zapłonem i po 4 dniach nas może jakaś cholera dopadnie. Przy okazji znów odwiedziliśmy rezerwat przyrody, tym razem w Odrach. Znajdują się tam kamienne kręgi. I muszę przyznać, że ich ilość robi wrażenie. Można odwiedzić tam też takie miejsce, gdzie jest silne promieniowanie energetyczne (podobno dwa razy większe niż boskie). Można się lekko naładować. I albo to autosugestia, albo prawda, bo wyszłam stamtąd z dziwnym wrażeniem. Nawet Mężuś stwierdził, że chyba powinien mnie tam zostawić na dłużej, żeby się egzorcyzmy dokonały w pełni. Nie dałam się jednak! Potem gdybaliśmy, co by były gdyby tak Jajo tutaj zakwaterować w jakimś namiocie na kilka dni. Może by choróbska poszły w diabły. No, a że Mężuś dba o mój ogólny rozwój, nie tylko po lasach mnie gania, to wczoraj zabrał mnie do teatru. Odchamiliśmy się ździebko. Ale nie całkiem, więc spoko, żadnego „ą”, „ę” „przez bibułkę” nie będzie. Na gaciowe tematy będzie można spokojnie znów poklikać. 