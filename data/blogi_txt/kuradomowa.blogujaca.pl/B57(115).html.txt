Wszyscy zapinacie pasy, kiedy jedziecie samochodem, taksówką czy autobusem? Szczerze! Tak niewiele trzeba. Jedno gwałtowne hamowanie, poślizg, uderzenie. I koniec. Od niedawna jest chyba obowiązek zapinania pasów także w autobusach i busach. Nie wiem. Pewnie niewiele osób to robi, bo to obciach. Ponadto chyba nie wszystkie autobusy je mają. A nieraz policjanci analizując skutki wypadku, zaznaczają, że gdyby je zapięto, ofiar byłoby mniej. Gdyby… gdyby… gdyby… Nigdy nie wiemy, co nas czeka. Czasami się wydaje, że pojadę tylko kawałek, do kiosku po gazetę, więc się nie opłaca zapinać. A jednak. Można nie wrócić z gazetą do domu. Może dobrze mieć auto, które pika niemiłosiernie, kiedy się ich nie zapnie?  Jeden kawałek mocnego materiału i klamra, a może uratować życie. Może. Oczywiście nie musi, ale może. To już dużo. Kiedyś córeczce mojego brata pasy uratowały życie. Gdyby nie pasy, dziecko prawdopodobnie by już nie żyło. Co prawda nie było chyba przypięte prawidłowo, bo w foteliku przodem do kierunku jazdy, ale pasy bez wątpienia uratowały jej życie. Nie wypadła z auta. „Tylko” przednia szyba wyleciała na dziecko. Około stu szwów na twarzy, trauma na wiele lat. Ale dziecko przeżyło. Blizny ładnie się wygoiły. Dzisiaj to już duża, radosna dziewczynka. Gdyby nie pasy, już by jej wśród nas nie było. Każdy zna takie historie i może je wymieniać w nieskończoność. Co jednak robimy dla swojego bezpieczeństwa? Nie ma znaczenia, gdzie jedziesz i na jak długo, zapnij pasy. Mogą Cię uratować. „Mogą” to już bardzo dużo. ***           UWAGA!!! Jutro odbędzie się w blogosferze akcja „Blogerzy apelują – Zapnij pasy!”. Każdy, kto chce wziąć udział w akcji, niech napisze tekst o konieczności zapinania pasów i zamieści go na swoim blogu w czwartek razem z logo akcji. Może dzięki temu uratujemy kilka ludzkich istnień. Inicjatorami akcji są Anka z Calm Down i Van Furio – autor logo. 