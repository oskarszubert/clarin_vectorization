W trakcie ostatniej podróży pociągiem byłam świadkiem ciekawych dialogów, które pobudziły mnie do refleksji. Jechałam osobowym, więc miałam dość ciekawy repertuar do odsłuchania, bo kontakt słuchowy zachowany był z większą grupą ludzi niż w pociągu pośpiesznym, gdzie człowiek z reguły jest zamknięty w przedziale maksymalnie z ośmioma czy sześcioma osobami. Dziś o paniach, które siedziały blisko mnie. Dwie nauczycielki i jedna nienauczycielka. Młode, chyba z niewielkim stażem, bo jeszcze o studiach wspominały. Jak zdążyłam się zorientować, musiały razem studiować, a teraz pracują w jednej szkole, oczywiście oprócz nienauczycielki. Nie słuchać tych kobitek się po prostu nie dało. Zawsze myślałam, że głośne mówienie to zboczenie zawodowe, które nauczycielom przychodzi z wiekiem. A doświadczona w tym względzie jestem, ponieważ dziecko nauczycielskie ze mnie. I moja kochana mamusia, po cichu mówić niestety nie potrafi. Panie były tak zaaferowane brakiem sukcesów u co niektórych uczniów, że w pociągu po imieniu i nazwisku rzucały. Uświadamiały koleżankę nienauczycielkę, jakie to w podstawówce są nieuki. I dowiedziałam się, dlaczego Gracjan K. ma siedem jedynek. Dlaczego Damian P. nic nie robi na plastyce, tylko „siedzi, lampi się i żre kanapki”. Dlaczego Kaśka B. z III a jest nieznośna, chamska i pyskuje do nauczycieli. I nawet kilka nazwisk grona pedagogicznego padło, niestety nie przytoczę. I tak tego słuchałam, choć słuchać nie chciałam. I nawet na panie wymownie spojrzałam ze zdegustowaną miną, coby dać do zrozumienia, że tu obok ludzie i wszyscy słuchają. Jednak one wzięły tę moją zdegustowaną minę za zachętę do jeszcze ciekawszych opowieści o Gracjanie K. i Damianie P. Pewnie pomyślały, że ja tymi „nieukami” się bulwersuję, a nie nimi. Bo jakżeż bym śmiała z dostojnego ciała pedagogicznego… I tak sobie jechałam i zastanawiałam się nad tym, jak to u nas jest z ochroną danych osobowych. Bo to, że panie obowiązuje tajemnica, nie ulega wątpliwości. No, mogę to jeszcze zrzucić na karby ich młodości i braku doświadczenia, bo wystarczyłaby w wagonie jakaś miła sąsiadka rodziców Gracjana K., Damiana P., czy Kaśki z III a, a afera gotowa. No, ale a propos ustawy o ochronie danych osobowych. Zauważyłam, będąc w Niemczech, że w bloku, w którym mieszka moja szwagierka, na domofonie przy każdym numerku widnieje nazwisko lokatora. U nas już nikt tego nie robi, bo ochrona danych osobowych. Jak ogłaszane są wyniki jakichkolwiek egzaminów, to nauczyciele szepczą wyniki uczniom na ucho, bo ochrona danych. Szczegół, że potem rzucają nazwiskami podczas podróży pociągiem. I tak się zastanawiam, czy jeżeli w Niemczech jednak ochrona danych nie jest taka rygorystyczna jak u nas i wszyscy żyją, nic złego się nie dzieje, a nawet dzieje się lepiej niż u nas, to może my – Polacy lekko przesadzamy, co? Kiedyś na drzwiach wieszało się wizytówki. I nawet niektórzy „inż.”, „mgr”, „prof.” wpisywali, coby powagi sobie dodać. A teraz? Nasze drzwi są zupełnie anonimowe. Pewnie ma to swoje plusy i minusy i nikt nikomu nie zabroni wypisać nawet sprayem własnego nazwiska na drzwiach, ale może jednak warto się zastanowić, czy my z tą ochroną danych lekko nie przesadzamy? W sumie przez to nawet nie wiemy, jak nazywają się nasi sąsiedzi. 