Wczoraj zrobiło się nam tłoczno w kuchni. Każdy coś przygotowywał. Zrobiłam sernik nowojorski. A mój mąż upichcił pizzę. Jajo siedziało, spoglądało na nas i od czasu do czasu coś przeżuwało.  Kot desperacko próbował coś ukraść, ale byliśmy czujni. W końcu został wystawiony za drzwi na taras. Sernik podobno wyszedł rewelacyjny. Przepis jak zwykle z „Moich wypieków” (w zakładce „Serniki pieczone” pod nazwą „Sernik nowojorski II”). I jak zwykle pieczony na parze. Na spód wykorzystałam ciasteczka, które zostały jeszcze ze świąt. Przechowuję je w ceramicznym naczyniu, więc są kruche, smaczne i świetnie się nadały. Użyłam do sernika twarogu w wiaderku – „Łowicz” (przepraszam za kryptoreklamę, ale muszę pochwalić, bo zasługuje). Pierwszy raz taki kupiłam. I miło jestem zaskoczona, bo to był prawdziwy twaróg trzykrotnie zmielony z dodatkiem cukru (w dodatku cena też atrakcyjna). Nie był rzadki, jak to czasami się zdarza serom kupowanym w wiaderku. Polecam, bo naprawdę świetny (i ser i sernik). Oczywiście sernika nie jadłam, zaufałam opinii męża, że pyszny. Nie jadłam też pizzy, chociaż wyglądała smakowicie. Skubnęłam tylko odrobinkę, by spróbować ciasta. I stwierdzam śmiało, że ten mój mąż jest bardzo zdolny. Jajo wciągnęło pizzę ze smakiem. Na obiad przyrządziłam sobie coś bardziej dietetycznego. Kotleciki z ryby z dodatkiem otrębów pszennych i owsianych zamiast bułki tartej czy mąki. Obtoczyłam je również w otrębach. Nie myślałam, że mogą być tak smaczne. Do tego ugotowany brokuł i obiad gotowy. Chociaż mój mąż razem z jajem krzywili się, jak na to patrzyli. Dobra, dobra, niech się krzywią. Kto będzie zdrowy, zgrabny i pełen sił witalnych na wiosnę? Oczywiście, że ja. Wtedy będę krzywo patrzeć, jak im się spodenki w praniu lekko skurczą. Zresztą zawsze mogę taki sabotaż zrobić i zbyt wysoką temperaturę prania nastawić… A co?! Życiu trzeba pomagać! Bo jakbym miała czekać, aż ten mój mąż się utuczy… 