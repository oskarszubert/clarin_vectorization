Dawno nie było gaciowego tematu. Czas to nadrobić.  Siedzę sobie wczoraj przed kompem, szukam informacji o kobiecych biznesach. Szukam inspiracji, zanim rzucę się na jakiś własny biznes niczym rekin finansjery. I trafiam na ciekawy pomysł. Pewna kobieta sprowadza do Polski i sprzedaje lalki. Ale jakże nietypowe. Są to lalki z określoną płcią, z narządami płciowymi. Podobno służą one również do zajęć edukacyjnych w przedszkolach. Uczy się dzieci, jak nazywać „te” części ludzkiego ciała. I tak od razu przez mózgownicę przeleciała mi refleksja, że w zasadzie język polski pod tym względem jest bardzo ubogi, bo albo nazywa „te” części naukowo albo wulgarnie, albo dziwacznie w zależności od fantazji rodziców. Stąd wszelkie muszelki, dziurki, cipcie, ptaszki, sisiorki. I nie ma rodzica, który by przed problemem nie stanął. Nie tylko nazewniczym. Bo dziecku pewne sprawy tłumaczyć trzeba. I każdy robi to po swojemu, intuicyjnie lub za sprawą literatury fachowej. Pamiętam jak moje Jajo poszło do przedszkola. I od razu pierwszego dnia przyszło wyedukowane. Robiłam coś w domu, a Jajo ot tak „dupami” rzuca. Najpierw udaję, że nie słyszę. Może to taka klątwa dupy przekazywana z pokolenia na pokolenie. Czekam aż zapomni. Ale nie, Jajo uparte. Widocznie chce mojej reakcji, więc pytam. – A co ty mówisz? – Dupa – odpowiada dumne z siebie Jajo. – A kto cię nauczył tak brzydko mówić? – Koledzy w przedszkolu – odpowiada. – Bo ja już wszystko wiem. Tu mam dupę, a tu cipę. Szczęka mi lekko opada. O mało nie parskam śmiechem, ale zachowuję powagę i tłumaczę, że może ładniej: pupa i cipcia. Jajo akceptuje i w sumie jest spokój. Do czasu. Wiadomo, że to wiek, kiedy łatwo się nie odpuszcza, ponadto mały człowiek ciekawy jest świata. Ojciec Jaja w gatkach po domu paradował. Jajo siedzi i obserwuje. I nagle podbiega do niego i cap go z impetem za klejnoty rodowe, aż się zgiął w pół. – A cio to? – pyta. No, tak, przecież takie wypchane gatki to dla dziecka ciekawe, przecież ono ma inaczej. Znów tłumaczyliśmy, że chłopcy mają tak, dziewczynki tak. Widać, że koledzy w przedszkolu tylko o dupach i cipach mówili, więc musieliśmy uzupełnić edukację. Przy okazji tatuś się nauczył, by w domu w gatkach nie paradować. Nazywanie intymnych miejsc chyba zawsze stanowiło problem. Pod tym względem język polski jest dość ubogi. Bo jak nazywać, by nie było infantylnie, ale i nie wulgarnie? Srom i prącie? Kurza twarz, ja mam lekkie opory, by to głośno wypowiedzieć, a przecież nie ma w tym nic złego. Jakoś przecież ktoś „to” musiał nazwać, nie? 