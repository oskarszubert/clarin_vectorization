Muszę się przyznać do dość nietypowych skłonności. Ludzi o podobnych zamiłowaniach w naszym kraju jest tylko 39%. Mianowicie, mam naturę podglądacza. Tak. Niestety. Uwielbiam podglądać innych ludzi. Wiem, co myślicie, że na jakiegoś zboka trafiliście i czas stąd znikać. Ale niestety tak ze mną jest. Podniecają mnie historie innych ludzi. Uwielbiam zagłębiać się w ich uczucia i myśli. Przeżywam je za nich. I jest mi tak dobrze… Chociaż nie. Czasami się denerwuję, że są tak durni. Czasami boję się, że zrobią jakąś głupotę, że nie osiągną celu lub ich losy jakoś nieoczekiwanie się skomplikują. Czasami też pękam ze śmiechu albo płaczę. Ale jak są emocje, to jest mi tak dobrze, że prawie nic więcej nie potrzeba. To jest jak nałóg. Nie mogę przeżyć dnia bez takiego „podglądactwa”. Teraz obserwuję pewnego faceta, który ma żonę w Izraelu i kochankę w Polsce. Skurczybyk znalazł sobie kapitalne alibi. Udaje agenta do zadań specjalnych. I tak sobie bezkarnie kursuje pomiędzy dwiema kobietami. Wiadomo agent musi utajniać wiele informacji, musi wyjeżdżać, spotykać się z ludźmi itp. A one to łykają. Przed agentem obserwowałam policjantów próbujących wykryć, kto popełnia zbrodnie na kobietach, wycinając im na żywca macice. Jeszcze wcześniej podglądałam pewnego chłopca. Wiem, to już brzmi pedofilsko, ale nie mogłam się oprzeć. Chłopiec miał problemy gastryczne i puszczał bąki w nieoczekiwanych sytuacjach. A wiadomo, dziewczyny bąków nie puszczają, więc było mu wstyd. Dziewczyny zawsze ładnie pachną. Muszę się przyznać do tego, że tak sobie obserwuję i podglądam już od bardzo wielu lat. I kurczę, w ogóle mi nie wstyd! Osiągam taką satysfakcję, że ziemia drży! Ostatnie badania wykazały, że takich jak ja jest w naszym kraju 39%. Mało nas, nie ma co. W Czechach jest takich maniaków około 90%. Są siłą. U nas ciągle w mniejszości. Podobno więcej osób chętniej pokazuje swoje życie niż podgląda. Paradoks? Nie, przecież w naszym kraju absurd jest na porządku dziennym, więc jest okej. Jakbym obudziła się któregoś pięknego dnia w normalnym kraju, chyba bym się nie odnalazła. Pokazywać swoje życie i tworzyć historie jest jednak trudno. Trzeba mieć zdrową wątrobę i mocną głowę. Stasia Grochowiaka podobno wykończyły kolorowe „napoje”, Witkacy chodził prawie zawsze nawalony, Władzio Broniewski był nałogowcem, podobnie jak Mareczek Hłasko i wielu innych. Oj, Hłasko to miał zdrowie. Ja takiego nie mam. Pozostaje mi więc proceder obserwowania i podglądania. Nie jestem przecież ekshibicjonistką. Toż to dopiero zboczenie! Tylko cholera jasna, mam wrażenie, że jednak w stronę tego ekshibicjonizmu lekko skręcam i wyskakuję tu na Was co dzień nago, odsłaniając od czasu do czasu płaszcz i krzycząc „ŁAA!”. Tak z zaskoczenia, żeby lepsza podnieta była. Wczoraj mieliśmy Światowy Dzień Książki, więc orgię miałam. Duchową, żeby nie było. W końcu książki powstają dla tych marnych 39% zboków takich jak ja. No, chyba że Wy też do tych dziwaków się zaliczacie. Wtedy raźniej. Bo w kupie. Aż chce się krzyknąć: „Kupą, mości panowie, kupą!” i zwiększmy ten odsetek zboków do następnego badania! 