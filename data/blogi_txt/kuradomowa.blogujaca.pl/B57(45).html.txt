W niedzielę mam egzamin kończący studia. W sobotę muszę oddać pracę zaliczeniową, stanowiącą warunek dopuszczenia do egzaminu. Mocuję się z nią od dwóch tygodni. I stwierdzam, że takiej lekcji pokory to ja dawno nie miałam. No, ale cóż, człowiek musi uderzyć się w piersi i przyznać, że jest głąb. Oj, jak ja dawno nie musiałam się uczyć do egzaminu. Zapomniałam, jak to jest. Wkuwam jakieś pojęcia, teorie, aż mózg mi się już lekko lasuje. Mam wrażenie, że wszystko wokół zaniedbuję. Nie mam czasu na blog, na czytanie, książki leżą odłogiem. Obiady ostatnio byle jakie, sprzątanie też ogranicza się do zamiatania rynku. Mam jednak nadzieję, że jakoś uda mi się pozytywnie zdać egzamin i skończyć studia. Inaczej będzie wstyd. Mężuś i tak powtarza, że okna musi zamykać, bo ma dwa orły w domu i boi się, że mu wylecą. Do Absolutu też modły wznoszę, niech wspomoże osiołka swojego i natchnie wiedzą. No, ewentualnie mogłabym, jak to za dawnych czasów się robiło, wepchnąć książki pod poduszkę, żeby samo do łba wlazło podczas snu. To byłoby najlepsze rozwiązanie, tylko, cholera jasna, jakoś mi się nie chcą te książki zmieścić. Jeżeli ktoś ma jakiś genialny sposób, żeby się nie narobić, a zdać, to chętnie skorzystam z rady, bo czas ucieka, a ja ciągle w proszku i mam wrażenie, że jak się już czegoś nauczę, to rano nie pamiętam. A przecież wstyd będzie, jak  nie zdam, Jajo chyba zabije mnie śmiechem. A Mężusiowi, który we mnie wierzy jak nikt, chyba na oczy się nie pokażę i będę musiała na gigancie spędzić najbliższe tygodnie, bo do domu będzie wstyd wracać. Jak ktoś jest chętny takiego osiołka jak ja pod dach przyjąć, to dajcie znać, może trzeba będzie skorzystać z gościnności bliźniego. No, dobra, już nie narzekam. Biorę dupę w troki i wracam do zakuwania. Jak usłyszycie jakiś huk, to znaczy, że mózg mi rozsadziło z tego wysiłku intelektualnego. No, mam tylko nadzieję, że nikogo nie obryzga ta szara maź. Nie przypuszczam co prawda, żebym tego dużo miała pod czachą, ale zawsze coś tam może być i podczas wybuchu rozchlapie się na boki.  Przy okazji proszę o trzymanie kciuków. Najlepiej od dziś do niedzieli włącznie. Wiem, że kciuki czasami się przydają do innych rzeczy, niż tylko do trzymania za jakąś blogerkę, ale moglibyście się dla mnie poświęcić, bo inaczej to czarno widzę, a przecież pomagać trzeba sobie w potrzebie. Zawsze potem mogę odwdzięczyć się trzymaniem swoich za Was. A teraz spadam, by troszkę pozakuwać. Zostało mi jeszcze trochę notatek i książek do przeczytania. Dobrze, że doba ma 24 godziny, do niedzieli jeszcze trochę tych godzin zostało. Tak to jest, jak się wcześniej, kiedy można było siedzieć nad książkami, odkładało to na później.  I tak na koniec przypomniał mi się dowcip, jak to student przygotowywał się do egzaminu, bo to takie bliskie mojej sytuacji. Mam jednak nadzieję, że finał u mnie będzie trochę inny. Miesiąc przed egzaminem sięgnął po książkę, a diabeł znad jego ramienia mówi: - Przestań, jeszcze masz dużo czasu. Teraz chodź na imprezę, zabawimy się, a do egzaminu jeszcze przecież miesiąc. – Po tygodniu to samo. Po dwóch znów diabeł kusi. I tak aż do samego egzaminu. Dodatkowo zapewnia, że na egzaminie na pewno pomoże, więc student odkłada naukę na  nigdy nienastępujące jutro. W końcu egzamin, student losuje pytania i na ich widok wyrywa mu się: „O, kur.a!”. A diabeł znad jego ramienia: „Ja pier…ę!”. 