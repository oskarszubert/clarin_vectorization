Że my z Mężusiem nie do końca normalni jesteśmy, to już jakiś czas temu stwierdziliśmy. Choć nie ukrywam, że jakoś tak nieśmiało i z lekkim oporem doszliśmy do tak odkrywczego wniosku. Mieliśmy ostatnio taką głupawkę, że aż brzuchy nas bolały i zasnąć nie było można od tej trzęsawki, która nas dopadła. A zaczęło się bardzo tragicznie. Po kuzynkę Jaja przyjechali rodzice. Siedzimy sobie przy stole. Jemy obiadek albo może już ciacho na deser i kawą popijamy. Rozmawiamy spokojnie, a oni (ci rodzice) jakoś tak dziwnie się zachowują i coś tam szepczą pod nosami w stylu: „Powiemy im?” Zabrzmiało złowrogo, więc słuchamy, bo wspólnie stwierdzili, że powiedzą. I słyszymy jak K. (mama kuzynki Jaja) mówi: – Franek wyleciał – i cisza. Chwila konsternacji. – Gdzie poleciał? – pytam beztrosko, choć nie jarzę od razu, czy znam jakiegoś Franka. Oczywiście okazało się, że nie znam, ale Jajo i jego kuzynka miały okazję w maju Franka poznać osobiście i nawet im na plecach siedział. Bo to szalony kot (ich cioci) był. Franek – rasowy, wielki sierściuch, nasz przy nim to okruszek. Ale Franek nie gruby, absolutnie nie. Zgrabnioszek z rodowodem. Tylko taka wielka rasa. Kocia arystokracja. Nasz Nutuś kuwetę mógłby mu sprzątać. I łatwo się domyślić, jak zabrzmiało moje pytanie w kontekście tego, że Franek to kot. No, ale cóż, przecież Łajka też poleciała. To co? Franek nie mógł? – No…, z dziewiątego piętra, na dół – odpowiedział J. (tata kuzynki). I zaczęli opowiadać, jak to kot wypadł przez okno. Tragiczna sytuacja, bo potem właścicielce pół godziny na rękach umierał. Dziewczyny przerażone, bo z Frankiem się zakumplowały. I wiadomo, jakby Nutusiowi coś się stało, to chyba bym wyła przez tydzień albo i dłużej, bo człowiek do zwierzaka się przywiązuje i traktuje go jak dziecko. No, ale mnie (i jak się okazało Mężusiowi również) trudno było zachować powagę już po tym pierwszym zdaniu, że „Franek wyleciał”. Podczas wspólnego biesiadowania nawet nie patrzyłam w stronę Mężusia, bo wiedziałam, że spotkanie naszych spojrzeń groziłoby towarzyską katastrofą. Głupio by było, gdybyśmy pękali ze śmiechu, a reszta siedziała z minami pełnymi bólu i współczucia dla biednego Franka i jego właścicielki. Goście pojechali. Minęło kilka godzin. Leżymy sobie w łóżeczku. Niby zasypiamy. A ja nagle czuję, że lewa strona łóżka, na której poleguje mój małżonek, trzęsie się, jakby nie wiadomo co się po tamtej stronie działo. Już nawet myślę, że gra wstępna się zaczęła, a ja nic o tym nie wiem. Nasłuchuję jednak, a Mężuś rechocze w poduszkę. Pytam, co się dzieje, a on tylko wydusił, że „Franek wyleciał” i normalnie dobre pół godziny rechotaliśmy jak głupki. Nie mogliśmy się opanować. Bo od razu skojarzenia mieliśmy najprzeróżniejsze. I pytanie moje „Dokąd wyleciał?” w tym kontekście trafione w dziesiątkę, jakby co najmniej Franek na Majorkę się wybrał. Jak już się uspokoiliśmy, doszliśmy do wniosku, że nienormalni jesteśmy. Niestety. Fakty mówią same za siebie.   PS  Jeżeli ktoś ma ochotę, to można  tutaj przeczytać wywiad ze mną 