Jutro bal. I szkoda, że nie widzieliście mnie wczoraj. Oczywiście nie kupiłam ani nowej sukienki, ani butów. Skończyło się na świecidełkach. Nie da rady w ciągu zaledwie kilku dni kupić sukni. Po prostu się nie da. No, chyba że się ma rozmiar XS, a w przypływie szaleństwa S.  W tej desperacji kilka dni temu weszłam nawet do lumpexu i tutaj, o dziwo, udało mi się kupić dość fajną kieckę, ale niestety czarną. Za całe 6 polskich złotych. Taka oszczędna jestem! Dokupiłam sobie błyskotek i już żyłam myślą, że będzie ta. W końcu markowa, fajnie nawet wygląda. Trochę smutno, ale okej. Jednak mój spokój został zburzony. Rozmawiałam z solenizantką przez telefon. I ona tak opowiada o tych urodzinach, opowiada i nagle gdzieś tam pomiędzy słowa wrzuca info, że na imprezie będzie wiceminister jednego z resortów. Kurza twarz! No, to nie będzie impreza w stylu „u cioci na urodzinach”, ale tak raczej elegancko. A ta moja suknia jakoś może jednak nie bardzo na taki bal. Ożeż! Błysk myśli. Pęd do szafy. Bebechy jej na wierzch. Patroszenie na całego! Albo ja, albo ona! Nie będzie mi tu jakaś szafa opór stawiać! Wyciągam suknie te prawie pełnoletnie. W zawrotnej liczbie – dwie. Jest jedna taka co na wieczór bardziej się nada. Czarna, wykończona czarną koronką ze „starym złotem”. No, to dawaj. Spodnie zrzucam. Wciągam suknię. I kurza twarz. Dwa centymetry. Dwa!!! Sprało się jak nic! Na wysokości biustu akurat! No, to wdech. Pędem do Mężusia.  – Zapinaj. Tylko nie urwij!  – Ale… – I nie mów, że się nie da! – Brzuch wciągam. Ręce biorę do góry, bo wtedy ciało się rozciąga. Normalnie człowiek guma. Mężuś dopiął! Eureka! Sukces! Troszkę boczkiem pod paszką się wylało, ale całkiem niewiele. Jest bolerko. Luźne. Przykryje. Wszystko okej, jak oddychać za bardzo nie będę. Na wszelki wypadek może nie zjem nic do jutra. Wdechy i wydechy tak tylko półgębkiem będę robić. Najwyżej w torbę wpakuję tę drugą suknię jako zapasową, gdyby nie daj, Boże, wypadek jaki się zdarzył albo bez powietrza by się nie dało. No, ale macham rękoma. Tańcuję po domu. Dam radę. Jak stoję, macham, ruszam się, jest okej. Gorzej jak siedzę, wtedy trudniej się oddycha. Kurza twarz, jak te nasze babki w gorsetach dawały radę? Teraz buty. Znów nura w szafę. Jedne. Beznadzieja. Drugie weg. Trzecie. Czarne szpilki. Na nogach miałam je chyba ze dwa razy. Pamiętam, że były wygodne. Pędzę do Jaja. Pytam. Jajo zatwierdza. Mężuś potwierdza, choć mówi: „Ja, nie wiem. We wszystkim ci ładnie”. No, jak pięknie Mężuś wytrenowany, zawsze wie, co powiedzieć. Ufff! Muszę tylko poćwiczyć to oddychanie półgębkiem. Naoddycham się na zapas. Mam czas do jutra. 