Dzisiaj czas na wspominki wokół tematu kobieta i samochód. Tak mnie natchnął ostatni wpis Młodej Polki. Pamiętam jak kilka lat temu miałam poprowadzić szkolenie w Szczecinie. Tatuś na tę okoliczność pożyczył mi samochód. Szkolenie miało trwać przez dwa dni, więc postanowiłam zostać na noc w tym mieście. Razem z koleżanką zarezerwowałyśmy sobie noclegi w internacie jakiegoś technikum. Wiadomo, chciałyśmy, żeby było tanio. A nie przyszło nam do głowy, że w internacie może być coś nie tak z warunkami sanitarnymi. Przecież tam mieszka młodzież, przyszłość narodu… Tata dał mi swój samochód. Odważny człowiek, nie ma co. Szczegół, że ostatni raz siedziałam za kółkiem dwa lata temu. Nie miałam samochodu, bo po rozwodzie zabrał go eksmąż, a mnie najzwyczajniej w świecie nie było stać na taki wydatek. I nie mówię o kupnie auta, bo to może dałoby się zorganizować, ale bardziej mam na myśli jego utrzymanie. Bo kupiłabym na pewno używane, a to loteria. I miałabym na głowie skarbonkę bez dna. No, ale wracajmy do momentu, kiedy samochód mam już na parkingu. Umówiłam się, że koleżanka pojedzie ze mną. Ona cała w strachu na wieść, że ja dwa lata nie jeździłam. Mnie też lekko strach paraliżował, bo  miałam przecież pojechać do Szczecina, a tam tramwaje! No, ale przestudiowałam trasę i stwierdziłam, że dam radę, nie musiałam wbijać się w centrum, więc nie mogło być źle. Ubrałam się elegancko, bo przecież mam szkolić ludzi, to muszę wyglądać jak człowiek. Spódniczka, elegancka bluzeczka, buciki na małym obcasie, torebeczka i dama pełną gębą. A musicie wiedzieć, że ja i spódniczka, to raczej rzadki widok. Wsiadłyśmy z koleżanką do samochodu. Ona pewnie z drżeniem w sercu. Ja szczerze mówiąc też, ale robię dobrą minę do złej gry. Jedziemy. Napięcie sięga zenitu, bo duży ruch. No, ale szczęśliwie zajechałyśmy. Zaparkowałam przed ośrodkiem szkoleniowym i poszłam wykonać swoją pracę. Szkolenie trwało chyba z pięć godzin. Wychodzimy zadowolone, bo wszystko pięknie się udało. Ja pilotem w autko, a ono nic. To kluczykiem otwieram. Myślę, że coś zepsułam i tatuś urwie mi głowę. No, ale nic. Wsadzam kluczyk do stacyjki, przekręcam, a ono dalej nic. No, kurza twarz, obraziło się czy co?! Jeszcze raz przekręcam, a ono ani warku, ani mruku, po prostu cisza. Zamilkło na amen. A tu wieczór, do internatu daleko. A ponadto potem trzeba będzie jakoś wrócić do domu i przed tatusiem się wyspowiadać, co ja zrobiłam jego samochodzikowi. No, ale koleżanka bardziej kumata była niż ja, w końcu jeździ na co dzień, nie od święta, domyśliła się, że to akumulator. Bo ja z tej radości, że dojechałam cała i zdrowa do Szczecina, zapomniałam wyłączyć światła i akumulator padł. - Musimy znaleźć kogoś z klemami – mówi do mnie koleżanka. A ja ku swojemu zdziwieniu nawet rozumiem ten szyfr. Biegamy więc po parkingu, pytamy, ale nikt nie ma. – Taksówkarz może mieć – podpowiada Dorota, więc dzwonię po taksówkę. Odbiera dyspozytorka, więc jej tłumaczę, że ja pana z klemami potrzebuję do akumulatora. Słyszę w słuchawce, jak pani krzyczy do kierowców, który ma klemy. Odpowiada w końcu, że za chwilę ktoś przyjedzie. Czekamy. Już przestało być nerwowo, bo nadzieja na ratunek jest. Już rycerz na białym koniu pędzi, by nas z opresji wyciągnąć. W dodatku z klemami. Przyjechał taksówkarz. Wysiada z samochodu pan dość słusznych rozmiarów. Nie tak sobie wyobrażałam rycerza. „Zbroja” na nim lekko rozchełstana. W zasadzie najpierw pojawił się jego brzuch, potem on. Na końcu twarz uchachana od ucha do ucha. I nawet nie krył, że z nas tak chichocze. Jego oczom ukazały się przecież dwie bezradne paniusie, którym ktoś nieopatrznie powierzył samochód. - Otworzy pani maskę – mówi, podchodząc z tymi klemami. Aha, maskę? Myślę sobie, cholera jasna, co to maska oczywiście wiem i że gdzieś od środka się ją otwiera, też wiem. Wchodzę do auta, macam ręką, gdzie ten wihajster może być, a tu za cholerę nie mogę go wymacać. Samotną kobietą jestem, więc mam małą wprawę w macaniu i jakoś mi nie idzie nawet z autem. - Ale nie wiem, jak to otworzyć – przyznaję w końcu, wzruszam ramionkami w tej swojej eleganckiej bluzeczce, a facet nie wytrzymuje i jak ryknie śmiechem. Nawet nie próbuje udawać, że to nie śmieszne. Ryje ze mnie, aż brzuszysko mu się trzęsie. A ja czuję się, jak przysłowiowa blondynka. Stoję jak ta sierota. W końcu też z Dorotą parskamy śmiechem, bo przecież Monty Python by lepiej tego nie wymyślił. Pan sięga pod kierownicę i jednym ruchem znajduje wajchę, pociąga, maska odskakuje. A ten cały czas trzęsie się ze śmiechu. Podłącza klemy. Ale jak się tak nachyla nad maską, to oczywiście prawie cały rowek w pełnej okazałości ukazuje się nam z jego lekko zwisających spodni. Aż nam wzrok poraziło. Cholera jasna, za co? No, dobra wiem, za te niewyłączone światła. Pan naładował akumulator, kazał przez godzinę pojeździć po mieście, zanim zaparkujemy. Udało się, samochodzik zaskoczył. Pomruczał przyjaźnie. Podziękowałam panu, zapłaciłam dyszkę, bo tyle sobie zażyczył, cały czas nie mogąc opanować śmiechu. Jeszcze kiedy wsiadał do taksówki, słyszałyśmy jego rechot. Wskoczyłyśmy niczym gazele do naszego autka i zrobiłyśmy kilka rund po mieście, zanim zaparkowałyśmy przed internatem. Ale że nieszczęścia chodzą parami… O tym jednak napiszę jutro. 