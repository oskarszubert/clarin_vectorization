Wczorajszy temat wróżek i wróżów przypomniał mi o pewnym zdarzeniu. Wiem, że jest weekend i powinno być miło i przyjemnie, ale niestety muszę o tym napisać, bo wczoraj cały dzień łaziła za mną ta historia. Dotyczy pośrednio jasnowidzów. Moi rodzice mieli kiedyś dom. Obok nich mieszkało dość młode małżeństwo. On i ona (po trzydzieści-parę lat) i dwoje dzieci: nastoletni chłopiec i chyba 6 – 7-letnia dziewczynka. Nota bene najlepsza koleżanka mojej córci, która miała wtedy chyba 3 – 4 lata. Uwielbiały się razem bawić. Historia tego małżeństwa dość smutna. Pan znudził się małżonką, więc znalazł sobie kochankę. A że miejscowość mała, od razu wszyscy wzięli ich na języki. Romans pana stał się tajemnicą Poliszynela. Dowiedziała się o tym prawdopodobnie również pani D. Co czuła, łatwo się domyślić. Moja mama utrzymywała z nią raczej przyjacielskie kontakty i widziała, że kobieta się gryzie. Nigdy jednak głośno o zdradzie męża nie mówiła. Trudno też było pytać, czy wiedziała. A że nieszczęścia zwykle chodzą w stadzie, okazało się, że jest chora i musi przejść operację. Nie pamiętam już, o co chodziło. Wiem tylko, że po operacji musiałaby być na diecie, w dodatku pod stałą kontrolą lekarza. Nie wiem już też, czy nie chodziło o nowotwór. Zresztą nieważne. Moja mama opowiadała, że jak pewnego dnia poszła do niej, to ta siedziała na łóżku z podwiniętymi nogami, w piżamach (choć było południe) i kiwała się w przód i tył. Patrzyła takim pustym wzrokiem. I tylko przód i tył. Jakby miała chorobę sierocą. Być może chciała porozmawiać, teraz trudno ocenić. Moja mama spieszyła się wtedy do pracy, nie mogła zostać, ale umówiła się z nią na następny dzień. Miały pogadać. Do spotkania jednak nie doszło. Kiedy mama do niej poszła, nikogo nie było w domu. Zdziwiła się, ale nie dociekała, bo przecież może gdzieś wyjechała, miała prawo. Po trzech dniach okazało się jednak, że pani D. zniknęła. Szukała jej policja, szukał „zrozpaczony” mąż, szukały dzieci, sąsiedzi. Wszyscy. Była zima. Śnieg. Znaleziono jej samochód nad pobliskim jeziorem, jednak pani D. nigdzie nie było. Pod drzewem stał tylko taboret, który ze sobą przywiozła. Chciała się powiesić. W sumie stwierdzono, że pozostawiony taboret to dobry znak, bo nie zrobiła tego, co zaplanowała, więc musi gdzieś być. Może błąka się po lesie? I tu w zdarzenie wkracza jasnowidz. Poszukiwania trwały od kilku tygodni. Nikt nic nie widział, nic nie słyszał. Mąż udał się do jasnowidza. Takiego niby znanego w okolicy, chwalącego się sukcesami. Zawiózł mu ciuchy, by jasnowidz mógł lepiej „złapać trop”. Płacił oczywiście niemałą kasę. I w zamian za to chyba słyszał to, co chciał usłyszeć. Zapewnienia, że żona żyje, że błąka się po jakichś dworcach. Automatycznie wywieszono ogłoszenia na dworcach kolejowych w nadziei, że pani D. się znajdzie. Oczywiście nic z tego nie wyszło. Panią D. znaleziono, owszem, ale dopiero wiosną, gdy śniegi puściły. Wypłynęła na powierzchnię jeziora. Okazało się, że się utopiła. Nie miała odwagi się powiesić, więc wybrała inną śmierć. Podobno wypiła pół butelki whisky, napchała kamieni do kieszeni i to zrobiła. Zdesperowana, zdradzona, chora i chyba bardzo samotna. Jedyne wyjście z sytuacji, jakie znalazła, to śmierć. Mój tato był po jakimś czasie świadkiem rozmowy mojej córci z córką pani D. Sześcioletnia dziewczynka powiedziała: „Nienawidzę mojej matki za to, że zdechła!” Syn nie poszedł na pogrzeb. Również był wściekły na matkę i nie umiał jej wybaczyć. Mąż sprzedał po jakimś czasie dom, ożenił się i wyprowadził. Gdzieś tam żyje sobie, być może szczęśliwie. Nie chcę tutaj oceniać wyboru pani D. ani postępowania jej męża. Zdrada nie jest powodem, żeby szarpnąć się na swoje życie, jednak jak człowiekowi spada na głowę jeszcze kilka innych trudnych do rozwiązania problemów, łącznie z chorobą, być może nie widzi innego wyjścia. Przeraził mnie też ten jasnowidz, który ciągnął kasę od zdesperowanej rodziny, mamiąc ich nadzieją na to, że pani D. błąka się po dworcach, kiedy ona niestety już dawno nie żyła. Smutna historia. Wywołał ją wczorajszy tekst. A jak wywołał, to musiałam go z siebie wyrzucić. 