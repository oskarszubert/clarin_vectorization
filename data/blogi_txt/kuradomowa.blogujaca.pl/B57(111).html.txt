Ostatnio pisałam, że dopadł mnie szał świąteczny. No, to teraz mnie dopadło jakieś paskudne przeziębienie. Wychodzi mycie okien. A jeszcze rozsądkiem się nie wykazałam, wychodząc na taras w piżamie, szlafroku i kapciach. Ptaszkom trzeba było do karmnika dosypać, więc wylazłam, nie dbając o gołe stopy. No, ale cóż. Może zostanie mi to policzone jako dobry uczynek oraz narażenie zdrowia i życia dla zwierzątek. Toż to nie tylko święty Franciszek mógł się poświęcać dla naszych „młodszych braci”. Jam ci to sprawiła, że ptaszki w naszej okolicy pełne brzuszki mają (nie chwaląc się oczywiście). Teraz ledwo żyję. To znaczy żyję, ale byle jak. Z jednym gilem po pachy, drugim być może w karmniku. Nos czerwony, więc w razie co renifera mogę w zaprzęgu zastąpić. Łeb nawala, zimno jakoś. Dreszcze mną targają. Jest super generalnie.  Prawie dyskoteka. Zastanawiam się, czy to już agonia, czy jeszcze trochę to potrwa. No chyba że Mężuś dobije, bym się nie męczyła za długo. Popijam co chwilę gorącą herbatę z miodem i cytryną. Na wszelki wypadek dolewam jeszcze soku z czarnego bzu, syropu z sosny i soku z malin. Tak z grubej rury to choróbsko atakuję. I jeszcze aspiryna. A potem może poprawię mlekiem z masłem i miodem. A potem dla pewności jeszcze czosnkiem. I chyba na tym mi się amunicja wyczerpie. A że nochal zapchany, to mózg niedotleniony, więc mi lekko szwankuje i o nowe pomysły trudno. Ledwo widzę na te swoje podpuchnięte oczy, więc kiedy zapuszczam krople do nosa, by móc swobodnie zaczerpnąć powietrza, to pięć razy oglądam, by sobie znów, jak kiedyś, kropli do uszu nie zapuścić w gały (piekło bardzo!). Bo nieźle bym wyglądała. Albinos czerwononosy. W dodatku z gilem po pas i głosem jakbym z niezłej imprezy wróciła. I kiedy tak sobie okutana w kocyk legalnie wolne robię, przeglądam pocztę. A tam znów wiadomość z tych z pogranicza snu erotycznego i jawy świątecznej: „Żeby nie tylko choinka stała”. Ubawiło mnie to tak, że osmarkałam się jeszcze bardziej i na słodko oplułam monitor. Choinka co prawda u mnie już stoi, ale golutka jeszcze jak święty turecki. I tak teraz myślę, że może dobrze, bo jak już coś stoi, to niech nagie będzie. Aż się boję do tej choinki podchodzić, bo przez durnego e-maila wszędzie widzę falliczne kształty. Ożeż! Mam już pewnie omamy wzrokowe spowodowane gorączką.  Spoglądam na butelkę kropli do nosa… Kurza twarz! 