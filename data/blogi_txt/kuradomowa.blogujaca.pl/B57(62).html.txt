O tym, że co dzień pomykam rowerem już pisałam. Jednak dopiero teraz dostrzegam, że o ile świetnie zostały przygotowane drogi rowerowe, o tyle niewiele jest miejsc, gdzie można bezpiecznie przypiąć rower i na przykład zrobić zakupy. Przy hiper- i supermarketach jest ich jak na lekarstwo. Na 4 takie sklepy w moim mieście przy jednym tylko jest takie miejsce. Nie wspomnę o małych sklepikach.  Wybrałam się rowerem do piekarni po chleb. Mam do niej ponad 3 km, więc przejażdżka była całkiem przyjemna. Do samej piekarni pomykałam drogą rowerową, więc komfort był. No, tylko kiedy dojechałam do piekarni, to oczywiście żadnego miejsca do przypięcia roweru nie było. Bałam się pozostawić mój skarb na zewnątrz, więc pognałam do drugiej. Tam oczywiście to samo. Jednak przed drugą piekarnią znajdowała się brama, do której można było przypiąć rower. Dzięki temu moja rodzinka tego dnia miała świeżutki chlebek, a Jajo na dodatek bułeczki. No, ale przypomniałam sobie, że w domu nie ma mleka i jogurtu naturalnego. A przecież dla sierściucha dzień bez mleka jest dniem straconym. Były dwa wyjścia: wrócić do domu, zostawić rower i pieszo przejść się do sklepiku i druga opcja – załatwić to teraz. Zwyciężyła druga. Należało zlokalizować w okolicy sklepik, gdzie można przypiąć rower. Pomykam więc. Rozglądam się i za cholerę nic. W końcu patrzę. Jest sklepik. Ruchu nie ma. Gdzie przypiąć rower też nie. No, ale cóż, cierpliwość się wyczerpała. Zaglądam przez szybkę. Pusto. Muszę śmiesznie wyglądać. Przyklejony nos do szyby. Jest myśl. No, mało genialna, ale jest. Otwieram drzwi do sklepiku. Jedną łapą trzymam rower za kierownicę. Przecież go nie puszczę, bo inni tylko czyhają, by mnie go pozbawić. Już dwa rowery mi kiedyś zajumano. Teraz się nie dam. Jedną ręką trzymam drzwi, drugą rower. Witam się z ekspedientką. - Czy mogłaby mi pani sprzedać mleko i jogurt naturalny? Nie mam gdzie przypiąć roweru. – proszę ekspedientkę. - Dobrze, tylko nie bardzo mogę wyjść zza lady – odpowiada. No, okej. Nie może, to nie może. Ja nie mogę zostawić mojego roweru. Pani pakuje mi mleko i jogurt do reklamówki, podaje kwotę. Ja lewą ręką przytrzymuję kierownicę, prawą na maksa wyciągam do ekspedientki. Rozkrok, że prawie szpagat. Podaję 5 zł. Ledwo sięgam. Bierze. Podaje mi zakupy. Śmieje się, że takie akrobacje wyczyniam, ale nie goni mnie z tym rowerem jednym kołem znajdującym się w sklepie. Dziękuję jej, z trudem jakoś się wycofuję. Dobrze, że nikt w tym czasie nie próbował zrobić tutaj zakupów. No, ale mleko jest. Sierściuch będzie szczęśliwy.  Pomykam do domu. I przy okazji obserwuję, gdzie są po drodze miejsca do przypięcia rowerów. Bo dopiero jak człowiek jeździ rowerem, dostrzega takie mankamenty. No, ale jak ktoś limuzyną się przemieszcza, czy jakimś zdechłym kaszlakiem, czy może na nóziach pomyka, to mu wszystko jedno. A ja co? Na plecach po sklepie mam tachać swój rower, coby mi go nie zajumali? A jak na targowisko sobie pomknę rowerkiem po ziemniaczki? To z rowerem między straganami się przeciskam (na szczęście nie tylko ja), ludziskom po stopach przejeżdżam. Bo nikt nie wpadł na genialny pomysł, by przy targowisku miejsce dla rowerów zamontować. Dobrze tylko, że Kociewiacy to taki spokojny naród, to jeszcze nikt mi za przejażdżkę po odciskach nie przywalił w odwecie. 