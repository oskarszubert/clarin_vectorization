Po ciężkim dniu z samochodem i klemami oraz traumatycznym widoku rowka pana wybawiciela trafiłyśmy w końcu do internatu. I tu kolejny szok. Mamy XXI wiek, kapitalizm, demokrację, komercję wokół, a internat to jakby skansen przeniesiony z czasów najtwardszej komuny. Czysty Gierek. Nie wierzyłyśmy własnym oczom. To nie mogło dziać się naprawdę. Poszczypałyśmy się dla pewności. Jednak obraz nie znikł. My w tych swoich eleganckich ciuszkach, a tu syf, kiła i mogiła. Łóżka takie, że strach na nich siadać, bo nie wiadomo, czy pod naszymi dupskami nie rozpadną się w drobny pył. Meble…, strach oddychać, żeby się nie zawaliły. Na podłodze jakaś podejrzana wykładzina koloru nie wiadomo już jakiego. Dobrze, że się nie ruszała, bo inaczej chyba byśmy nie dały rady tam zostać. Na szczęście pościel czysta, tak wykrochmalona, że prawie sztywna (i BIAŁA!). To jakoś pozwoliło przełamać lody i zasiadłyśmy na naszych posłaniach oniemiałe z wrażenia. No, ale moja koleżanka Dorota zaprawiona w bojach, nie takie rzeczy przeżyła, więc na wszelkie niespodzianki losu była przygotowana. Rozpakowuje się i nagle macha mi przed oczyma jakąś piersióweczką wypełnioną nalewką własnej roboty. - Tak dla zdrowotności sobie wypijemy – proponuje po kieliszku. No, jak dla zdrowotności, to się rozumie samo przez się. Dorota boi się niestrawności, więc polewa w kieliszki, bo je też ze sobą przywiozła, a jakże. Zjadamy kanapki, popijamy naleweczkę. A za chwilę ona z magicznej torebeczki wyciąga jeszcze inną nalewkę. Normalnie skarb, nie koleżanka. I od razu świat lepiej wygląda. Pokój już nie taki straszny. Kiedy podjadłyśmy, wypiłyśmy dla zdrowotności trochę naleweczki, udałyśmy się do łazienki. Była jedna wspólna na piętrze. Chociaż trudno też mówić o piętrze, bo łazienka znajdowała się w piwnicy, musiałyśmy zejść na sam dół internatu. Idziemy. Już myślimy, że nas nic nie zaskoczy. Już przywykłyśmy do tego, że nagle przeniesione zostałyśmy w czasy Gierka. Wspomnienia odżyły. Jest pięknie, rumieńce na twarzy, dobry humor. Idziemy i chichoczemy. I nagle. O, cholera jasna! Blady strach padł na nasze oblicza. Weszłyśmy do łazienki. Myślę, że słowo „łazienka” jest mocno przesadzonym określeniem tego, co miałyśmy przed oczyma. Wielkie pomieszczenie. Ściany pomalowane w kolorze rozdeptanej psiej kupy. Farba łuszcząca się płatami ze ścian. Prysznice są, owszem, ale kabin żadnych nie ma, żadnych zasłonek, nic. Tylko deszczownice zwisające niemrawo z sufitu. Zlewy w kolorze brązowym od zalegającego tam kamienia. No, syf taki, że nie da się tego opisać. - Tylko niczego nie dotykaj! – krzyczę w panice do Doroty. - Yyyyy… jaaasneee – odpowiada oniemiała z wrażenia. Tylko jak się umyć i nie dotykać? Stoimy więc takie sieroty na środku i „podziwiamy”, bo oczom nie wierzymy. I stwierdzamy stanowczo, że chyba jednak za mało tej naleweczki wypiłyśmy. To jest internat? Kurza twarz! Tu mieszka młodzież? Masakra! Nie pamiętam, jak to zrobiłyśmy, że w końcu się ochlapałyśmy wodą, ale do pokoju zasuwałyśmy jakby nas stado wilków goniło. Trauma na całe życie. Mam nadzieję, że w końcu ten internat wyremontowano. No, chyba że tam skansen zrobiono. Bo faktycznie eksponatów było sporo. Wpadłyśmy do pokoju i nie sposób było nie dokończyć nalewek. Tym razem dla szczególnej zdrowotności. Brry! na samą myśl o tej „łazience” z piekła rodem. Szczęście w nieszczęściu, że Dorotę miałam ze sobą, a Dorota nalewki. Dzięki temu jakoś przetrwałyśmy to szkolenie w Szczecinie. 