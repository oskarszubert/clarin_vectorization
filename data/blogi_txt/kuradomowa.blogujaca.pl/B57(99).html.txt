Siedzę sobie w kuchni, czyli tam, gdzie moje miejsce. W końcu kura jestem. Robię obiad. Jajo paszteciki sobie zażyczyło, a ja odkładałam je tak długo, że w końcu trzeba się zmobilizować i Jaju przyjemność sprawić. Wróci ze szkoły, to sobie podje. Wyrabiam to ciasto drożdżowe. Wszystko do łapska mi się klei. I tak się zastanawiam, dlaczego to moje Jajo nie może na przykład mieć ulubionego dania w postaci jajka sadzonego albo suchych ziemniaków. Pasztecików się zachciało, więc matka je lepi. Farsz zrobiony, czeka na nadziewanie.  Mężuś mniej wymagający. Wszystko, co zrobię, zjada grzecznie. No, oprócz zup kremów. Przez niego ich nie robię, a w zasadzie robię zupę krem z dyni i papryki, ale wtedy sama ją zjadam przez dwa dni. Mężusiowi to kupę niemowlaka przypomina, więc nawet do gęby nie weźmie, by posmakować. Normalnie zaparł się jak nic. Lepię to ciasto i lepię. Kurza twarz! I tak sobie rozmyślam o losie kobiety. No, niby taka nowoczesna jestem, bo sprzęt do wszelkiej pomocy w domu posiadam, a jednak zasuwam z tym ciastem drożdżowym jak moja babka i prababka.  Kiedy już w końcu paszteciki pokleiłam, nadziałam, siadam na krześle i myślę nad swym marnym żywotem. Patrzę, a kot stoi dwa metry dalej i przygląda się, jakby mnie pierwszy raz zobaczył na swe kocie oczy. Patrzy i patrzy, ale jakoś tak dziwnie. Lekko się przyczaja i nagle z daleka prycha na mnie ostrzegawczo. A warto wiedzieć, że on nie prycha prawie nigdy. Nie marnuje z trudem zdobytej energii na takie bzdety jak prychanie. Woli mruczeć podczas leżenia do góry brzuchem. A teraz jak nic prycha i patrzy na mnie wystraszony. Kurza twarz, aż mi ciary przeszły.  Jednak najpierw przez mózg przeleciało, że może mnie nie poznał, bo dzisiaj włosy zafarbowałam i są ciemniejsze niż przed kilkoma godzinami. No, ale mężczyźni takich rzeczy nie widzą, a Nutuś przecież w końcu też facet. Co prawda jajka ma uciachane, ale mentalność taka prawie „męska” chyba mu została. A potem nagle błysk, że może koty widzą duchy i jakiś za mną stoi, dlatego kot prycha, by mnie ostrzec. Ja pierdzielę, jak człowiek sam w domu, to mu odbija. Kotu również. Oglądam się z przerażeniem za siebie. Powolutku. Nic. Ale już wyobraźnia pracuje, w końcu niedługo Halloween i różne zmory, duchy i inne mary wylezą z mysich dziur. Przełykam ślinę jakoś tak głośno. Nutuś patrzy. Oczy dalej ma wielkie jak guziki od kalesonów. Przemawiam do niego, żeby mnie nie straszył, odwraca się więc i idzie do pokoju. A ja skitrana na tym krzesełku siedzę sobie dalej. I co robić? Co robić? Jakąś solą się posypać czy może oblać święconą wodą? No, ale w końcu jakoś strach sam odszedł. Obowiązek wezwał. Trzeba było te paszteciki upiec, bo Jajo wróci głodne jak wilk. Mężuś pewnie się już zbliża. W domu nie ma czasu na pierdoły, żadne duchy czy zjawy, tu trzeba sprostać kulinarnym wymaganiom rodzinki. Dziś mają paszteciki, a jutro jak nic będą sadzone. Biorę urlop. A jeżeli ktoś miałby pomysł na obiad, coby go szybko zrobić, ale się nie narobić, to niech pisze śmiało bez skrępowania żadnego. 