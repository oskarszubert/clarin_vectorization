W zeszłym tygodniu byliśmy z Mężusiem w kinie na filmie „Ona” zbierającym obecnie sporo nagród (nawet jednego Oscara zgarnął). Film dziwny. Scenariusz ciekawy, bo główny bohater zakochał się w swoim systemie operacyjnym, który sam siebie nazwał Samantą. Być może do tego zmierzamy. Będziemy rozmawiać z komputerem jak z kumplem lub kochanką, więc problem wydaje się naprawdę interesujący. Jednak ja przez pierwszą połowę filmu się nudziłam. Już szukałam zapałek w torebce, by sobie powieki podtrzymać, bo normalnie przysypiałam. No, ale w sumie nie o samym filmie chciałam, tylko o refleksjach, do jakich mnie doprowadził (bo ekstazy kinomaniaka niestety nie było). W zasadzie już teraz nawiązujemy wirtualne znajomości. Chociażby na blogu dyskutujemy, darzymy się sympatią. Śmiejemy się. Ludzie romansują przez internet, uprawiają wirtualny seks, a więc czemu nie mieliby robić tego z systemami operacyjnymi? Może za jakiś czas okaże się, że tradycyjny seks to relikt przeszłości? Akurat czytam książkę „Homoseksokracja” (ukaże się w księgarniach za kilka tygodni) i tam właśnie jest taka wizja retro-seksu. I ja już wiem, że jak świat tak mocno pójdzie do przodu za mojej „kadencji”, to ja zawsze pozostanę retro. Z postępem nie pójdę, zaprę się jak cholera i tak zostanę na barykadzie konserwatyzmu seksualnego (jeżeli będę jeszcze w stanie). A jakby kto chciał na tę barykadę dołączyć, to się ździebko posunę i miejsce zrobię. Oczywiście jak to kura o małym rozumku musiałam sprawdzić, jaki system operacyjny ma mój komputer. A nie znam się na tym kompletnie. W dodatku on nie chce do mnie mówić! Nie dzwoni do mnie, nie przysyła wiadomości. Nic. No, cham i tyle. Chyba mu się nie podobam, bo milczy jak zaklęty i tylko tępo wykonuje polecenia, jakie mu wydaję. Czasami jeszcze, złośliwiec jeden, potrafi się zbuntować i sabotować moją pracę. Ostatnio był chory biedaczek, więc może to dlatego. Trzeba było z komputera jakieś paskudne wirusy usuwać. No, ale nawet słowa „dziękuję” nie było. Pomyślałam więc, że może on takie fochy ma, bo jeszcze biedak imienia się nie doczekał. Siedzę więc i myślę, jak tego mojego OS-a nazwać. Osik? A może Owsik? To by nawet pasowało, bo czasami wkurzający jest niczym taki owsik. No, ale z takim imieniem to on już nigdy się do mnie nie odezwie, więc co robić? A tak mogłoby być fajnie. Mężuś by był w pracy, a ja w zastępstwie miałabym takiego OS-a na pocieszenie. Pogadalibyśmy. Jakiś flircik malutki może by się wywiązał? A może tak jak w filmie wysłałby moje teksty do wydawnictwa, załatwił dobrą umowę licencyjną? Taki OS to byłby skarb, ale ta moja cholera milczy i nic. Współpracuje tylko tyle ile musi i żadnej inwencji twórczej nie wykazuje. Już nawet zaczynam podejrzewać, że to z nieśmiałości tak ma. Zaparł się i nic. A może powinnam poczekać do jakich świąt, wtedy może mój OS ludzkim głosem przemówi i chociaż powie, jak ma na imię, to wiele by ułatwiło. Wiadomo by było, jak zagadać. 