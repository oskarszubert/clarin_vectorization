Ostatnio Azalia, która podała na swoim blogu przepis na blok czekoladowy taki rodem z PRL-u, przypomniała mi o smakach dzieciństwa. Moje Jajo, pomimo tego że przecież jeszcze dziecko, często wspomina różne smaki. I tak ostatnio mnie zastrzeliło stwierdzeniem, że pamięta smak gumy tzw. Donald. Pamiętacie? Jej zapach? I opakowanie takie z historyjką obrazkową? I tak zaczęłam się zastanawiać, czy możliwe, by Jajo pamiętało. Nie wiem do kiedy ta guma była w sprzedaży. Ale od razu mi się tak zapachy Pewexu przypomniały. Mieloną kawą – tak pachniały. I chyba jeszcze czymś, co trudno mi teraz sobie przypomnieć i zidentyfikować. W moim domu robiło się czekoladę. Taką z mleka w proszku. Oj, jak to wtedy smakowało. Dużo lepiej nić czekoladopodobne twory, jakie można było wtedy kupić, i które bardziej przypominały „mydło” w kolorze czekolady. A takie domowe było pyszne. Pamiętam ten smak. A i jeszcze mleczko w tubkach! Teraz też jest, ale to już żadna rewelacja. Pamiętam, jak moja mama dostała kiedyś kilka tubek takiego mleczka. Schowała je przede mną i moim bratem w pawlaczu w kuchni. No, ale my mieliśmy taki węch, że najlepszy pies policyjny by się go nie powstydził. Wyszperaliśmy skarb mamy. Ale że nie byliśmy zachłanni, a raczej oszczędne z nas osóbki, więc postanowiliśmy sobie to mleczko porcjować, żeby mieć na dłużej. Głupkami też nie byliśmy, wiedzieliśmy, że potem trzeba zatrzeć ślady, w końcu oglądało się porucznika Borewicza, nie? Porobiliśmy otwory w tubkach, wypijaliśmy po troszku co dzień i nadmuchiwaliśmy te tubki powietrzem dla niepoznaki. I któregoś dnia mama sięga do skrytki. Wyciąga mleko. My w tym czasie oczywiście ważne sprawy mieliśmy do załatwienia w swoich pokojach, więc pozamykaliśmy się na cztery spusty i tylko nasłuchiwaliśmy głosów z kuchni. Długo czekać nie musieliśmy. Mama zawołała. Na stole leżało chyba z 6 tubek, wszystkie wyciśnięte przez mamę na maksa. Płaściutkie. Tak spoglądały na nas ze stołu. Ale my oczywiście robimy dobrą minę do złej gry. – O, mleczko – niby się dziwimy. – Tak, mleczko, ale ktoś je wypił – stwierdza mama. A my lekko też zdziwieni, bo tak sobie porcjowaliśmy to mleczko, że nie zauważyliśmy, że pożarliśmy 6 tubek. – Kto to zrobił? – pyta mama. – To nie my – twardo się upieramy. Najpierw próbujemy mamie wmówić, że to w sklepie ją oszukali i sprzedali jej puste tubki napompowane nieudolnie powietrzem, ale mama nie w ciemię bita, znała nas jak złe szelągi, więc drążyła temat. Co prawda opór z bratem stawialiśmy i normalnie żadne z nas pary z gęby nie puściło. A że trzeba było wskazać winnego, jednogłośnie stwierdziliśmy, że to Kropa – czyli nasz pies. Przecież ktoś musiał się poświęcić dla sprawy. – No, pięknie. To my normalnie psa geniusza w domu mamy? – ironizowała mama, chyba nie wierząc w naszą wersję. – To może my do cyrku Kropkę oddamy? Sama weszła do pawlacza, odkręciła tubki, wypiła mleko i jeszcze powietrzem je napompowała dla niepoznaki. – No, tak – kiwaliśmy głowami. Nie nasza wina, że pies geniusz. Może to tak po właścicielach się mu udzieliło, kto wie. 