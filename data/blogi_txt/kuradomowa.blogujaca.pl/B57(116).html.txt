Uprzejmie donoszę, że są wieści na temat mojej książki. Ze względu na święta będzie poślizg, ale nie taki duży. Wydawnictwo zapewnia, że książka ukaże się pod koniec stycznia. Ja jednak, jako że jestem optymistką z pewnym bagażem doświadczeń, stawiam na początek lutego. Będę Was informować o postępach. Teraz właśnie kończę powieść. Co prawda kończę ją i kończę, i skończyć nie mogę, bo mam wrażenie, że bohaterowie mnie nie słuchają i żyją własnym życiem. Przewracają się, łamią nogi, zakochują, biegają, nie potrafią usiedzieć na tyłku przez dwie strony, a przecież plan był zupełnie inny. Czasami mam wrażenie, że ta moja książka była już pod migającym do mnie kursorem. Trzeba było tylko kliknąć, a to poooszłooo! Powieść ma być trochę śmieszna. Trochę, bo miejscami jest poważnie. Najfajniej jest, kiedy siedzę sobie przy biurku, klikam i śmieję się ze swoich tekstów. Normalnie dziwię się, że mnie rodzina nie zamknęła jeszcze w wariatkowie, bo ja rechoczę jak głupek, a kiedy indziej siedzę i ryczę do ekranu. Normalnie jeleń na rykowisku mógłby się wtedy schować. A potem wycieram klawiaturę i znów rechoczę. Mężuś już nawet przestał pytać z czego ja tak rżę. Jajo tylko macha ręką i idzie do siebie. Ale zauważam, że nie mogę tego robić przed spaniem. Ostatnio tak mnie podkusiło i wieczorkiem dopadłam kompa i bach jeszcze jedną scenę napisałam. I jak nic głupawka mnie ogarnęła. Wchodzę do sypialni i opowiadam Mężusiowi, co napisałam, dusząc się prawie ze śmiechu. Mężuś też się śmieje. Mnie normalnie łzy aż po polikach lecą, bo taka zarąbista scena mi wyszła, że normalnie czapki z głów. – Śmieszne, nie? – pytam, kiedy już trochę dochodzę do siebie. – Nie – odpowiada Mężuś. – Jak to nie? Śmiejesz się przecież. – Z ciebie, bo tak to opowiadasz… No i zonk normalnie. Bo jak nie śmieszne jak śmieszne? A potem cały czas ta scena rozgrywała się w mojej mózgownicy, toczyły się dialogi i za cholerę nie można było zasnąć. Po bezcelowym kotłowaniu się w łóżku trzeba było wstać i zapisać. Już teraz pracę kończę o 16, potem każde kliknięcie grozi nieprzespaną nocką. Pamiętam, jak kiedyś na wykładach mój profesor, autor zresztą wielu słuchowisk i powieści, opowiadał swoje początki. Siedzą z jakimś zespołem redakcyjnym, właśnie czytane są jego teksty, a ten ryje ze śmiechu. Po chwili dopiero spostrzegł, że tylko on się śmieje. Może więc to normalne. Trochę mnie to uspakaja. Bo jest nadzieja, że nagle panowie w białych kitlach nie zrobią mi wjazdu na chatę i nie wpakują mnie w niewygodny kaftan.   PS  Na koniec muszę jeszcze pozdrowić i pomachać łapką do pań i panów z PUP-u, jeżeli to czytają (a podobno tak). Normalnie czapki z głów. Takiego przyjęcia i obsłużenia nie spodziewałaby się sama królowa angielska, a już nie wspomnę o swojej skromnej osobie. 