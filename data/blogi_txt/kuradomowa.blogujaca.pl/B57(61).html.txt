Na Kociewiu mieszkam od roku, ale dopiero teraz zaczynam doceniać piękno miejsca, w które rzucił mnie los. Co dzień jeździmy z Mężusiem rowerami po okolicy. Pokazuje mi różne zakamarki Kociewia. W końcu mieszkamy w stolicy tego regionu. Najbardziej lubię, kiedy „wędrujemy” wzdłuż Wierzycy. Naprawdę pięknie się prezentuje. Mijamy kolorowe pola i łąki. Ostatnio zachwyciły mnie chabry i maki na polu, obok którego przejeżdżaliśmy. Miejsce wyglądało jak wyjęte z impresjonistycznego obrazu. Jakby ktoś uderzeniem pędzla ponanosił na płótno kolorowe plamki, a mnie wstawił w sam ich środek. Cudownie. Czasami zdarzają się nam nieoczekiwane przygody, bo okazuje się, że droga się skończyła. Musieliśmy już raz rowery przetachać przez tory, do tego zza drzew wybiegły jakieś rozszczekane psiury, które chętnie by nas pożarły. Wystraszyłam się nie na żarty. Rowery posłużyły nam za tarcze. Na szczęście pojawił się właściciel agresywnych zwierzaków i z wielkim trudem przywołał je do siebie. Potem przez jakieś pola prowadziliśmy rowery, żeby dostać się do drogi. Mimo niewielkich trudności pycha nam się cieszyły, bo powietrze pachniało tak cudownie, że należało je wdychać całym sobą. Bez ograniczeń. Do utraty tchu. I mówię Wam, to najlepszy na świecie afrodyzjak! W końcu jednak odnaleźliśmy drogę, którą dotarliśmy do Żabna, a stamtąd wróciliśmy do naszego miasta. Przejechaliśmy obok spalonego młyna. Niedawno pożar ten pokazywano w TV. Piękny zabytkowy młyn niestety spłonął prawie w całości. Została frontowa ściana z płaskorzeźbami, podparta przez strażaków tak, by nie runęła. Wątpię jednak, czy uda się cokolwiek ocalić. Ostatnio pojechaliśmy przez las do Owidza. Znajduje się tam średniowieczne grodzisko. Co prawda nie zwiedziliśmy go, ponieważ wcześnie rano w niedzielę jego bramy był zamknięte. Posiedzieliśmy tylko na dziedzińcu przed restauracją. Jednak najbardziej niesamowita była trasa na Kochanki blisko jeziora. Jechaliśmy leśną drogą. Niby nic niezwykłego, ale odgłosy ptaków wodnych robiły niesamowite wrażenie. Żałowałam, że nie miałam możliwości tego nagrać. Jeżeli ktoś mieszka w okolicy, koniecznie powinien przejechać się rowerem koło tego jeziora. Niesamowite wrażenia słuchowe. Można się zatrzymać, usiąść i wsłuchać w odgłosy ptaków. Przećwiczyliśmy również przejazd rowerem przez strumień. Najpierw się bałam, więc postanowiłam ściągnąć buty i przeprawić się przez niego pieszo, jednak w drodze powrotnej poszłam na całość. Przejechałam. Nie runęłam jak długa do wody. Tylko lekko zmoczyłam buty i nogawki. Było świetnie. Nie wszystkie trasy już zaliczyliśmy. Dopiero się rozkręcamy, ale trenujemy zawzięcie co dzień. Zaczęliśmy od krótkiej, zaledwie kilkukilometrowej przejażdżki nad jezioro w Starym Lesie, z czasem trasy stawały się coraz dłuższe. W planie mamy przejażdżkę rowerową do Swornychgaci na Kaszubach, jakieś 70-80 km. Wtedy już z noclegiem. Musimy mieć odpowiednią kondycję, przyzwyczaić dupska do siodełka. Może uda mi się też w końcu spróbować, jak smakują kaszubskie ruchanki. Przyjemnie tak pomykać na rowerze. Człowiek czuje wiatr we włosach, czasami wydłubuje jakieś muszki z oka, smaruje bąble powstałe po ukąszenia komarów, ale ma poczucie totalnej wolności. Całym sobą wchłania wiatr, słońce, świeże powietrze, odbiera dźwięki przyrody. Co jakiś czas napiszę, jak idzie nam pokonywanie kociewskich tras rowerowych. 