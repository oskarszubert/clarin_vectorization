Emocje trochę opadły. Cieszę się dalej, ale już spokojniej. Będę musiała przypomnieć sobie niemiecki, bo może się przyda w Szwajcarii. Trzeba będzie też poprawić kondycję, bo jak pójdziemy w góry, to wstyd będzie sapać, jeżeli się okaże, że pojechałam z samymi dwudziestolatkami. Mam pół roku do czerwca, więc jest czas na zrealizowanie planu. Oby zapał nie minął. Mogę teraz napisać o tym, co chciałam. Wczoraj zaczęłam przygotowywać podkładki pod talerze na stół wigilijny. Biały obrus jest elegancki, ale smutny. Kupiłam materiał zielony w białe kropki – bardzo wesoły. Wykroiłam 12 podkładek. Mama podsunęła mi pomysł, by to obszyć lamówką. Tak też zrobiłam. Dla kontrastu kupiłam czerwoną tasiemkę. Połączenie zieleni z czerwienią pasuje do świąt. Znalazłam jeszcze w domu samoprzylepny pasek ze świątecznym wzorem. Jest welurowy. Powycinałam z niego prezenty i ponaklejałam na podkładki. Potem łatwo będzie je odkleić, a na przyszły rok będzie można wymyślić jakąś inną ozdobę. Uszycie podkładek zajęło mi dwa dni. Może nie wyszły idealnie, bo przecież początkująca ze mnie szwaczka, ale są ładne. Myślę, że ożywią stół wigilijny. Potem wstawię zdjęcia. Na białym obrusie zieleń z czerwienią będą pięknie się prezentowały. Na środek stołu kupiłam kapitalny wianuszek z cieniutkich gałązek, muśnięty trochę złotym brokatem. Do środka pójdzie świeca i będzie elegancko. Jutro pieczemy ciasteczka. Tata dzisiaj łuskał przez pół dnia orzechy. Naprodukował ich dwie miseczki. Będą do ciasteczek i do ciasta. Mam zamiar zrobić ciacho bez mąki. Zamiast niej będą zmielone orzechy i wiórki kokosowe. Potem wrzucę przepis na bloga. Jest przepyszne, choć wymagające. Potrzeba do niego jeszcze delicje, brzoskwinie, galaretkę, masę budyniową i dość dużo jajek. Nie jest więc najtańsze, ale warto je zrobić, bo z przepisu wychodzi spora blacha, a w dodatku jest przepyszne. Dokładny przepis wrzucę, jak je upiekę, będę miała wtedy zdjęcia. 