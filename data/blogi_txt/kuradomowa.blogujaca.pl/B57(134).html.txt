Ostatnie moje wpisy za wesołe nie były, ale niestety ja tak mam, że często w dołki wpadam. Cóż zrobić,  jak ścieżka życia wyboista. No, ale się w końcu naprostowałam. Coś zatrybiło. A zapowiadało się niewinnie. Zmieniałam pościel. Brudną zapakowałam do kosza i zlazłam do piwnicy, bo tam mam pralkę. Nasza piwnica spokojnie mogłaby zagrać w menelskim filmie, bo jeszcze nie sprzątnęliśmy wszystkiego po poprzednich właścicielach. Jeszcze chyba ze trzy kontenery śmieci byłoby do wywiezienia, a z sześć już poszło, tylko że każdy kilka stówek kosztuje, więc mamy ograniczony przerób. No, ale poszłam do tej naszej hipsterskiej piwnicy. I tam jest tak (musicie sobie wyobrazić): z jednego pomieszczenia przechodzi się zaraz po przekroczeniu progu w następne. Nad drzwiami mamy przeciągnięty wąż ogrodowy. I jak się pchnie jedne drzwi, to drugie się też zamykają, bo wąż je ciągnie. I ja tak sobie idę z tym koszem wypchanym brudną pościelą. Trzymam go w dwóch łapach, trzecia jeszcze nie wyrosła, więc żeby zamknąć drzwi za sobą, musiałam użyć nogi. A jak nogą, to wiadomo, że czucia za bardzo nie mam i jak nie rypnę w te drzwi, to aż drugie z rozmachem się zamknęły… No, tylko zrobiły to dokładnie w mój brzuch, na którym opierałam kosz, a że od razu się zwinęłam w sobie, to rykoszetem mojej facjacie się dostało. I wtedy mnie otrzeźwiło. Trybiki wskoczyły na swoje miejsce. Sprężynki na głowie odpowiednio się skręciły i już człowiek jak nowo narodzony. Co z tego,  że czoło boli? Co z tego? To szczegół. Ważne, ze w mojej łepetynie zatrybiło. I koniec. Nie ma użalania się nad sobą.  Od razu wyskoczyłam do sklepu. I czerwoną sukienkę sobie zakupiłam. Taką inwestycję poczyniłam. Bo jak znów mnie jaka chandra dopadnie, to się w nią ubiorę i będę sobie paradować po ulicach mojego miasta niczym neon.  A i jeszcze nowymi butami  przyprawiłam tę poprawę humoru. Ha! No dobra, przyznaję, że tusz do rzęs sobie jeszcze kupiłam i kredkę do oczu. Ale w gratisie herbatę dostałam, że niby jeszcze skutek uboczny Dnia Kobiet. Tylko wiecie, to tak cicho sza, żeby Mężuś zawału nie dostał. Po co ma sobie zawracać głowę moimi inwestycjami. A takie inwestycje są zawsze dobrze przemyślane. Nie to, że ułańska fantazja, o nie! To się kiedyś nam zwróci. No, bo jak mi jakieś nieoczekiwane wyjście się trafi, to co? Nie będę już truć Mężusiowi, że nie mam się w co ubrać, bo mam. Piękną czerwoną sukienkę. I oko podmaluję. Od razu inny człowiek. Uśmiechnięty, zadowolony i Mężuś będzie dumny, że ma taką najpiękniejszą w świecie żonę. Ha! Taka sprytna jestem.  I pewnie wstawię za jakiś czas zdjęcia tego mojego czerwonego cuda, tylko muszę Jajo poprosić, coby matkę pięknie sfotografowało. A i jeszcze w końcu kwiatki mi zakwitły w ogrodzie, bo mnie już zazdrość zżerała, że ciągle ktoś się chwali, że mu krokusy wyszły, a ja przecież tyle cebulek powciskałam w ziemię i nic. No, ale jest trochę sprawiedliwości na tym świecie, bo w końcu wylazły. Jednak tylko żółte, fioletowych nie widać.  Może się jeszcze ździebko krępują. 