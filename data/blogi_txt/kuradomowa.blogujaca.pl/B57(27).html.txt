W telewizji właśnie dziennikarz opowiada o tym, jak faceci kombinują, żeby nie płacić alimentów. Pomysłowi są, trzeba im to przyznać. Nie wiem, czy też tak się nakombinowali, żeby zrobić dzieciaka. Tylko nie przewidzieli, że taka cholera potem nie chce żyć samym powietrzem, że jakieś papu do gęby trzeba jej włożyć. A do tego pieprzony obowiązek szkolny! Podręczniki, zeszyty i inne bzdury. I przez to ten biedny tatuś musi odmówić sobie papierosków. Akurat podano przykład pana, który wypala podobno dziennie jedną paczkę papierosów, a niby nie pracuje, nie ma żadnego majątku. Okazało się, że wszystko przepisał na rodziców, żeby uniknąć płatności. Pracował na czarno, żeby mu nie ściągano z pensji alimentów. Tyle sprytu, by nie dać złamanego grosza wrednej babie, która śmie domagać się od niego kasy. Ja rozumiem też, że są zachłanne kobiety i czasami żądają horrendalnych kwot na swoje dzieci. Nie jestem jakąś szowinistką. Uwielbiam facetów, ale teraz piszę o tych złych, wrednych, skąpych itd., więc nie wszyscy się muszą z nimi identyfikować. Podobno według wyliczeń banków na utrzymanie dziecka potrzeba około 1600 zł, chociaż pewnie to zależy od wieku dziecka. No, ale przyjmijmy taką średnią. Rodzice powinni płacić po połowie. Faceci często niestety wbijają sobie do łbów, że pieniądze, które płacą, są na nowe fatałaszki byłej partnerki. Pamiętam, jaki cyrk w sądzie odstawił mój były, kiedy ustalaliśmy wysokość alimentów na dziecko. Nawet kule sobie załatwił, żeby dramatyczniej wyglądać. W dodatku ciągle je upuszczał. Normalnie, prawie jak w filmie „Szpiedzy tacy jak my” podczas egzaminu, pamiętacie? Chciał płacić 200 zł (siedem lat temu), pomimo tego, że pracował w Norwegii. Polski pracodawca wystawił mu lewe zaświadczenie. Przecież wiem, ile zarabiał w rzeczywistości. Potrafił kasjerce w Polsce zostawić 50 zł reszty, by zaszpanować kasą, doprowadzając kobietę do wytrzeszczu oczu i pewnie palpitacji serca. Po negocjacjach dostałam 400 zł. Cały majątek! Mój były zarabia w przeliczeniu na złotówki co najmniej kilkanaście tysięcy złotych! I ja rozumiem, że tam życie drogie, mieszkanie, opłaty. Ale jakby ktoś był biedny, to nie miałby dwóch samochodów, super komputera itp. Dwa lata temu pod wpływem swojego ojca podniósł alimenty o 100 zł! Taki hojny był, a co! Kasjerce w sklepie pięć dych, a własnemu dziecku stówkę! Ale i tak nasłuchałam się, jak to stroję się za te pieniądze. Nawet nie podejrzewałam, że jestem takim rekinem finansów i za cztery stówy (teraz pięć) tak potrafię wyżywić, wyedukować (płatne lekcje: francuskiego, angielskiego i gry na gitarze!) i odziać swoje dziecko, że jeszcze mi reszta na nową torebkę i szpilki zostaje. A co! W zasadzie to na ministra finansów powinno się mnie powołać. Ale nigdy już nie wnosiłam o podwyższenie kwoty, uniosłam się honorem. Sama zapracowałam. Po kilku latach muszę przyznać, że jak Jajo na wycieczkę jakąś jedzie raz w roku, to tatuś dołoży połowę. Dołożył też do odpłatnego szczepienia. Taki hojny się zrobił! I dwa razy w roku jakąś dodatkową kasę (od 300 do 500 zł) jej da na własne wydatki. I nigdy z alimentami się nie spóźnia (co prawda pilnują tego jego rodzice i oni dokonują przelewów). Znam też przypadek, kiedy ojciec podał do sądu własne (dorosłe, studiujące) dzieci, chciał się ich „zrzec”, żeby już na nie nie płacić. Dobre, nie? Jak oddanie towaru do sklepu. Rezygnuję, bo się rozmyśliłem, za drogie. Pokazuję paragon, ekspedientka odbiera, zwraca pieniądze i cześć pieśni. Nie stać mnie, więc się was, kochane dzieciaczki wyrzekam, od jutra nie będę waszym tatusiem. Odezwę się, jak będę stary i niedołężny, żebyście wtedy mogły się tatusiem zaopiekować. Okazuje się, że jednak „zrzec się dzieci” nie mógł i ku swojemu zaskoczeniu obowiązek alimentacyjny ciągle posiada. A bachory jak na złość studiują, zamiast zabrać się do pracy! Ale się zdziwił, dziad jeden. A taki dobry plan urodził się w zakamarkach jego pustej czachy. Moja mama też wychowała się bez ojca („porzucił ją” jak jeszcze nie zdążyła się urodzić). Skurczybyk nie zapłacił na nią złotówki, nawet jej nie odwiedzał, nie zainteresował się, czy nadal żyje. A jeszcze miał czelność prosić moją babcię, czyli swoją byłą żonę, żeby wzięła na wychowanie jego syna z jakiegoś innego związku. No, ja nie wiem, skąd się takie dekle biorą na tym świecie. Na szczęście nie miałam okazji poznać tego „pana dziadka”. No, ale kiedy się zestarzał i potrzebował pomocy, to moją mamę (i całe stadko narobionych w Polsce dzieci) podał do sądu o alimenty. Nagle w zakamarkach tej zakutej czachy pojawiła się myśl o niewidzianej przez kilkadziesiąt lat córce. Sąd oczywiście jego pozew oddalił, właśnie dlatego, że kiedyś nie interesował się własnym dzieckiem. A w tamtych czasach wychowywać się bez ojca to był koszmar. Taki mnie jakiś nerw wziął na te zakute pały! I wiem, że nie tylko faceci są tacy durni, ale akurat dzisiaj im się dostało. Może później coś napiszę o durnych babach, coby po sprawiedliwości było.   *Zdjęcie i reprodukcja obrazu Rubensa z Wikipedii 