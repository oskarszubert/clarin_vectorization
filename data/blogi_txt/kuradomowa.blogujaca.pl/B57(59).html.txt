Dzisiaj sobie zrobię sentymentalną podróż. Pamiętacie budki telefoniczne? Nie wiem, czy jest  w naszym pięknym kraju jakieś miasto, w którym jeszcze można je znaleźć. Nie wiem też, czy macie z nimi jakieś skojarzenia. Ja zapamiętałam je w nie najlepszej formie. Zawsze mi się wydawało, że są zdewastowane, a słuchawki wyrwane. Niedaleko mojego domu przy poczcie były trzy automaty telefoniczne, w tym jeden niziutki dla niepełnosprawnych. I nieraz zdarzało mi się kurczyć przy takim telefonie, bo okazywało się, że tylko ten działał. A że wysoka ze mnie kobitka, było to nie lada sztuką wygiąć się tak, by wykręcić numer, a potem rozmawiać. Długość kabla nie pozwalała na wyprostowanie, więc nie można było sobie pozwolić na poplotkowanie z koleżanką, należało przekazać informacje i już. Inaczej kręgosłup był mocno nadwyrężony. Przypomniały mi się te „nasze” budki telefoniczne podczas pobytu w Szwajcarii. W niewielkim miasteczku liczącym około 1700 mieszkańców budki telefoniczne poustawiane były na przystankach i w miejscach często uczęszczanych. Można było wejść do środka, przed deszczem i wiatrem się schronić i dyskusje przez telefon prowadzić. Zastanawiałyśmy się z Uląbrzydulą, po jaką cholerę w dobie telefonów komórkowych budki telefoniczne i to w takiej ilości. No, okej, może jedna by wystarczyła, ale tam było ich kilka. Ponadto co z miejscowymi wandalami? Wyginęli, czy co? Takie zaniedbanie, żeby budki telefonicznej nie zdewastować? W środku czysto, słuchawka na miejscu, wszystko działa, jest sygnał. Sprawdzałam osobiście. Niemalże inspekcję sanitarno- telekomunkacyjną przeprowadziłam. Przecież nasi wandale, by tak nie nawalili. Budkę trzeba by było zdewastować, toż to sprawa honorowa przecież. A ci Szwajcarzy to jakieś niemoty. Tak się z Uląbrzydulą zastanawiałyśmy, czy to nie relikty przeszłości. Były tam od wielu lat, zadbane, niezniszczone, to po co likwidować. Ale jakoś tak za nowo wyglądały, jakby je kto konserwował, sprzątał, dbał o nie. Aparaty wymieniał na bardziej nowoczesne. Toż to brzmi jak scenariusz filmu science fiction, nie? Sprzątać i dbać? No, bo powiedzcie, po cholerę takie budki telefoniczne w dobie telefonów komórkowych? I dlaczego są kraje, gdzie nie wyrywa się słuchawek albo nie używa budki jako toalety? Jak to możliwe, żeby wandalizm na świecie nie rozkładał się równomiernie? I przez to my nadwyżkę takich osobników posiadamy, a Szwajcarzy deficyt. * Zdjęcie z Wikipedii 