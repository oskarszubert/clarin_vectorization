Święta, święta i po świętach. Najpierw były porządki przed świętami, a teraz po. Dzisiaj postawiłam sobie bardzo ambitne zadanie: wyprać dywanik z kuchni. W zasadzie można zapytać, po co dywanik w takim miejscu. Odpowiedź prosta: pełni bardzo odpowiedzialne zadanie. Maskuje i ukrywa. Po kupieniu domu nie zbijaliśmy terakoty w kuchni. Nie była najgorsza, a ponadto ograniczyły nas mocno fundusze. Razem z tą terakotą odziedziczyliśmy po poprzednich właścicielach dziury. Dwie, niedaleko szafki ze zlewem. Wymyśliliśmy więc w tym miejscu dywanik, ale dziad nie chce współpracować i niesamowicie się brudzi.  W dodatku mój inteligentny kot traktuje go jako podkładkę, kiedy postanawia oczyścić sobie żołądek. Zwraca zawartość swoich trzewi właśnie na nieszczęsny dywanik. Nawet jak posprzątam, zostają plamy. Próbowałam odwołać się do sumienia mojego kota, ale najwyraźniej go nie ma. Potem podjęłam próbę odwołania się do jego intelektu, ale mnie zignorował, ziewnął dwa razy i zasnął. Chyba przynudzałam. Dywanik najzwyczajniej w świecie ma jakąś moc przyciągania zawartości żołądka mojego kota, bo wokół mnóstwo miejsca, a on i tak lezie na niego. Oszczędzę wam wizualizacji problemu. Teraz dziad moczy się w wannie. Oczywiście dywanik, nie kot. Kot wyleguje się na moim nowym, ledwo otrzymanym pod choinkę szlafroczku. Dywanik mięknie. Potrzymam dziada, aż zmięknie całkowicie i „odpuści” wszystkie plamy. Ja mam czas, przetrzymam go, choćby nie wiem co. A potem wyszoruję szczotką, niech wie, jak kończy się brak współpracy. Przygotowałam cały arsenał broni: odplamiacze w proszku i  płynie, proszek i płyn do prania, szczotka ryżowa i gąbka. A potem dupsko mu wychłodzę na dworze. Niech powisi na tarasie, aż zatęskni za ciepełkiem kuchni. Mam nadzieję, że nie będzie się tak szybko brudził, kiedy wróci przed szafkę ze zlewozmywakiem. Ma przecież bardzo ważne zadanie: zamaskować niedoskonałości naszej terakoty. A jak miałby ktoś pomysł na wywabianie plam z dywanu (to jakaś syntetyczna plecionka z Ikei), to bardzo proszę o podpowiedzi. To dziada wspólnymi siłami odplamimy! Niech wie, gdzie jego miejsce! 