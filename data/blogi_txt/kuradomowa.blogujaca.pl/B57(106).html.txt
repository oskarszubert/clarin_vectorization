Ostatnio mój Mężuś miał służbowy wyjazd, więc zabrałam się z nim, by przy okazji odwiedzić rodziców. I tak sobie pomykamy. Autko mruczy. My zadowoleni. Deszcz siąpi. Mężuś włącza wycieraczki. I kurza twarz! Coś nie tak. Po kilku sekundach do naszych mózgów dochodzi, że ktoś nam zajumał pióra wycieraczek. I tak sobie pomachaliśmy ich kikutami z tego zdziwienia. Na szczęście szyby nie porysowaliśmy, bo by się Mężuś chyba zapłakał. Wkurzyliśmy się na maksa, bo deszcz siąpi. Szyba płynem spryskana. Nic nie widzimy i nie ma jak tego przetrzeć. Chcąc nie chcąc, trzeba było auto zatrzymać i szmatą po szybach przejechać. Mężuś wkurzony. Bo kilometrów sporo do przejechania, a tu dupa zimna. Zajeżdżamy do stacji paliw. Nie ma takich do naszego auta. Następne kilkadziesiąt kilometrów trzeba było przejechać, zanim znaleźliśmy sklep motoryzacyjny. Przyszedł pan, wymierzył, założył i pomknęliśmy dalej. A i złodzieja pochwalił, że nie wyrwał, nie zniszczył, tylko elegancko, z gracją sobie je wymontował. No, że ktoś połakomi się na wycieraczki, to nawet by nam się w głowach nie uroiło. Może jakieś lepsze były, nie wiemy. Na flaszkę jakiegoś bełta pewnie złodziejaszek miał, bo za nowe zapłaciliśmy 25 zł. Mam tylko nadzieję, że mu się ono czkawką potem przez tydzień odbijało. Chamstwo się szerzy jak nic. Pamiętam jak kiedyś, jeszcze w poprzednim miejscu zamieszkania, poszłam wyrzucić śmieci. Potem kosz postawiłam w klatce, bo to era bezworkowa była, i skoczyłam do sklepiku obok, bo czegoś mi do obiadu brakło. Wracam. Kosza nie ma. Sprawdzam, czy do dobrej klatki weszłam, bo ze mną nigdy nic nie wiadomo. Numer jednak się zgadza. No, jakże kosza nie ma, jak go normalnie dziesięć minut temu tutaj postawiłam? No, żeby to był jakiś kosz niezwykły, który można by za piwo sprzedać, a to był lekko „uszczerbiony” i przybrudzony z deka. No, chyba że sanepid tu wparował i kosz skonfiskował za to, że nieumyty od miesiąca. Rozglądam się z lękiem po klatce. Nasłuchuję, bo może jeszcze złodziej się gdzie czai, ale cisza. Ani słychu, ani dychu. Normalnie złodziej jak kamfora wyparował. Z moim koszem, który, daję głowę, lekko już jakiś smrodek toczył. Może złodziej już w domu swoje śmieci w niego pakuje i żonce się chwali, jaki to piękny nabył pojemnik, taki oldskulowy. Już wypróbowany, więc z pewnością dobrze posłuży. No, chyba, że jest opcja inna. Może w okolicy pożar wybuchł i komuś wiadro na gwałt potrzebne było. A wtedy to rozgrzeszam. I mam nadzieję, że dobrze się przysłużyło. I jak tu żyć? Wszędzie kradną. Jak nie kosz, to wycieraczki, oby na flaszkę bełta było. A mamusia uczyła: Nie twoje, nie ruszaj! * zdjęcie ze strony technow.pl 