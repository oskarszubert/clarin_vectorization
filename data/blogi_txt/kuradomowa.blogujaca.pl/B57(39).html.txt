Wczoraj był dzień premiery. Czerwony dywan rozwinięty od sypialni do salonu. Wkroczyłam na niego w wieczorowej kreacji… Błyski fleszy. Pytania dziennikarzy. Wywiady. Szampan lejący się strumieniami… No, dobra, przesadziłam. Wiem. Zamiast czerwonego dywanu, była czerwona kanapa. I tak nieźle. Flesze nie błyskały, nawet burzy za oknem nie było, żebym nie mogła powiedzieć, że niebo wiwatowało z okazji „mojej” premiery. Zamiast wieczorowej sukni była piżama i szlafrok. Oczywiście rozdeptane kapcie również. Jakże mogłabym zapomnieć o tak ważnym elemencie stroju. Wczoraj dostałam sms-a od dziennikarki Karoliny, że o 22.45 odbędzie się premiera odcinka „Miasta kobiet” z moim skromnym udziałem. I strach mnie ogarnął. Ciarki po plecach. Bo przecież nie wiadomo jak magicy z TVN-u mnie tam zmontowali. A rodzina i znajomi patrzą! Może wyjdę na większego głupka niż jestem? Kurka wodna! Od razu rachunek sumienia. Co ja tam wygadywałam? Godzina też mnie przerażała. Czekać do późna wydawało się ponad moje siły (umiliłam sobie to czekanie prasowaniem, bo na niczym innym nie mogłam się skupić). O tej godzinie to ja zazwyczaj na drugi boczek się właśnie katulam. No, ale przecież nie mogłam przegapić takiego wydarzenia. Rodzina, koleżanki powiadomione. Kto zajrzał wczoraj po 17 na mój blog, to też mógł się doszukać na ten temat informacji. Ale kto nie zdążył, niech się nie martwi, pewnie ze sto razy powtórzą każdy odcinek. Najbliższa powtórka w sobotę, chyba ok. 18. Głupio tak zobaczyć siebie jakby nie-siebie na szklanym ekranie. A już ze słuchaniem swoich dywagacji jeszcze gorzej. W zasadzie na co dzień nie mam okazji słuchać swoich wynurzeń. Otwieram usta, a to płynie w eter, odsłuch mam od wewnątrz, a teraz tak dziwnie słyszeć siebie z drugiej strony. Głos więc jakby nie mój. Nie, no przecież ja tak nie mówię, tak nie brzmię! Szczękościsk też dał o sobie znać, nieźle zaciskałam szczęki. Prawie nie otwierałam paszczy, ale to i dobrze, bo tego mojego zęba krzywulca (dolna jedynka) było widać. Żenada. Ręce, nogi…, jakoś tak to wszystko jakby nie moje. Makabra. Ja i nie-ja. Jedno oko większe, drugie mniejsze. Prawie cyklop. Kurczę, czy ja mam tak zawsze? Patrzę więc na tę kobitę na ekranie. Może to jednak nie ja. Jakaś taka stara, nie? Normalnie dojrzała pani, a ja niedawno maturę zdawałam. We łbie kiełbie mam przecież! Żeby nikt nie miał wątpliwości na ekranie u dołu walnęli wiek. Coby pozbawić złudzeń, że to kamera postarza. Poza ciała klasycznie zamknięta. Łapki skrzyżowane, noga na nogę i nawet nie drgnie. Pamiętam, że podczas nagrania nie wiedziałam co z łapami zrobić, jak je trzymać, gdzie położyć. A nogi? Kurdę! Co zrobić z nogami? Babcia kazała, by trzymać je razem. Noga na nogę? A może inaczej? Jednak zostałam przy pierwszej opcji. Moje zimowe buciory jakoś nie bardzo się komponowały z gołymi stopami dziennikarek w kolorowych szpileczkach. Chyba będę musiała jeszcze raz ten program ogarnąć, bo na razie jestem w ciężkim szoku. Meliskę sobie piję na dzień dobry. Dzisiaj kawki nie będzie, bo serce jeszcze w jakiejś dziwnej palpitacji z wrażenia. Telefon jednak dzisiaj milczy (gratulacje były wczoraj – oczywiście od rodziny i koleżanek), nikt nie dzwoni, propozycji nie składa, planów kariery medialnej przede mną nie snuje. Chyba wszyscy w ciężkim szoku. Tak jak ja. Być może z sobotniej powtórki zrezygnują. Nie mogę się otrząsnąć z wrażenia. Głupio tak widzieć siebie w TV. Normalnie głupio. Jakbym wyszła z siebie i stanęła obok. Ale w sobotę oglądam jeszcze raz. Muszę to przetrawić. Jajo podsumowało: „Dobrze, że nazwiska na ekranie nie wyświetlili, to trochę nam oszczędzono” (i oczywiście uchachane). Też mówi, że na ekranie matka, ale jakaś taka niematka. Mocny makijaż, że nawet nie widać mojego zmarszczonego z wysiłku intelektualnego czoła. Potem z Mężusiem pytają, dlaczego ja się cały czas tak uśmiecham, jeżeli wszyscy poważni. I faktycznie. Nie wiem, nie pamiętam, żebym się uśmiechała. Byłam tak przerażona nagraniem, że jakby mi kazali się uśmiechać, to nic by z tego nie wyszło. Może ja taki wywrotowiec jestem. Kto wie… 