Przed świętami zaniosłam buty jaja do reklamacji. Tak, moje jajo nosi buty. Dzisiaj ma być rozpatrzona reklamacja. Nie wiem, czy to ja nie dałam się zrobić właśnie w jajo, bo w warunkach reklamacji napisano, że po pozytywnym rozpatrzeniu dostanę buty na wymianę (jeżeli będą takie same) albo bon o wartości reklamowanego obuwia. Można go też zrealizować w sklepie internetowym. W pierwszej chwili wydawało mi się to w porządku, ale jak wróciłam do domu, uruchomiłam w końcu szare komórki i zaczęłam analizować. Dlaczego bon? Przecież za buty płaciłam gotówką i to niemałą, bo kosztowały, bagatela, 300 zł. Dobrze, że nie ma mrozu, to to moje jajo nie zamarznie. W zasadzie tak się zastanawiam, czy sklep ma prawo dać mi równoważność butów w bonach. W  ten sposób zmuszają mnie do zrobienia zakupów w ich sklepie. A jak ja już nie chcę? Głąb ze mnie, że od razu o tym nie powiedziałam, tylko cała szczęśliwa, że buty do reklamacji przyjęto, podpisałam jak ta pała. No, ale może niepotrzebnie panikuję, może po prostu buty naprawią i po sprawie. Teraz zrobiłam sobie przepyszną kawkę i czekam na sms od nich. Co chwilę patrzę w wyświetlacz telefonu, jakby to była sprawa życia i śmierci. Przecież moje jajo nie ma drugich zimowych butów. Co prawda szafa zawiera całą kolekcję glanów, „Martensów”, „Vansów” i innych dziadów, ale żadne nie nadają się na śnieg i mróz. Ponadto muszą pasować do stylu! Ostatnio mnie to moje jajo uświadamiało, że przecież „styl się jej zmienił” i powinnam to zauważyć, że glany już do jaja nie pasują. No, nie zauważyłam. Biję się w piersi. Zmiany następują jak w kalejdoskopie, ciężko nadążyć, a butów różnej maści przybywa w szafie i na strychu. Bo to moje jajo ma zadatki na prawdziwą kobietę – kocha buty. Teraz jesteśmy na etapie tuneli w uszach. O, zgrozo! Doszliśmy już do 10 mm i obiecało mi to moje mądralińskie jajo, że na tym poprzestanie. Podobno po zdjęciu ucho może wrócić przy tej średnicy do normalnego rozmiaru. Tak przynajmniej dyplomatycznie przekonywało mnie jajo. Za moich czasów szaleństwem były włosy postawione na cukier. Że ja nadążam? Sama się dziwię. 