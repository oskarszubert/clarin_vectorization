Dzisiaj mnie wzięło na wspominki. U Jaja jest akurat kuzynka. Córka siostry mojego byłego. Jej mama (K.) była kiedyś moją najlepszą przyjaciółką. Poznałyśmy się w ogólniaku i chyba tak bardzo chciałyśmy być rodziną, że w końcu ona zeswatała mnie ze swoim starszym bratem. Po rozwodzie wszystko się skończyło. Wiadomo, koszula ciału bliższa. Rozumiem. Wiele niepotrzebnych emocji. Teraz w końcu to wszystko opada. Normalnie rozmawiamy. Nasze córcie niedługo lecą razem do Norwegii. I tak mnie na wspominki wzięło. Kuzynka Jaja pytała o czasy ogólniaka moje i jej mamy. Oj, działo się. Zawsze miałyśmy zwariowane pomysły. Trenowałyśmy wtedy AIKIDO. Chodziłyśmy na treningi, miałyśmy świetnych kumpli. Czasami wracało się do domu bardzo późno, bo co tam, czułyśmy się dorosłe. Szczegół, że rodzice już włosy z rozpaczy rwali i prawie właśnie na zawał schodzili.  A jaki szpan był w szkole, kiedy mogłyśmy zmusić kolegę z klasy do klęku, bo dźwignię odpowiednią zastosowałyśmy. A kumple co chwilę wołali: „Pokażcie, co potraficie”. My z dumą prezentowałyśmy nowe chwyty. I nawet po mieście łaziłyśmy w nadziei, że na kimś te nasze umiejętności przyjdzie nam wypróbować. Na szczęście nikt nie „odważył się” na nas napadać. Oj, teraz czarno to bym widziała, ale wtedy… człowiek młody i głupi. Najfajniejsze były spotkania w babskim gronie – czterech przyjaciółek. Oj, jak my się chichrałyśmy. Każda rozmowa schodziła na facetów. A najbardziej interesowało nas, jak wygląda „atrybut męskości”. A że Internetu nie było, książki też kiepsko ilustrowane, więc wyobrażałyśmy sobie „to” na różne sposoby. Wyczytałyśmy, jakie są przeciętne rozmiary i jak te głupie kozy, sprawdzałyśmy na rurze od odkurzacza, jak „to” może wyglądać. Takiej głupawki dostawałyśmy, że normalnie brzuchy bolały. Ale oczywiście najpierw było „fuuuj”.  A czasy takie, że jedynym kultowym „podręcznikiem” była książka Wisłockiej. Kto czytał, wie, jakie tam były rysuneczki. Takie mało wyraźne, coby człowiek za dużo nie widział. Czytało się to z wypiekami na twarzy. Bo jak to tak, ludzie takie wygibasy robią i to jeszcze dla czystej przyjemności. A że my zielone wszystkie byłyśmy w tej dziedzinie, więc głównie się chichrałyśmy.  A i kolegów miałyśmy super. Wszyscy starsi, najczęściej studenci. Było pierwsze wino, ale zawsze kulturalnie, nigdy do utraty rozsądku i świadomości. Oj, dobrze czasami tak powspominać. Poopowiadałam trochę Jaju i jej kuzynce, ale oczywiście bez szczegółów o rurze. Jajo skwitowało: „O, rany. Ja nie chcę być stara, bo wtedy już mi tylko wspominki zostaną”. No, i tak mnie Jajo na ziemię sprowadziło. Ale i tak fajnie tak przypomnieć sobie, jak to było. Chociaż muszę się przyznać, że od razu podejrzanie na Jajo spojrzałam, bo przecież ono w wieku mojego „rurowego” okresu. I mam nadzieję, że ono raczej o książkach rozmawia ze znajomymi, i jedynie soczki lub colę popija. Z K. przyjaźniłyśmy się około 18 lat. Po rozwodzie najbardziej brakowało mi właśnie tej przyjaźni. Wydawało mi się, że ona powinna zrozumieć, pocieszyć, wesprzeć, przecież to jej brat mnie zdradzał. Tak się jednak nie stało. Stanęła po stronie brata. Rozumiem, pewnie też bym tak zrobiła. Cieszę się jednak, że w końcu potrafimy normalnie rozmawiać. Uśmiechać się do siebie i powierzać wzajemnie dzieci. Chociaż muszę przyznać, że raczej starałyśmy się od kłótni trzymać dzieci daleko. Dzisiaj to procentuje, bo dziewczyny mają dobry kontakt i chętnie się odwiedzają. Będzie dobrze. 