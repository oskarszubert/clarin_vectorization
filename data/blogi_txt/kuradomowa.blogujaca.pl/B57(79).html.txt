W ciągu ostatnich 15 lat w naszym pięknym kraju mlekiem i miodem płynącym przeprowadzono co najmniej kilka reform oświaty. Reformowano wszystko, począwszy od organizacji poszczególnych etapów kształcenia, przez podstawę programową, egzaminy, wiek rozpoczęcia obowiązku szkolnego… I może dałoby się spokojnie wymienić jeszcze kilka elementów, ale to, co najbardziej obchodzi rodzica, to podręczniki. Edukacja podobno jest za darmo. Podobno, bo ile tak naprawdę kosztuje posłanie dziecka do szkoły, wszyscy rodzice wiedzą. Kiedy ja chodziłam do szkoły, a było to bardzo dawno, mój młodszy ode mnie brat, mógł spokojnie skorzystać z tych samych podręczników, z których ja się uczyłam. Pominę fakt, że korzystał też z moich zeszytów, bo brat wychodził z założenia, że po co wyważać drzwi, kiedy ktoś już je otworzył. No, ale rodzice mogli parę groszy zaoszczędzić, bo dla mnie kupowali (od córki sąsiadki) książki używane, a potem te same podręczniki zanim dotarły do mojego brata, obsłużyły jeszcze ze dwa roczniki. Ja wiem, że brzmi to jak opowieść rodem z science fiction, ale tak było. Biję się w piersi, że prawda najprawdziwsza w świecie. A dzisiaj? Moje Jajo ma to „szczęście” należeć do zreformowanego rocznika. Tego, który w 2015 będzie zdawał maturę „po nowemu” i jako pierwszy zdawał „po nowemu” egzaminy gimnazjalne. Pomijam cały bałagan z tym związany, bo do tej pory w zasadzie nie wiadomo, jak będą wyglądały arkusze egzaminacyjne. Bo przecież po co się martwić na zapas, ministerstwo dba o dobre samopoczucie obywateli. I to moje biedne zreformowane Jajo w ogóle niewiele wie, jak będzie wyglądać rekrutacja na studia, co zdawać itp. No, ale ma czas, więc pewnie się dowie. Jednak mnie sen z oczu spędzają ceny podręczników. W tamtym roku wydałam kilkaset złotych na książki. Tylko jedną kupiłam w antykwariacie, bo pani stwierdziła, że to pic na wodę fotomontaż, bo wydawnictwo zmieniło tylko lekko okładkę, tytuł i dodało napis: „zgodne z nową podstawą programową”. Resztę musiałam kupić w księgarni. A już szlag mnie trafia, kiedy na przykład drukuję listę podręczników zamieszczoną przez szkołę na ich stronie, kupuję wszystko jak należy, a pańcia jedna mówi we wrześniu, że jednak podręcznik będzie inny. Chociaż ona nie wie, bo nie może się zdecydować. W końcu pod wpływem dzieciaków, które w większości podręczniki zakupiły, pańcia jednak zostaje przy poprzednim.  Po drugie, co mnie irytuje, to masa zeszytów ćwiczeń. W LO! Do każdego przedmiotu prawie. Oczywiście łatwo się domyślić, że niektóre z nich wyglądają jak nowe po roku „użytkowania”, bo nauczyciel jednak nie korzystał albo zapisane zostają dwie-trzy kartki i tyle. Ja wiem, że nauczyciel wierzy w uczniów i pewnie ma nadzieję, że one w godzinach wolnych tak z miłości do przedmiotu siedzą sobie w domku i ćwiczonka machają. Przykro mi, trzeba chyba zejść na ziemię. Przynajmniej moje Jajo w wolnej chwili ćwiczeń z chemii czy fizyki nie macha. A takie zupełnie tępe nie jest. Mamy już ostatni tydzień sierpnia, zaraz trzeba mieć wszystkie podręczniki, więc za portfel należy się złapać. Ale jak mi Jajo oznajmiło, że pani profesor od historii pokazała im podręcznik do tego przedmiotu i oznajmiła, że 180 złotych polskich kosztuje, to lekko szczęka mi opadła. No, ale jest pocieszenie, że książka na dwa lata. No, bardzo czuję się pocieszona, tym bardziej, że wyłożyć tę kasę muszę już, nie za dwa lata. I mówią, że edukacja jest za darmo. No. Jest. Jak cholera. I na koniec jeszcze refleksja na temat sposobu wybierania podręczników. Z tego, co mi wiadomo, kiedy nauczyciel wybiera podręcznik (zaraz po szalonych reformach), ma do dyspozycji zazwyczaj pierwszą część i na jej podstawie dokonuje wyboru. Części do starszych klas z reguły na oczy nie widzi, bo wydawnictwa nie zdążyły przygotować pełnej oferty. No i wybiera. Jednak po dwóch latach (lub po trzech) stwierdza, że wybrał strasznego gniota i chce podręcznik zmienić. Trudno mu się dziwić, ale wiemy, jak zareagują rodzice. Normalnie piana na pyskach. I też nikt się nie dziwi, bo mają prawo się wkurzać. Jest na to jednak sposób i lekarstwo: stabilizacja w oświacie. Przydałoby się jeszcze to ministerstwo odpolitycznić, ale to już marzenie ściętej głowy. Co nowy minister, to nowe zamieszanie. A wystarczyłoby dać kilkanaście lat wytchnienia, wszystkim: rodzicom, uczniom i nauczycielom. 