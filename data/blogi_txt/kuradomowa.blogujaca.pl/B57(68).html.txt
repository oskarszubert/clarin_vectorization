Dzisiaj ciągle świętuję. Rodzinka częściowo się zjechała. Miejscowi przyczłapali. A że rodzina dość spora, ledwo się zmieścimy przy dwóch stołach. Napiekłam trochę słodkości, więc mogę dzisiaj je zaprezentować zanim znikną w otchłani naszych żołądków. Jest tort czekoladowo-wiśniowy. Jedna wielka improwizacja, mam nadzieję, że udana, okaże się. Nawet frużelinę wiśniową zrobiłam własnoręcznie do tortu, bo ostatnia próba wyszła bardzo smaczna, więc należało to powtórzyć. Upiekłam jeszcze sernik cytrynowy z polewą czekoladową, kruche z malinami i pianką budyniową, biszkoptowe z masą budyniową, borówką amerykańską i galaretką. Wszystkiego popróbowaliśmy, żyjemy, więc jest szansa, że goście też wyjdą z tego cało. Wczoraj nawet mój ogródek sprawił mi niespodziankę. Akurat na moje urodziny zakwitła lilia. Pachnie nią cały ogród. Kwiat gigant normalnie, dla porównania przystawiłam dłoń, żeby widać było na zdjęciu jej wielkość. Oczywiście nie byłabym jednak sobą, gdybym czegoś nie wywinęła. Jeszcze przed swoimi urodzinami nasmarowałam gębę emulsją na opalanie, bo krem dałam Jaju. I nawet nie zdziwiło mnie, że to emulsja dla dzieci, a żadnego przecież w domu nie posiadamy, bo Jajo to już przecież prawie dorosła kobieta i kosmetyków dla dzieci nie stosuje. Wypacykowałam więc swoją gębusię i poszłam w świat na słońce. I jakież było moje zdziwienie na następny dzień, kiedy moja facjata bardziej przypominała tarkę niż twarz. Do tego jeszcze na różowo się zabarwiła. I tak się urządziłam pięknie. Na szczęście wapno poszło w ruch, do tego maść z witaminą A i wracam do ludzi. Będę żyć. I chyba nawet z facjatą w miarę naturalnym kolorze. A jak sprawdziłam datę ważności na opakowaniu emulsji, to lekkiego zdziwienia doznałam. Jakieś kilka lat się spóźniłam z tym smarowaniem, pomijając fakt, że to do ciała, nie do twarzy było. No, ale nie byłabym sobą, gdybym czegoś nie wykombinowała. Siedzimy teraz. „Nacieszam się” rodziną. Jajo dzwoni dwa razy dziennie i opowiada, jak jest na obozie. Przeżywa. Babcia podpowiada: - Powiedz jej, żeby z alfonsami nie gadała. Ja w lekkim szoku, że babcia takim słownictwem operuje. Parskam śmiechem, prawie dusząc się z wrażenia. - Babciu, a jak rozpoznać alfonsa? – pytam w końcu. - Każdy facet to alfons – kwituje babcia. O więcej nie pytam. Jaju jednak tych mądrości życiowych nie przekazuję. 