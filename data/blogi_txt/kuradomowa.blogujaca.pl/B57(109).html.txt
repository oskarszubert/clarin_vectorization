Jakie spustoszenie urządzał wczoraj Ksawery wszyscy wiedzą, więc rozpisywać się nie będę. Przyznam jednak, że pół nocy nasłuchiwałam, czy dach już odleciał, czy dopiero szykuje się do lotu.  Jak już udało się zasnąć, to budzik zadzwonił i trzeba było Jajo z wyrka pogonić. Jednak jak spojrzałam za okno, które do połowy zasypane zostało śniegiem, szkoda mi się tego Jaja mojego zrobiło. Ale budzę. W tym czasie kot pod drzwiami prosi, by go na dwór wypuścić. Normalnie samobójca. Drze ryja, więc otwieram mu drzwi od tarasu, a tu jak nie sypnie mu śniegiem w mordę, aż w miejscu zaczął przebierać nogami, zanim wystartował. Oczywiście w kierunku pokoju. Jajo obudzone. Coś tam „sepleni” z góry. Otwieram drzwi wejściowe, by sprawdzić, jak wygląda droga. A tu jak nie szarpnie, jak nie sypnie teraz mi w oczy. Ale w miejscu biec nie zaczęłam. - O, ty skubańcu – myślę. – Moje drzwi chcesz sobie zabrać? Nic z tego! – Siłuję się z Ksawerym. W końcu zamykam. Idę na górę do Jaja. - Może lepiej nie jedź do szkoły, bo nie wiadomo, czy w ogóle dotrzesz na przystanek. No, chyba że jeszcze sześć kilo kota sobie w plecak wsadzisz. I w sumie dobrze zrobiłam, bo z powrotem byłby kłopot, drogę na jakiś czas zablokowano. Stała się nieprzejezdna. Jajo nie protestuje, słucha matki, wraca do wyrka. Ja do swojego. I dopiero wtedy oświecenie na mnie spada, że to przecież mikołajki, trzeba podłożyć Jaju drobiażdżek jaki. Otwieram po ciuchu drzwi pokoju, na schodkach stawiam słodkość. I tradycyjne „Hooo Hooo Hoooo” dodaję. Jajo wystartowało z łóżka w tri miga. I już spania nie było. Poszłyśmy więc odśnieżać. No, ale jak tu odśnieżać, jak wieje strasznie? I to, co przesypiemy na jedną stronę, drugą wraca. Ale walczymy dzielnie. My albo Ksawery. No, ale przecież to pierwszy śnieg w tym roku. Pięknie biało się zrobiło. Szczegół, że to wszystko w powietrzu się kotłowało, jak w pralce podczas wirowania. Jajo rzuca pomysł, że może bałwany zrobimy w ogródku. Ba! Bałwany to moja specjalność, więc zgadzam się i w końcu konkurs urządzamy, czyj piękniejszy. Śnieg co prawda nie chciał się lepić. Normalnie nie szedł na współpracę, więc trochę się namęczyłyśmy. Wyszły dwa bałwany (nie licząc nas). Można głosować, który piękniejszy. Numer jeden: kot. W zasadzie pomnik Nutusia Pierwszego (naszego kocura). Jajo taką wizję miało. I nawet łapki mu dorobiło, uszka, wąsy. Wszystko jak należy.  Numer dwa. Moje dzieło. W pierwszej wersji miała to być Wenus z Milo (no, jeżeli ktoś woli, to może być Nike z Samotraki). Poznajecie po tym, że rąk nie ma? I cycki posągowe są. Śnieg jak biały marmur wygląda. I nawet przyzwoiciej niż oryginał, bo u mnie w spódnicę bogini odziana. Tylko coś z fryzurą nie wyszło i Jajo stwierdziło, że to Maria Skłodowska- Curie. No, w sumie może być.   A więc w ogródku naszym mamy posąg polskiej noblistki z kotem. Co prawda kot mutant, bo taki duży jak kobitka, ale cóż, dobrze karmiony. Chętnie poznamy Wasze opinie. Kto wygrał: nr 1 (kot) czy nr 2 (Wenus)? I po cichu podpowiem, jak zagłosował Ksawery. Niestety postawił na 1, bo 2 łeb utrącił (ku uciesze Jaja). A później sobie takie ciepełko zrobiłyśmy w domu, że marzenie. Pachniało pieczonym chlebem (nie miałam już zakwasu, więc powstał na drożdżach) i bułeczkami (ze słonecznikiem i sezamem na wierzchu). I przyznaję: jam ci to wszystko zrobiła.  Jeżeli ktoś chciałby tak samo jak ja, to linki podałam, więc czytajcie przepisy i róbcie domowe pieczywko. Pychota. Z masełkiem. Albo i bez. Jak kto woli. 