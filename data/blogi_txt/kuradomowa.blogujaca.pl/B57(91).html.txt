Sezon grzybowy w pełni. W TV straszą zatruciami. Ale co tam takie straszenie. Jak ktoś sam się grzybami nie załatwił, to nie ma świadomości. Nie wiem, czy powinnam być z tego dumna, ale mam takie zatrucie na swoim koncie. A jakże. Na szczęście żyję. Obyło się też bez przeszczepów. Dzieckiem wtedy byłam, zaledwie piętnaście wiosen przeżyłam. I absolutnie nie należy podejrzewać moich rodziców o chęć pozbycia się latorośli. O, nie! To ja sama próbowałam siebie wyeliminować z tego świata, choć zupełnie nieświadomie. To była ósma klasa. Pojechaliśmy na wykopki. Kiedyś tak było, że dzieciaki mogły dorobić do jakiejś wycieczki szkolnej podczas zbierania ziemniaków. I w trakcie przerwy w pracy z koleżanką skoczyłyśmy do lasu za potrzebą. Patrzymy. A tam kanie z kapeluszami jak talerze. Były dwie. Ja jedną, ona drugą. Zadowolone, że obiad mamy. Rodzice będą dumni. A i moja kania taka wyjątkowo dorodna była. Przyjechałam do domu. W domu pustka. Rodzice w robocie, brat w szkole, w lodówce niedźwiedź. To ja jako zaradne dziecko sobie kotlecika z kani postanowiłam usmażyć. I już oczyma wyobraźni widziałam, jak rodzice pochwalą, że dziecko zaradne.  Jajeczko. Bułka. Olej. Patelnia. I jama gębowa. No, tylko jak rodzice wrócili, to ja z bólu na kanapie zwijałam się jak węgorz jakiś. Brzuszysko bolało jak zwariowane. Głowa. Wymioty. Biegunka. Normalnie pełen serwis. Rodzice w auto zapakowali, do szpitala wywieźli. A tam się zaczęło. Najpierw płukanie żołądka (chyba, bo dziś kolejności nie pamiętam).  Pani stawia przede mną pojemnik z wodą, wręcza w łapę kubek i pić każe. To ja grzecznie podziękowałam, bo nie spodziewałam się, że taka obsługa. Człowiek o swoim pragnieniu ledwo pomyślał, a tu michę wody dostaje. Fakt, że woda jakaś taka nieklarowna, bo w niej podobno węgiel (takie tabletki) był rozpuszczony. Wypiłam kulturalnie kubeczek. Podziękowałam i oddaję pani naczynie. A ta mi na to, że to wszystko mam wypić. No, kurza twarz, toż to w żołądku moim się nie pomieści. Próbuję negocjować, że może jeszcze kilka łyków. A pani rurkę mi pokazuje i mówi, że jak po dobroci tego nie wypiję, to tą rurą w gardło lać będą. Obok stawia pustą miskę. Myślę, że to jakaś mania z tymi michami. Ale zaraz dociera co i jak. Piję. A w pustą miskę robię zwrot.  I jak tak sponiewierano całkowicie mój żołądek, to w nagrodę pani inną rurkę wynalazła i kazała udać się do toalety. Gatki w dół. Pani za plecami mi kuca. Ożeż, nikt przecież nie miał nigdy twarzy na wysokości mego dupska. I nagle rura. Bach! Prosto w cztery litery. Sam środeczek. No, wyprostowało mnie wtedy od razu. I potem wlewanie we mnie wody z drugiej strony. A potem jak pani tę rurkę wyciągnęła, to wiadomo co. A wszystko przez to, że dziecko samodzielne chciało być i obiadek sobie samo przyrządziło. Jednak co to dziecko zżarło nie pamiętam, było napisane na wypisie ze szpitala (chyba maślanka jakaś tam). Nikt mi też nie wierzył, że ja tylko jednego takiego grzybka sobie zaserwowałam.  Od tej pory nie zbieram kani. Nie jem kani. Nie patrzę na kanie. Zastąpiłam je boczniakami kupionymi w sklepie. 