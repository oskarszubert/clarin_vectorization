Dzisiaj historia, do której natchnął mnie pewien Zygmunt, chomik należący do Arte. Przypomniał mi świetną historię. Co prawda nie byłam jej świadkiem, a jedynie słyszałam ją z ust bohatera tego zdarzenia. Ale aż szkoda by było taką historię zmarnować i pozostawić w otchłani zapomnienia. Jurek poszedł na imprezę z kolegami. Siedzą sobie wygodnie w knajpie, popijają wódeczkę, zapijają ją piwkiem i zagryzają orzeszkami. Zabawa przednia, jednak Jurka nagle oświeciło, że zapomniał o urodzinach synka. A że była dopiero godzina dwudziesta, po naradzie z kolegami od wódeczki, pojechał taksówką do hipermarketu, w którym był zoologiczny i w dodatku jeszcze czynny. A że synek Jerzego marzył zawsze o zwierzątku, więc nadarzyła się okazja, by zrobić mu niespodziankę. Pomysł wydał się genialny. Jureczek wypił troszkę, ale nie na tyle, by poddać się zbyt łatwo grawitacji. Jedzie więc do zoologicznego. Taksówkarzowi po drodze opowiada, jaki ma genialny plan. Taksówkarz słucha, bo wiele już widział i słyszał w swojej taksówce. Dowozi klienta na miejsce i czeka, aż ten zrobi zakupy, by zawieźć go bezpiecznie do domu. Jurek wchodzi do sklepu. I widzi: myszki, chomiki, szczurki, szynszyle i króliczki. A, i są jeszcze rybki i kameleon. Dokonuje analizy. No, taki króliczek chyba najsłodszy, z myszami i szczurami by nie przeszło, bo Jadźka toby go na zbity pysk po schodach spuściła, a że jeszcze na pewno alkohol wyczuje z ust jego parujący, więc nie ma co ryzykować. Zwierzak słodki być musi, by rozczulić i znieczulić całkowicie przy okazji żonkę. Rybki też fajne się wydają, kameleon egzotyczny, tylko nie wiadomo, co z takim gadem począć. Przytulać czy nie przytulać? A jak dziad zmieni kolory, w tło się wmiesza, to potem znaleźć go w domu nie będzie łatwo. Jurek podejmuje decyzję. Królik. Widzi takiego białego z plamką na oku. No, ale też widzi cenę. 60 złotych polskich jak nic wymalowane stoi. Jurek drapie się w czachę, bo przecież na wódeczkę kasa poszła. Karty nie wziął, a musi jeszcze o taksówkarzu pomyśleć. Odlicza. Odlicza z wysiłkiem. W końcu stwierdza, że nie ma bata, na królika nie starczy. No, to plan B. Inne zwierzątko. Bez zwierzaka nie wraca do domu. Ma około dwóch dych do dyspozycji. Niewiele. W jego zasięgu zostają myszy, szczur i chomik. Patrzy na ich pyszczki przez szybki akwariów. Zagląda w oczy. Te czerwone odpadają w przedbiegach. Bo wyglądają jak przepite. W końcu drapie się znów w łepetynę i stawia wszystko na chomika. Jakiś taki nawet spory zwierzak mu się trafił. Pani bardzo zachwala, że to miłe i mądre zwierzątka. Pakuje mu chomika w papierową torbę. Dziwne, bo robi to w rękawicach, ale Jurek dbaniem o higienę sobie to tłumaczy. I jeszcze jakieś ziarno dokupuje, bo mu kaski starczyło. I pędem do taksówki z papierową torbą wypełnioną chomikiem. I już siada. Jedzie zadowolony. Król życia. Pan sytuacji. Wchodzi do domu. Pierwsze zderzenie z piorunującym morderczym wzrokiem żony. Ale wymija ją odważnie. Wkracza do przedpokoju. Synek wybiega z okrzykiem radości, że tata wrócił. „Tak to się wita bohatera” – myśli Jurek. – Tatuś ma dla ciebie prezencik! – A cio to? – pyta synek podekscytowany, aż matka jego podchodzi i też patrzy ze zdziwieniem, co tam Jurek przytachał. – A niespodzianka – i tatuś wkłada rękę do torebki papierowej. Maca, by chwycić chomika. A tu chomik łapie go za paluch. Zębami. Trach! – O, kurrrwa!!! – Jurek łapkę wyciąga odruchowo. Z chomikiem uczepionym do palucha. Strzepuje. Plask! Chomik gleba. Leży. Dziecko w ryk, bo chomik się nie rusza. Wszyscy stoją. Patrzą. Lekko chomika palcem Jurek szturcha. „Nie rób mi tego, stary” – w myślach go błaga. A chomik nic. Uparł się i leży.  I tak to Jurek zamiast chomika, niezłą traumę synkowi zafundował. A wszystko to w ramach trzecich urodzin. *zdjęcie z Wikipedii 