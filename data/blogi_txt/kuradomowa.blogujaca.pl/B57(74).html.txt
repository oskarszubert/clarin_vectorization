Czy nie mieliście kiedyś ochoty kopnąć własnego kompa w cztery litery? Bo ja właśnie ledwo się powstrzymuję, żeby nim nie pizdnąć przez okno (za przeproszeniem). Normalnie kupa złomu mi się trafiła i tyle. Laptopa „odziedziczyłam” po Mężusiu. Jest stary jak świat. Oczywiście ten komp, nie Mężuś. Ludzie na szczęście trochę wolniej się starzeją.  W zasadzie laptop robi już wyłącznie za maszynę do pisania. Nie wiem dlaczego, ale połączenie z netem trwa u niego kilkadziesiąt sekund, potem się rozłącza. A ja muszę odświeżać co chwilę połączenie i normalnie wtedy właśnie mam ochotę nim pizdnąć przez to okno (za przeproszeniem).  A dzisiaj normalnie przeszedł sam siebie, w ogóle nie chciał współpracować. Samo otwieranie Worda zajęło mu kilkanaście minut. I już prawie nauczyłam go latać. Jednak okno było zamknięte i szkoda mi było szyb. Ostatnio pytano mnie o to, jaki jest mój wymarzony prezent, a ja głupia powiedziałam, że takiego nie ma. Bo faktycznie, cóż ja mogłabym chcieć? A przecież mogłam sobie zażyczyć nowiutkiego kompa. Takiego ślicznego, bez fochów, działającego jak należy. Błyszczącego, nieporysowanego, lekkiego i całkiem niedużego, a do tego szybkiego jak błyskawica, tak żeby działał zanim ja pomyślę… Wiem, poniosło mnie w tym marzeniu. Domyślam się, zaraz ktoś mądry napisze, że maszyna działa tak, jak chce człowiek. A że człowiek głupi, to i komp również. No, okej. Cała ta technika to dla mnie czarna magia. Komputer nie bardzo mnie słucha, robi co chce i działa jak chce. Jakiś taki rozkapryszony egzemplarz mi się trafił. Nie dość, że ma stare oprogramowanie, niedziałającą baterię, to jeszcze mi tu od czasu do czasu strajk urządza i przez takiego dziada nie napisałam o tym, o czym zamierzałam, tylko jadem pluję wokół. A miał być taki pogodny i radosny wpis na weekend. A tu dupa zimna. Nie będzie dzisiaj.  Pochwalę się tylko, że na rowerze z Mężusiem pobiliśmy następny rekord. 48 i pół kilometra przejechaliśmy. Ha! Cieszyłam się jak głupek, choć ledwo dałam radę, bo jakoś tym razem z sił opadłam już po 30, bo mnie Mężuś po jakimś piachu targał i rower mi grzązł. Tańczył w tym piachu, a i pedałować było ciężko. A potem koleżanka ni stąd ni zowąd pochwaliła się, że właśnie z córką 70 km przejechała. No i jak tu się cieszyć z rekordu? Jak dla innych 70 to mały pikuś? No, jak?!  No dobra, wiem, że mój nastrój dziś został zdominowany przez kiepsko działającego kompa, bo nawet jak zaczynam o wyprawie rowerowej, to marudzę. A i jeszcze dodam, że jesień idzie. Naprawdę. Mimozy kwitną. Wrzosy również.    PS Ale jest też dobra wiadomość. W Trójmieście „Plener czytelniczy” i „Salon Literacki” się zaczęły, więc jadę dziś, bo dla każdego mola książkowego to istna uczta. Może sobie humor poprawię. 