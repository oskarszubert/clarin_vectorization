Palenie zabija. Oczywiście nie mam na myśli palenia w piecu czy kominku, choć to czasami też zabić może. Myślę o papierosach, ale w żadnym wypadku nie będę namawiać do rzucenia i niepalenia. Kto chce, nich sobie jara, ile wlezie. No, chyba że moje Jajo wpadnie na ten genialny pomysł, żeby co nieco zajarać, to normalnie nogi z dupy powyrywam. Co prawda jej znajomi sobie fajeczki pykają, wkurza mnie to i chętnie bym im do rozumków przemówiła (Magdo! To do Ciebie!!!), przez kolano przełożyła, jakby taka potrzeba zaistniała i dupsko stłukła. No, ale dzieci (nawet dorosłych) bić nie można, w dodatku ja mam raczej pacyfistyczne poglądy, więc nie będę się wyrywać, zresztą przecież ja tu nie od fizycznej roboty jestem, tylko od klikania i oddziaływania na wyobraźnię i emocje. I już samo przez się nasuwa się, by zamieścić w tym miejscu jakiś naturalistyczny opis raka płuc. Ale nie, nic z tego. Ja w sumie nie o tradycyjnych papierosach chciałam, ale o tych „e”. Problem dość ciekawy i zastanawiający. Moi stali czytelnicy wiedzą, że jeszcze niedawno jeździłam do Warszawy, by się edukować. I co mnie tam zdziwiło? To, że jeden z wykładowców (lekarz z wykształcenia zresztą) pykał na każdych zajęciach e-papierosa i jeszcze to zapijał jakimś energetykiem. No, okej. I tak sobie szare komóreczki uruchomiłam. Czy to w ogóle w porządku tak sobie pykać to cudo w pracy? A i wyczytałam przy okazji, że to podobno zmora nauczycieli w gimnazjach. Podobno dzieciaki sobie też pykają na przerwach, a i czasami na lekcjach, jak który odważniejszy i koniecznie musi zaistnieć, a nie bardzo biedak ma czym. I na uwagi nauczycieli podobno reagują oburzeni, że przecież to nie jest zakazane. A jak niezakazane, to co? To można?  Płyn (liquid) do takiego e-papieroska zawiera nikotynę (sprawdziłam), choć są też takie bez. Co ciekawe można je kupić o przeróżnych smakach: melonowe, truskawkowe, miętowe, tytoniowe itp. Nie ma też podobno ograniczenia wiekowego na te produkty, bo przecież to nie wyrób tytoniowy, a więc nie podlega ustawie o ochronie zdrowia. Nie zabraniają go żadne przepisy i ustawy. Dzieciak może sobie całkiem legalnie palić e-papieroska i przyzwyczajać organizm do nikotyny. Ponadto rodzic chyba nic nie wyczuje, bo to przecież nie wali dymem. I tak doszłam do wniosku, że to chyba jakiś nękany za papierosy uczeń musiał wymyślić, bo genialne, by rodziców zwodzić. I przecież nawet gdyby to moje Jajo też wpadło na tak durny pomysł, żeby sobie popykać, to za Chiny Ludowe bym tego nie wyczuła. Chociaż wierzę, że jednak Jajo resztki rozumu posiada i chociażby przez te swoje ostatnie choróbska matce tego typu stresu zaoszczędzi (bo inaczej nogi z dupy… wiadomo co). Dziwię się tylko, że jednak prawo tego nie reguluje i można w każdym wieku zakupić sobie cudo zawierające nikotynę i „palić” je w każdym miejscu (pomijam zasady dobrego wychowania). 