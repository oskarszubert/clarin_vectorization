Ostatnio zastanawiałam się nad kilkoma istotnymi sprawami i w tych moich rozmyślaniach cofnęło mnie aż do czasów szkolnych. Dzisiaj jest tak, że ani rodzic, ani tym bardziej nauczyciel nie może stosować przemocy fizycznej wobec dzieci. I bardzo dobrze, bo przecież to nic przyjemnego robić z siebie oprawcę i bić kogoś pasem, szmatą czy sznurem od żelazka. Ponadto spocić się można, przewieje nas i zapalenie płuc gotowe. Dodatkowo to bardzo niewdzięczna praca fizyczna jakby nie było. I nikt za nią ekstra nie płaci.  Ale dawniej to całkiem dobrze się miały takie kary w szkołach. Dostawało się cyrklem lub wskaźnikiem po łapach za najmniejsze przewinienie. Nauczyciel chodził po klasie, groźnie okiem łypał i nagle: - Anka! Łapa! – I człowiek zestrachany łapę wyciągał nieśmiało z nadzieją, że nauczyciel jednak uściśnie dłoń i powinszuje. Ale gdzie tam. On przyłożył odpowiednio w łapsko, aż się zaczerwieniło i pomaszerował dalej. Na szczęście aż tak bardzo nie broiłam w szkole i teraz te wszystkie akty sprawiedliwości belferskiej pamiętam doskonale. I stanie w kącie też. Tyłem do klasy. I wtedy z nerwów paznokcie się obgryzało, bo to stres był niesamowity, kiedy tak nauczyciel ucznia wyróżniał. Ale i tak wszystkich na głowę pobiła pewna katechetka, która miała zawsze w klasie groch rozsypany w kąciku. W piątej klasie to było. I kiedyś tak siedzę, coś koleżanka do mnie mówi. Nie zdążyła chyba czegoś zapisać, więc mnie pyta. Ja jej na ucho szepczę, żeby „żandarm” nie słyszał. Ale nie ma tak dobrze. „Żandarm” słyszy wszystko. - Anka! – krzyczy. – Do kąta za gadanie! - Ale… ja… - Nie ma ale. I ja taki rzut oka na ten groch, na swoje kolana. Błysk myśli. Zwinnym ruchem zbieram swoje manatki i w przeciwnym kierunku niż kąt zasuwam. Do wyjścia. Katechetka coś za mną krzyczy. A ja w nogi. Rekord na setkę pobity. Bo pędząc tak w stronę domu, nawet ani razu się nie obejrzałam, bo oczyma wyobraźni widziałam, jak babsko za mną pomyka. I już do końca roku moja noga nie stanęła w salce katechetycznej.  A w domu takie rykowisko moim rodzicom urządziłam, że jeleń by się nie powstydził. Przyznać jednak muszę, że rodzice od czasu do czasu też pasem lub ścierą przyłożyli.  I teraz, jak mi się to przypomniało, to tak sobie rozmyślam nad karami cielesnymi i stwierdzam, że dobrze jest, że ich nie ma. Co prawda stwierdzam również, że nauczyciel nie ma praktycznie żadnych narzędzi, żeby sobie z niesfornym uczniem poradzić. Nie takim, co tam pogada podczas lekcji, ale takim, który notorycznie uniemożliwia pracę. Dobrze też, że rodzicom uświadamia się, że bić dzieci nie wolno. Szkoda tylko jednak, że ciągle sporo dzieciaków trafia do szpitali, ponieważ tatusiowi, mamusi czy konkubentowi nerwy puściły. 