Podobno bardzo wielu Polaków korzysta z pomocy wróżek. W ciągu ostatnich 18 miesięcy aż 3 miliony  naszych zdesperowanych rodaków dzwoniło po poradę. Najczęściej pytają o miłość, pracę i zdrowie. I tak sobie myślę, że może to świetny pomysł na biznes. Jakaś szklana kula, talia kart i heja. Kota mam. Troszkę się go podfarbuje na czarno, by klimacik był odpowiedni i można wróżyć. I nie tylko, bo jeszcze można kanały „jakieśtam” oczyścić, nabić człowieka pozytywną energią niczym syfon nabojami i liczyć kasę. Nie wiem, ile jest takich wróżów i wróżek w naszym kraju. Ale jest podobno taki kanał telewizyjny, na którym idą przez kilka godzin wróżki na żywo i można dzwonić po poradę. Ostatnio nawet było o tym dość głośno, bo okazało się, że jeden z „gwiazdorów” tego kanału w niemieckich gejowskich programach pornograficznych machał swoją „różdżką” na wysokości rozporka. A ja naiwna wcześniej myślałam, że taką „różdżką” to ewentualnie można mieć wpływ na czyjąś chwilową satysfakcję, ale żeby zaraz oczyszczać nią kanały energetyczne? Mnie się niestety ta „różdżka” tylko z jednym kanałem kojarzyła. No, może jak uruchomię wyobraźnię, to jeszcze by się jakieś dodatkowe znalazły, ale na pewno nie energetyczne. Potem pokazywano zdjęcia pana w gazetach i w TV tak jak go natura stworzyła, tylko w dość nietypowych pozach z miną srającego kota na pustyni. I chciałabym widzieć miny wszystkich tych, którym wróż zdjął klątwę z poprzednich pokoleń, oczyścił kanały i przepowiedział przyszłość. Cholera, to musi być bezcenne! W naszej lokalnej gazecie raz w tygodniu jasnowidz odpowiada na listy zdesperowanych. A że to jeden z najsłynniejszych jasnowidzów w Polsce, więc ludzie walą do niego korespondencję na potęgę. Nie ukrywam, że czytam czasami te jego porady i pękam ze śmiechu. Same słowa wytrychy. Ostatnio jakaś kobitka napisała do niego pytanie, czy polepszy się jej w związku, bo od trzydziestu lat beznadzieja, czy w końcu mąż pójdzie do pracy, zainteresuje się rodziną i czy  zacznie się im układać. Nie wiem, czy ona faktycznie była tak zdesperowana, czy tak naiwna. Byłam ciekawa, co na to jasnowidz. Chyba też go ten list zaskoczył, bo odpisał kobiecie, że oczywiście nic się nie poprawi i zaznaczył, że do takiego przypadku to cudotwórca by się przydał, a nie jasnowidz. No, ale tej pani to pierwszy lepszy przechodzień mógłby takiej odpowiedzi udzielić. Nie wiem, czego oczekiwała od jasnowidza. Kiedyś zdarzyło się też pytanie kobiety o to, kto wziął pieniądze z czerwonej puszki stojącej na segmencie (sic!). Nie była pewna, czy sama tego nie zrobiła, czy może dzieci, czy mąż. Faktycznie świetny powód, żeby do jasnowidza wysmarować list. A co zaskakujące, jasnowidz jej odpowiedział, że sama te pieniądze wydała. Ciekawe, czy ta puszka istniała naprawdę. Bo czasami tak myślę, że może ludzie piszą tak dla jaj, żeby się przekonać, czy on faktycznie widzi przyszłość, czy tylko ściemnia. A potem siedzą z gazetą w łapie i ryją ze śmiechu, że żadnej puszki nie ma. I może nie ma też tego złego męża, kto wie. Jest w tych wróżkach i wróżach na pewno coś tajemniczego i ekscytującego, bo niby pozostają bezustannie w kontakcie ze światem duchowym, kanały energetyczne udrażniają, z duchami też niby rozmowy notorycznie toczą. W kartach widzą to, czego normalny człowiek nie dostrzega. Podobno są też ludzie ogłaszający się, że za pieniądze przeprowadzą duszę osoby zmarłej na „tamtą” stronę, żeby zagubiona pomiędzy niebem a ziemią się nie błąkała. I chyba muszą być klienci, jeżeli takich „przeprowadzaczy” w internecie jest sporo. Pociągające i tajemnicze? Pewnie tak. Głupie i naiwne? Pewnie jeszcze bardziej. Są podobno ludzie, którzy korzystają z porad wróżek notorycznie, nie podejmują samodzielnie własnych decyzji. I jeszcze twierdzą, że te przepowiednie się sprawdzają. Część z nich pewnie bardziej potrzebuje terapeuty, psychologa, może nawet przyjaciela niż wróżki. Może boją się intymności, bliskości, miłości? Czort wie. 