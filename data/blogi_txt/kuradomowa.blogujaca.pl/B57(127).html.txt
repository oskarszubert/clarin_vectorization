Obchody urodzin Jaja uważam oficjalnie za zakończone. Uff! Tort pożarty, ciacha zniknęły, porządek przywrócony. Jajo urodziny przeżyło jak należy, to znaczy ma pięknie spuchnięte oko i lekką śliwkę. I jak udało się Jaju przeżyć należycie urodziny z rówieśnikami, tak z rodziną się nie dało. W zasadzie można by nas podejrzewać o jakieś burdy przy stole, ale nie, nic z tych rzeczy. To ja matka kura własnoręcznie swym pazurem Jaju oko uszkodziłam. A wszystko przez to, że Jajo to taki dorosły już cycek. Wieczorem przyczłapało do sypialni. Położyło się koło matki i prosi, jakby trzylatkiem było: „Masi”. No to matka po główce próbuje swoje Jajo pogłaskać, a to przecież łepetynę unosi i matka swój pazur w samo oko Jaju wpycha. I pięknie Jajo teraz wygląda. Rano ledwo patrzy, bo z jednej strony tylko szparka opuchnięta. Rumianek poszedł w ruch. Popędziłam też do apteki, mówię farmaceutce, jaka ze mnie agresywna kura. Normalnie kaganiec i obroża na szyję. Kajam się. Pani spogląda najpierw podejrzanie i pewnie myśli, że to przemoc w rodzinie była i już widzę, jak w jej głowie rodzi się genialna myśl, żeby służby odpowiednie wezwać i agresywną matkę odizolować od społeczeństwa. Daje jednak jakiś żel. Jajo oko smaruje i stwierdza, że żyć będzie, bo jest lepiej. No, ale dzisiaj spróbuję Jajo do okulisty zapisać, bo, nie daj Boże, rogówkę uszkodziłam. I tak zabalowaliśmy z okazji wejścia Jaja w dorosły wiek. A i mądre dyskusje poruszaliśmy przy stole. Wiadomo, jak rasowi Polacy. Wszystkie społeczne, polityczne i obyczajowe problemy zostały przedyskutowane. Na czele z gaciowymi oczywiście. Był i gender, choć może już przebrzmiały. A jak gender to dzieci i to od kiedy powinna się zacząć edukacja seksualna. A że moja mama pracowała w przedszkolu, opowiedziała ciekawą historię, jak to dzieci po jakimś filmie ze sceną ewidentnie dla dorosłych opowiadały sobie w przedszkolu o tym, co widziały. Nie bardzo potrafiły zrozumieć sytuację, a przecież kto najlepiej wyjaśni, jak nie rówieśnik. Siedzą takie małe „kajtki” i rozmawiają: – Ty, a czemu ona tak krzyczała, jak na nim siedziała? – pyta jeden przedszkolak z pełną powagą, bo problem przecież istotny. – Chyba dlatego, że on ją tak mocno za cycki ściskał i ją to bolało – odpowiada filozoficznie drugi. – Aaaa – kiwa głową ten pierwszy chyba zupełnie usatysfakcjonowany odpowiedzią. No, bo przecież logiczne, że jak pan panią za cycki ściskał zbyt mocno, to ona krzyczała. Tak więc, Panowie, pamiętajcie: niezbyt mocno za cycki! 