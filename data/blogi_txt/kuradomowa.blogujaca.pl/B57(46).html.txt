Czy jesteście zwolennikami stref bez dzieci? Ostatnio dużo się o tym mówi w radiu i w TV. Są lokale, które podobno się w ten sposób reklamują. Tak jak są strefy dla palaczy, tak są dla tych, którzy chcą odpocząć od jazgotu dzieci. W Polsce wywołało to burzliwą dyskusję. Bo przecież u nas polityka prorodzinna jest namiętnie realizowana. Już słyszałam głosy, że będą getta dla rodzin z dziećmi itp. Podobno w Paryżu takie lokale funkcjonują i nikomu to nie przeszkadza. W Niemczech również. Są miejsca, do których rodzicom z dziećmi wstęp wzbroniony. A u nas wiadomo, każdy temat może podzielić społeczeństwo na tych „za” i „przeciw”. Zaczęłam się nad tym zastanawiać. Co prawda moje Jajo jest już na tyle duże, że raczej potrafi się przyzwoicie zachować w lokalu, nie wszczyna awantur, nie ryczy, nie biega pomiędzy stolikami. Ponadto wszyscy do Jaja zwracają się per „pani”, więc raczej wpuszczą nas do każdego lokalu. Kilka razy zdarzyło mi się siedzieć w jakiejś restauracji czy kawiarni, w której dziecko łaziło pomiędzy stolikami i zaglądało w talerze klientom. A rodzice w spokoju konsumowali swój obiad i nie zwracali uwagi na swoje pociechy. Zdarzało się też dziecko wrzeszczące, tupiące nogami. Trudno się wtedy odpoczywa podczas posiłku. Patrzysz sobie namiętnie z Mężusiem czy nie-Mężusiem w oczy, ma być romantycznie, a tu włącza się syrena alarmowa jakiegoś rozwydrzonego dzieciaka. Piękne miny mają wtedy kelnerzy. Dziecku ani rodzicom nie zwracają uwagi, bo nie chcą nikogo urazić, pozostałym klientom starają się nie patrzeć w oczy. Uśmiechają się głupio, bo co im pozostało, a przecież nie oni powinni czuć się zażenowani. No, a moja cierpliwość chyba pryska wtedy w kosmos. Lubię dzieci, ale ich wrzask w miejscach publicznych przy niereagujących rodzicach, powoduje, że się wkurzam, a w mojej głowie pojawiają się mordercze myśli. Bynajmniej nie w stosunku do dziecka i nie do kelnera.  I tak sobie myślę, że może nie chodzi o strefy bez dzieciaków. Może chodzi bardziej o to, byśmy byli odpowiedzialnymi rodzicami. Jeżeli rodzic jest rozsądny, to przecież chyba poczuje się głupio, gdy jego dziecko będzie wkładać paluchy do czyjegoś talerza i odpowiednio zareaguje. Jak będzie się jego latorośl drzeć w niebogłosy, to też zareaguje, uspokoi, może na chwilę wyjdzie. Nie wiem, ale ja bym tak zrobiła. I pewnie drugi raz nie przyszłabym w to samo miejsce, okopałabym się w domu w okopach wstydu i trenowała dziecko przed następnym wyjściem w miejsce publiczne. Dzieci trzeba uczyć bycia z innymi, ale w miarę bezboleśnie dla otoczenia. Jeżeli rodzice będą wykazywać się rozsądkiem, to nie potrzeba będzie lokali z napisami, że „rodzicom z dziećmi wstęp wzbroniony”. Nie trzeba będzie dziecka jak pieska przywiązywać przed restauracją lub zostawiać w miejscu dla rowerów. * Zdjęcie z Wikipedii 