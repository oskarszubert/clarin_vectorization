Jakiś czas temu sporo tutaj było tematów gaciowych. I nawet dosłownie rozważaliśmy, jakie gacie najlepiej trzymają się półdupków. I muszę przyznać, że wdarła mi się wtedy mała niekompetencja, której niestety nikt nie przyuważył. Postaram się więc w tej chwili nadrobić braki, bo przecież człowiek całe życie się uczy, a już najlepiej od przedstawicieli starszych pokoleń. Tym bardziej, że ogłosiłam siebie samozwańczą specjalistką od tematów gaciowych, a to przecież zobowiązuje do ciągłego kształcenia w temacie. I tak dowiedziałam się, że drzewiej to istniały „gacie ze szparą”. Pięknie nie? Podobno wygodne, bo nie trzeba było ich z dupska ściągać. Odbywało się to mniej więcej tak, że kiecka szła w górę, lekkie przykucnięcie i po sprawie. Ile zaoszczędzonego czasu! I od razu tak sobie wyobraziłam stringi z dziurką. Ha, ha. Widzicie to?! A dzisiaj wszystko zaszyte. Ba! Podobno zaszyte też zostały gatki dla panów. I już slipki z rozporkiem kupić trudno. Hmmm… A muszę przyznać, że u najlepszego źródła, jakie możliwe, wypytałam, czy to prawda, czy to tylko potwarz taka, że jakoby producenci zarzucili produkowanie gatek z rozporkiem. Przeprowadziłam wywiad z właścicielką sklepu z bielizną. I to nie z byle jaką bielizną, chińskimi rączkami zmajstrowaną, ale taką porządną, firmową. I podobno prawda. Nie wszyscy, ale większość. I panowie mają problem. Ba! Dla zgłębienia tematu, żeby przecież znów niekompetencją nie błysnąć, pobiegłam do szuflady, która kryje w sobie gatki mojego własnego Mężusia. I dawaj w nich kotłować, przewracać i sprawdzać. Dlatego śmiało mogę stwierdzić, że dzisiejszy wpis poparty został dokładnymi badaniami. Na 15 przebadanych galotów tylko jedne miały rozporek. I stwierdzam, że to znów przez gender. Najpierw zaszyto gatki kobitkom, bo te z otworem to tylko najstarsze członkinie mojego rodu pamiętają. A potem pojawiło się niczym Ufo gender i zaszyto gatki facetom. Jak równouprawnienie to równouprawnienie. I dziur w gaciach nie ma.  No, chyba że komuś bardzo zależy, to dla lepszej wentylacji zawsze może sobie nożyczkami wyciąć. 