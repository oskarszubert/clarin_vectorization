Niesamowicie wzruszyły mnie Wasze komentarze pod wpisem z poniedziałku. Wiele kosztowało mnie, by go zamieścić. Rozwaliłam się wczoraj emocjonalnie. Trudno było dojść do siebie, bo okazało się, że przypadków podobnych do mojego było więcej (za dużo!). Nie chcę tego też dłużej rozpamiętywać, bo to trudne i bolesne. A ja postanowiłam sobie kilka lat temu, że teraz będę szczęśliwa. Dziękuję też za bardzo prywatne e-maile. Nie jestem ekspertem od związków damsko-męskich ani od innych relacji międzyludzkich. Życie mnie przeczołgało, ale dało potem radość i wytchnienie. Cieszę się z tego, co mam. Doceniam. Postaram się nie zmarnować. Wiele osób pytało o mojego byłego męża. W zasadzie nie chcę o nim mówić, mogę tylko wspomnieć, że nie należał do tych panów, którzy potrafią żyć w związkach monogamicznych. Wymienił mnie na młodszy model. Ale powiem szczerze, że wiadomość o kochance dała mi poważny powód/pretekst do rozwodu i „dzięki temu” mogłam się uwolnić z tego toksycznego związku. Nie przypuszczałam, że coś mnie w życiu jeszcze dobrego spotka. Miałam 34 lata, a wydawało mi się, że jestem stara i wszystko mam już za sobą. Myliłam się (na szczęście). W moim życiu, zupełnie przez przypadek, pojawił się inny mężczyzna. Mój obecny mąż. Nie będę go tu wychwalać, bo wiadomo, że różnie może być. Na początku bałam się wiązać, on zresztą również. Ale dochodzę do wniosku, że w życiu czasami trzeba postawić wszystko na jedną kartę, zaryzykować, nie pozwolić, by szczęście nas ominęło. Nigdy nie będziemy mieć pewności, jak długo ono potrwa, ale nawet jeżeli ma to być mgnienie, to niech trwa. Mój były mąż założył niecały rok po rozwodzie nową rodzinę, miał więc żonę i (też od razu) dziecko w drodze. Urodziła mu się córka, niestety dziecko jest chore. Ale pamiętam, jak w przedrozwodowym szaleństwie wyrzucił mi, że w końcu ma prawdziwą kobietę, która urodzi mu syna, bo ja nie potrafiłam. To zabolało najbardziej. Nie zdrada, nie oszustwa, ale to jedno zdanie. Syna jednak nie ma. Czasami przypomina mi się w tym momencie opowiadanie Prusa „Powracająca fala”. Ksiądz do jednego z bohaterów mówi, że krzywda wyrządzona drugiemu człowiekowi zawsze wraca, odbija się od brzegu i wraca z podwojoną siłą. Myślę, że jest w tym niesamowita mądrość. Ja mu nigdy źle nie życzyłam, tym bardziej jego dziecku. Byłam wściekła, zrozpaczona, ale nigdy nie chciałabym, żeby krzywda działa się dzieciom, bo one niczemu nie są winne. Ale w życiu tak jest, że trzeba uważać na to, co się mówi. Przepraszam, że znów jakoś tak smutno i poważnie. Dostałam jednak sporo e-maili z pytaniami, więc odpowiadam. Życie jest za krótkie, by skazywać się na nieszczęśliwe związki. Nie namawiam też do rozwodów, bo może czasami uda się coś uratować. Warto jednak pamiętać, że nieszczęśliwi rodzice, nie wychowają szczęśliwego dziecka. Mnie też trudno było podjąć najważniejszą decyzję w życiu. Bo rozwód był dla mnie przyznaniem się do porażki. Nie zmył też poczucia bycia zdradzoną. Takie traumatyczne przeżycia uczą pokory. Człowiek zaczyna inaczej patrzeć na życie, inne rzeczy zaczynają być ważne. Teraz mam wrażenie, że żyję w jakiejś bajce, że to, nie daj Boże, sen i że będę musiała się obudzić. A ja nie chcę się budzić!!! I nie zamierzam!!! Mój obecny mąż zaczarował mi świat (choć nie jest ideałem). Musiałam zrobić ten wpis. Jutro już będzie normalnie. Obudzę się wesoła i uśmiechnięta, by cieszyć się tym, co mam. Na moim blogu powróci humor, ironia i trochę słodkości. Wszystkich serdecznie pozdrawiam i dziękuję za komentarze, słowa otuchy i wsparcia, dziękuję też za e-maile. 