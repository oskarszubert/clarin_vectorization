Udało mi się wygospodarować trochę czasu, by przeczytać najnowszą książkę Murakamiego „Zniknięcie słonia”. Jest to zbiór opowiadań. Czytanie zaczęłam od ostatniego tytułowego. I tu troszkę się rozczarowałam. To opowiadanie podobało mi się najmniej. Od razu skojarzyło mi się ze „Słoniem” Mrożka. I mogę śmiało stwierdzić, że tekst polskiego pisarza jest lepszy. Przy jeszcze jednym utworze miałam skojarzenie z Mrożkiem. W „Tańczącym karle” bohater pracuje w fabryce słoni. Z jednego słonia robi się pięć poprzez rozrzedzenie. Skojarzyło mi się to z dyrektorem ZOO, który w opowiadaniu Mrożka też każe zrobić słonia (tylko inną techniką i w innym celu). Oczywiście wymowa tych tekstów jest zupełnie różna, ale tak jakoś mi się Mrożek „przewijał” podczas czytania utworów Murakamiego. Jednak potem, jak Bóg przykazał, czytałam opowiadania po kolei. Pierwsze to „Ptak nakręcacz i wtorkowe kobiety”. Na podstawie tego tekstu powstała później powieść „Historia ptaka nakręcacza” – mój ulubiony utwór Murakamiego. Mogłam sobie przypomnieć jego fantastyczny klimat. Ptak nakręcacz nakręca śrubę świata – to mógł wymyślić tylko geniusz! Teksty Murakamiego są na pograniczu jawy i snu. Miesza się tu świat realny z fantastycznym. Niesamowity jest klimat tych utworów. Uwielbiam to jak buduje światy, jak wymyśla niezwykłych bohaterów. Jest tu tańczący karzeł, zielony zwierz, mali TV People. Bardzo podobały mi się opowiadania „Sen”, „Ponowny napad na piekarnię”, „Spalenie stodoły”, „Tańczący karzeł”, „Sprawa rodzinna”… i zaraz pewnie wymienię wszystkie. Przy niektórych śmiałam się sama do siebie. Dla mnie Murakami to geniusz słowa. Chylę przed nim czoła. Przeczytałam jego wszystkie książki. O, nie, skłamałabym. Nie przeczytałam jednej: „O czym myślę, kiedy myślę o bieganiu”. Do tego nie zajrzałam. Nie cierpię biegać, więc pewnie zniechęcił mnie tytuł. Resztę przeczytałam i byłam zachwycona. Ten Japończyk ma niesamowitą wyobraźnię. A to jak składa słowa to mistrzostwo świata. Posługuje się realizmem magicznym, co dla mnie jest ideałem. Gdybym miała kiedyś napisać książkę, chciałabym móc spróbować się właśnie w takim realizmie magicznym. Albo może i nie, bo po Murakamim to już byłaby tylko profanacja. Trzymałam w tym roku kciuki za Murakamiego, kiedy przyznawano Nagrodę Nobla. Byłam pewna, że właśnie on ją dostanie. Niestety nie udało się, ale wierzę, że jest to przyszły noblista.  Dla mnie to geniusz wszech czasów na miarę Marqueza. Gorąco polecam. Czyta się szybko. Dwa wieczory i po książce. Jedyne zastrzeżenie, jakie miałam, dotyczyło edycji książki. W tym przypadku wydawca się nie popisał. Okładka jest dziwna w dotyku. Mnie to przeszkadza i od razu w księgarni zwróciłam na to uwagę, że coś jest nie tak. Ponadto bardzo mała czcionka. Papier jest bardzo biały, zresztą jak w pozostałych książkach tej serii, ale tutaj mam wrażenie, że czcionka jest za mała. Dodatkowo zdarzają się literówki, kilka wpadło mi w oko. Niby nic, ale w poprzednich książkach Murakamiego tego samego wydawnictwa było dużo lepiej. Były pięknie, starannie wydane, nawet z elementami graficznymi na stronach wewnętrznych. Nie wiem, czy jest to wynik pospiesznego przygotowania książki do druku, czy może rutyny? No, ale są to moje uwagi, może nie wszyscy zauważą te szczegóły. Dla mnie Murakami to bóg literatury i takie uchybienia w jego prozie nie powinny się zdarzyć. Ale i tak gorąco polecam!!! 