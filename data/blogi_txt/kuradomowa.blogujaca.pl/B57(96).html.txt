Dzisiaj miał być wpis o czym innym, ale niestety Jajo dba o rozrywkę matki i zafundowało jej wieczór na SOR-ze.  Wróciliśmy wieczorem od profesora laryngologa, bo akurat przypadał czas kontroli. Stos recept. Leczenie Jaja w toku. Wieczór. My zmęczeni. Wszyscy elegancko w kolejce do łazienki. Jajo na końcu, bo najwięcej czasu tam spędza.  I nagle rumor straszny. Pędzę do łazienki. Walę w drzwi i krzyczę, czy Jajo żyje. Żyje. Otwiera drzwi i ryczy jak bóbr. Pytam, co się stało. A Jajo z przerwami na wycie mówi, że właśnie się przewróciło, wchodząc do wanny. Spadło do tyłu na plecy i biodrem jeszcze w muszlę zasunęło.  Sprawdzam, czy Jajo całe. Ale komunikacja utrudniona, bo Jajo tak przeraźliwie wyje, że nie wiem, czy wzywać karetkę czy do chóru zapisać. W końcu mówi, że nie może nogi postawić. Kurza twarz, że my nie możemy jak normalne rodziny sobie spokojnie funkcjonować. Toż dopiero od jednego lekarza wróciliśmy z receptą pełną leków. Nawet jeszcze ich nie zdążyłam wykupić, a tu następny kataklizm.  Zarządzam wyjazd do szpitala. Mężuś stwierdza, że nie ma innego wyjścia, bo przecież nie wiadomo, co się stało. Jakoś to Jajo odziewamy z trudem i transportujemy do auta. Zawozimy. Przyjmują. Spędzamy na poczekalni obowiązkową ilość czasu, czyli 3 godziny z hakiem. Koło nas jakiś pan w bólach co chwilę powtarza, że pewnie nam do północy zejdzie. Nie ma co, budujące jak cholera. Lekarz bada Jajo, potem wózek inwalidzki przydziela i wysyła na prześwietlenie. Jaju trochę humor się poprawia. Czubek w windzie sobie zdjęcia komórką cyka. Normalnie mam ochotę udusić. Siedzi bokiem, bo na jednym półdupku w ogóle usiąść nie może, z bólu twarz wykrzywiona, ale zdjęcia z rąsi wali. A jak pani prosi „rozbierz się do pasa”, to Jajo zamiast do pasa w górę, to od pasa w dół. I dopiero jak pielęgniarka zobaczyła, że Jajo już w gatkach stoi, to w śmiech i mówi, że od pasa w górę, nie w dół, bo kręgosłup prześwietlać będzie.  Prześwietlają w końcu. Potem znów czekamy swoje. W końcu lekarz mnie prosi do gabinetu. Mówi, że Jajo całe. Zapisuje leki i pyta: – Jest w ciąży? – tutaj mam lekką palpitację serca i mówię, że nie. Lekarz się uśmiecha i pyta, czy karmi. No, karmi, kota od czasu do czasu, mam ochotę odpowiedzieć. I myślę sobie, jakże to, przecież Jajeczko malutkie, 17 lat, toż to dzidziuś mamusin, a on o ciążę i karmienie pyta. No, ale widzę, że żartuje. Przepisuje leki. Mówi co i jak. I Jajo zyskuje kolejną receptę do kolekcji i jeszcze wypis z SOR-u. Od września uzbierały się takie z SOR-u na onkologii, laryngologii i chirurgii. Zdolne to moje Jajo jak nie wiem co.  Bez kazania się nie obeszło. Tłumaczę, proszę, by choć o sercu matki pomyślało i uważało na siebie. No, ale wiadomo jak to z Jajami bywa. 