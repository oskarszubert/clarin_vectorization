W niedzielę późnym wieczorem zawoziliśmy Jajo na miejsce zbiórki młodzieży jadącej na obóz. Wracaliśmy koło północy. Jedziemy sobie. Spać się chce. Mężuś włączył radio. I od razu otworzyliśmy oczy ze zdumienia. Najpierw audycja o książkach gejowskich. No, okej. Nic przeciwko gejom nie mam. Tolerancyjna jestem. Nawet fanka ze mnie Oskara Wilda. A jak wiadomo, gej. Co prawda z żoną w zanadrzu. W dodatku popełnił najbardziej skandalizującą powieść erotyczną końca XIX wieku „Teleny”. Ja, co prawda, nazwałabym ją raczej pornografią, no ale sprzeczać się nie będę. Czytałam z poważnymi wypiekami na twarzy.  Przeciw gejom nic nie mam, nie moja rzecz, co kto robi w sypialni. No, ale w audycji panowie książki gejowskie oceniali. Uśmialiśmy się z Mężusiem. Bo panowie bardziej skupiali się na treści niż formie i stylu. Więc opowiadali o superudanym seksie, oczywiście wyidealizowanym,  oraz o panach hojnie przez naturę obdarzonych. A potem przeszli  do literatury lesbijskiej. I stwierdzili, że ostatnia taka książka ukazała się rok temu. Apelowali więc do pań, by z szaf wychodziły i pisały albo jak chcą, to niech w tych szafach siedzą, piszą i tylko maszynopisy na zewnątrz wywalają. Uśmiałam się. I już do Mężusia wołam, że w końcu wiem, gdzie jest nisza w literaturze polskiej. Co prawda doświadczeń w relacjach pani-pani nie posiadam, ale od czego wyobraźnia, nie? Jednak po uruchomieniu natychmiastowej wizualizacji problemu, stwierdziłam, że może niech ktoś inny w tę niszę włazi. Ja dziękuję, jednak nie skorzystam.  A potem następna audycja, w trakcie której mało nie posikaliśmy się ze śmiechu, choć chyba poważna była, bo jakaś pani doktor o zwierzątkach opowiadała. I co się dowiedziałam? Że barbarzyńca jestem i brutal potworny, bo z mszycami w ogrodzie toczę walkę i pożywienie od ust  (czy czego tam) biedronkom odbieram.  Nagle pani propaguje założenie kompostownika, coby ekologicznie było. I tu dumnie pierś wypinam, bo mam! Kompostownik we własnej „osobie”, więc może aż takim barbarzyńcą i egoistą nie jestem. No, ale jak pani kończy zdanie, że jak potraktujemy to, co jest w kompostowniku jakąś chemią, to „żadne zwierzątko do naszego domu się nie wprowadzi”, to tak lekko z Mężusiem zgłupieliśmy. No, okej, jest noc, mózg wolniej pracuje, więc dłużej trwa przetwarzanie usłyszanych informacji. My przecież w naszym kompostowniku jakiejś chemii używamy, coby szybciej się tam zielsko rozkładało. No i przez to żadne zwierzątka się do nas nie wprowadzą. Skazane będą przez nas na bezdomność. Ale tak zastanawiamy się przez chwilę głośno, co by to miało się do nas wprowadzić, bo że niedźwiedź, to raczej nie. Mrówki? Pająki? Czy jakieś inne mało przyjemne stworzonka? No, to ja dziękuję, włosów z głowy rwać nie będę. Jeden sierściuch mi w zupełności wystarczy, a jemu to raczej wszystko jedno, co my z kompostownikiem robimy. A więc jednak jesteśmy barbarzyńcami, egoistami i brutalami. Wydało się, a teraz cały świat niech to wie. W naszym kompostowniku nie da się zamieszkać. No, ale jak tak słucham tych nocnych audycji, to od razu mi się przypomniało, jak to pewnego razu, kiedy jeszcze swój marny żywot w akademiku prowadziłam wspólnie z moją koleżanką Kasią. I jakąś nockę (jedną z nielicznych bardzo) na nauce spędzałyśmy lub na grze w karty (to bardziej prawdopodobne), radio sobie pobrzękiwało w tle. Jakiś redaktor pytał słuchaczy o najważniejszy dzień w ich życiu. I ludzie dzwonili, o przeżyciach duchowych opowiadali. Ale nagle pewien męski głos zwrócił naszą uwagę. - Mój najważniejszy dzień w życiu to jaaak…, jaaak  pieeerwszy raaaz – trochę przeciągał i nagle jak karabin maszynowy wystrzelił potokiem słów – waliłem konia! – i cisza. Wyłączyli go. Dosłownie przez kilkanaście sekund cisza w eterze. Ktoś miał słaby refleks albo chłopak zbyt szybko ostatnią część zdania wykrzyczał. Nie dano mu skończyć, a może on po prostu pierwszy raz konia walił szpicrutą po grzbiecie? Chociaż to przecież jeszcze gorsze niż inne skojarzenia. Uśmiałyśmy się wtedy z Kasią co niemiara.  Teraz jednak chyba taki numer by nie przeszedł, bo audycje, nawet jak są na żywo, to podobno z jakimś kilkusekundowym opóźnieniem lecą, więc gościa można wyłączyć w odpowiednim momencie. Nocne audycje są bardzo pouczające. Może warto kilka nocy nie przespać, tylko wsłuchać się w interesujące rozmowy prowadzone około północy? 