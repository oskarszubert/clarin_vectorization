Szkoda, że nie widzicie teraz mojej japy. Cieszy się do monitora jak głupek jaki. Normalnie żyje własnym życiem i nie reaguje na upomnienia. Gdybym miała siebie teraz do czegoś/kogoś przyrównać, to byłby to pies wystawiający mordę przez otwartą szybę w samochodzie. Jęzor na wierzchu, szybsze wdechy i radocha, bo wiatr w oczy, w sierść i w jęzor nawiewa. Tak mniej więcej teraz wyglądam. A sprawcą mojego stanu jest wydawnictwo, które powiadomiło mnie wczoraj, że patronat medialny Blog.pl załatwiony i książka się drukuje. Rozumiecie? DRU-KU-JE. Będę mogła rozesłać (Diabelskiej Kobiecie, Jej Subiektywności i Ance) wygrane egzemplarze i cieszyć się w domu książką. Już widzę, jak ją wącham, oglądam i głaszczę. Biedny mój Mężuś będzie w tym dniu, kiedy przyjdą egzemplarze autorskie do domu. Oj, biedny. Na kilka dni pewnie pójdzie w odstawkę jak nic. A ja będę się upajać zapachem świeżo wydrukowanej swojej ukochanej pierworodnej książeczki. I będę zażywać tej swojej „Żółtej tabletki” w ilości nieograniczonej. A co?! Cały czas też rozmyślam nad tym, jak rozwiązać sprawę autografów i dedykacji, bo część z Was na pewno by chciała (bo mi o tym piszecie). Myślę i myślę i może coś wymyslę w tej materii. A teraz w końcu, o czym ta książka. Jak już pisałam wcześniej, jest to zbiór 16 opowiadań. Część z nich będzie brzmiała bardzo znajomo, bo powstała na podstawie postów zamieszczonych na blogu, ale będzie też sporo zupełnie innych klimatów. Będzie zwierzak z żółtą tabletką przyczepioną do nogi, będzie Miecio, co na dupy zszedł, będzie śmierć wyciągnięta niemalże ze średniowiecznego dialogu, będzie „Kudłata” na głodzie narkotycznym, będzie facet, któremu małpa jakoś dziwnie seksualnie się będzie kojarzyła, będzie kura domowa z myślami samobójczymi i kilka innych ciekawych (i pewnie mniej ciekawych) historyjek. Oczywiście ze strachu w majty zrobię, kiedy antologia znajdzie się w księgarniach. Boję się, że może Was rozczaruję, że to nie to, czego oczekiwaliście. Proszę jednak o wyrozumiałość. To mój pierwszy raz, więc wiecie, jak jest, nie wszystko zawsze wychodzi doskonale. Ale ja się poprawiam, ćwiczę, trenuję zawzięcie, więc o ile zdarzą się następne razy, o tyle będą lepsze. Teraz skrobię sobie co innego. Skrobię tym swoim pazurkiem i skrobię i mam nadzieję, że coś wyskrobię. Chociaż dzisiaj chyba nic nie naskrobię, bo jestem od wczoraj jak struś pędziwiatr na dopingu i obijam się o ściany z tej radochy. Normalnie coś rozniosę, będzie chyba jakaś rozpierducha, bo co zrobić z tym nadmiarem energii? Drzewo do rąbania by się przydało. Albo zniosę jajo. To też możliwe. Z niecierpliwości pomieszanej z radością.  No, czasami jednak życie potrafi być piękne! 