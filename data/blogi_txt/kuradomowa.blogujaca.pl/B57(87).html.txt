Wieczorne wiadomości to skarbnica wiedzy. Niekoniecznie potrzebnej. O wielu absurdach już pisałam, ale te, o których ostatnio usłyszałam, przerosły chyba wszystkie. Podobno jest egzorcysta, który podczas jakiegoś kazania, wyjawił wiernym historię powstania Hello Kitty. I jak jeszcze nie wiecie (a Wasze dziecko ma buciki z wizerunkiem tego kotka), to uświadomcie sobie, że jesteście wszyscy już w szponach szatana. Nie wspomnę o tym, co się może stać, jeżeli posiada długopis, gumkę czy majtki z tą bajkowa postacią.  Podobno autor tejże bajki podpisał cyrograf na byczej skórze z jakimś Belzebubem. Miał chore dziecko i w zamian za wyleczenie swojej latorośli obiecał diabłu, że stworzy postać, która zawładnie całym światem. I dotrzymał słowa. Ta słodka Hello Kitty to tylko przykrywka dla sił ciemności i diabła wcielonego. No, ja sobie teraz wyobrażam, że wszyscy teraz pędzicie do dziecięcych pokoików i zabieracie swoim dzieciaczkom wszelkie gadżety kultywujące tego szatana z różową kokardką. I już szczapy drewna szykujecie i stosik jakiś mały. Już widzę te palące się zabawki. Ale jak po robocie siądziecie sobie spokojnie w fotelu, myśląc, że pogoniliście czarne moce z domu, to się mylicie. Trzeba jeszcze odszukać wśród zabawek koniki Pony, bo to rasowe rumaki szatana. I nie myślcie, że mnie coś dzisiaj z dekielkiem się stało i jakiegoś zwarcia doznał. Toż to wszystko przedwczoraj w TV słyszałam, w transmitowanych fragmentach kazania ks. Pawła Popielnickiego – egzorcysty we własnej osobie. A że ja do serca sobie takie rzeczy biorę, zaraz popędziłam do pokoju Jaja i nura w szuflady, szafki i szafy. Bo kiedyś to moje Jajo koniki miało i może jeszcze jakiś się ostał. A przecież rumaków szatana trzymać pod dachem nie będę. No, ale Jajo czyste. Rumaków nie posiada, diabelskiego kota bez pyszczka z różową kokardką na słodkiej główce również. Odetchnęłam. Chociaż zaraz spojrzałam na półkę z płytami. Założę się, że z nie jednej szatan śmieje się półgębkiem. No, ale cóż, niech się chichra, jak musi. Ważne, że Hallo Ketty nie daliśmy się owładnąć. I wiecie, co mnie jeszcze dziwi? Że te siły zła to jakieś takie chyba gejowate lekko (bez urazy). Bo koniki różowe z długim włosem, kotek też słodziak z różową kokardką. No, ale jakie czasy, taki szatan. No, chyba że krecik to też z piekła rodem? Tutaj to by pasowało jak nic. Albo Rumcajs? Pamiętacie? Zbójnik przecież. A może Gucio – truteń jeden i leń? A co jeszcze mnie rozśmieszyło? Pokazano w TV „znawcę” koników Ponny – tzn. miłośnika i fana. W zasadzie jak go zapowiedzieli, to myślałam, że to raczej będzie słodka dziewczynka lat 10. A to ku mojemu zdziwieniu wyrośnięty chłop, z brodą nawet! Prezentował swoje zbiory, na półeczce piękne różowe koniki poustawiane. I wiecie, co? Ten fragment wiadomości przemówił do mnie najbardziej i przekonał, że to rumaki szatana. Potem mi Jajo, które zbiegło na dół ze swojego pokoju, po tym jak mój i Mężusia rechot usłyszało, wyjaśniło, że to podobno studenci te koniki zbierają. No i jak? Nie narzędzie sił zła? Toż to żywy dowód na to, że mamy do czynienia z piekielnymi zabawkami, które nawet dorosłych opętać potrafią. Oj, podejrzewam, że poglądy polskiego egzorcysty rozsławią nasz kraj na cały świat. Toż to przecież epokowe odkrycie! 