Ostatnio miałam okazję uprawiać miejski jogging. Oczywiście w żadnym wypadku nie dobrowolnie, sytuacja mnie zmusiła. A dokładnie przeciekający pomiędzy palcami czas. Akurat jechał mój tramwaj, więc musiałam sobie zafundować przebieżkę. Przez ramię przewieszona torebka wypchana po brzegi. W ręce dość ciężka torba. Biegnę. Pokonuję schody. Po dwa stopnie. Już na chodniku. Tramwaj powoli podjeżdża. Nie spieszy się. Ja biegnę, ile sił w nogach. A że ich niewiele było, więc tempo niezawrotne. Pot po czole razem z czapką. Niewiele widzę, ale biegnę z jęzorem po chodniku. Gacie w dupsko mi się wrzynają. Zaciskam zęby. Krok za krokiem z torbą. Zdążyłam! Tramwaj otwiera swe podwoje. Jakaś masa ludzi wysypuje się na zewnątrz. Popychają, przepychają. Idą. Mam w końcu wolną przestrzeń. Wchodzę. A tam mur. Ściana smrodu uderza po nozdrzach. Nie tylko mnie tak cofnęło, innych również. Nieśmiało, z wahaniem wsiadam. Smród niemiłosierny. Zapominam o wrzynających się w dupsko gaciach. Wszyscy na siebie łypią. Próbują zidentyfikować źródło smrodu. Pierwsza myśl, że jakiś kloszard z nami sobie jedzie w siną dal. Rozglądam się nerwowo. Inni również. Nikogo podejrzanego nie widać. Smród jest tak intensywny, że nie wiadomo, skąd dochodzi. Mam wrażenie, że paruje z podłogi. Okna otwieramy. Ktoś chyba zapomniał o wykonywaniu porannej i wieczornej toalety prawdopodobnie już od tygodnia albo i dłużej. Czy przez tydzień człowiek tak zaśmierdnie? Stoję mniej więcej po środku. Analizuję, w którą stronę się przemieścić. Do przodu czy do tyłu? Nagle chłopak z tyłu wyjaśnia dziewczynie, że to ktoś z przodu tak „jebie”. Patrzę w to miejsce. Nikogo podejrzanego. Pan obok szalik na nos zakłada. Czynię to samo. Dobrze, że wyperfumowany. Sztacham się tak swoim zapachem. Pomaga tylko przez chwilę. Smród się przebija. Pan obok: „O, Boże!”. Z rozpaczą. Jednak Bóg nie pomaga. My dalej w tym smrodku. Ludzie wsiadają i wysiadają. Nikogo podejrzanego. Wszyscy schludni. Już z szalikami lub chustkami na twarzy. I myśl: „Może to motorniczy?”. Staję tak, by zobaczyć, jak wygląda. Ale normalnie. Bez podejrzeń. 30 minut jadę tramwajem w smrodzie. Otwarte okna nic nie dają. Jeden pan nie wytrzymuje: „Nie, no nie dam rady!” Wysiada. Na przystanku co chwilę ktoś odpada. Ci, co próbują wsiąść ze ścianą smrodu się zderzają i czasami rezygnują. Pan obok znów: „O, Boże!” Cały czas ma nadzieję, że zwroty do Absolutu coś dadzą. W końcu upragniony przystanek. Wolność! Powietrze! Świeże! W oparach spalin! Oddycham pełną piersią! Dałam radę! Gacie znów się „wrzęły” w dupsko. 