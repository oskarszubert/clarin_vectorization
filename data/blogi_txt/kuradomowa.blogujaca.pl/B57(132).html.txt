Dzisiaj Dzień Kobiet, więc wypadałoby poświęcić im (nam) ten post. Siedzę i przeglądam różne mądre aforyzmy na temat kobiet. Staram się przy tym myśleć. Wiem, to trudne, ale jakoś moja rozczochrana daje radę.  Hmmm… Zastanawiam się, ile jest kobiety w takiej kobiecie jak ja. Chociaż, może lepiej tego nie rozważać, bo jeszcze dojdę do wniosku, że facet ze mnie. Pamiętam, że jako dziecko zawsze miałam krótko obcięte włosy i zasuwałam w dresach po podwórku, a moja mama się denerwowała, że nie chodzę w spódniczkach. I kiedyś dała mi karę. Mogłam wyjść na podwórko (bo kiedyś dzieciaki bawiły się na podwórkach), ale pod warunkiem że nałożę spódnicę. Ba! To była taka spódniczunia lekko dupkę zakrywająca, a nie żadna spódnica. Na szelkach w dodatku. Pamiętam to jak dziś. Szłam na podwórko, z oczu leciały łzy, cała zasmarkana naciągałam tę „spódniczunię” jak się dało najniżej. A wstyd mi było jak cholera. Czułam się jak przebieraniec. To taka chyba zemsta mojej mamy była. Chciała mieć dziewczynkę, a nie chłopaczora. A ja najlepiej czułam się w spodniach. Zresztą do dziś mi to zostało. Pamiętam, jak kiedyś budowano koło mojego bloku parking, a my z dzieciakami całą bandą siłowaliśmy się, kto płytę betonową przewróci. Nie były jakieś duże, ale ciężkie. I ja się zawzięłam. Bo co? Ja nie dam rady? Pewnie, że dam. Nie będzie żaden chłopak pluł mi w twarz. No… i przewróciłam, ale wprost pod nadjeżdżający rower. Na rowerze siedział facet i jak mu ta płyta przed kołem padła, to gwałtownie próbował wyhamować i rypnął na ziemię. Ale jak szybko rypnął, tak szybko powstał i pędem za mną. Ja nawet nie czekałam, jak on się dobrze podniesie, tylko od razu nogi za pas. A facet za mną biegiem. Rower nawet porzucił, taki był wkurzony. I wrzeszczał za mną: - Chłopaczysko wstrętne! Normalnie nogi z dupy powyrywam, że cię rodzona matka nie pozna! – tak wrzeszczał. Pamiętam to do dziś. Na szczęście nie dogonił i matka mnie rozpoznała, i do domu wpuściła. No, i jak ktoś z czytających miał podobną przygodę i gonił za jakimś łobuzem, to przepraszam. To może byłam ja.  A jak łeb ten łobuz miał rozczochrany, to już na pewno ja. Biję się w piersi. Już takich numerów nie robię. Zgrzeczniałam od tamtego momentu. Ale, żebyście wiedzieli, jaka ja dumna wtedy byłam, że on mnie „chłopaczyskiem” nazwał. Nie wiem dlaczego, bo lubię być kobietą, ale wtedy mi się wydawało, że chłopaki mają fajniej. Teraz to już pełną gębą marudzę jak kobieta, nie wiem, czego chcę jak kobieta, płaczę jak kobieta, w ubraniach grzebię jak kobieta, bo nigdy nie mam się w co ubrać. Pełen serwis. I normalnie pełen szacun dla mojego Mężusia, który to na klatę co dzień bierze i daje radę. Miłego dnia życzę wszystkim kobitkom, a facetom, by dzielnie ten dzień przetrwali. *obrazek ze strony fifek.pl 