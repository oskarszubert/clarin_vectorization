Dzisiejszy wpis będzie krótki, ponadto sponsorowany. A jak wiadomo, tyle słów, ile wkładu sponsora. „Sponsorem” jest moje własne osobiste Jajo. Posprzątało pokój, ucałowało i poprzytulało matkę, dołożyło kawałek białej czekolady, więc matka uległa. A niech tam temu mojemu Jaju będzie! Jajo ma przyjaciół. Jedną z przyjaciółek Jaja jest Ola. Poznałam ją osobiście. I faktycznie stwierdzam, że sympatyczna dziewczyna (nawet pochwaliła moje kluski śląskie, kiedy była u nas na obiedzie!). W dodatku ładna. Próbuje swoich sił w modelingu. Zgłosiła się też do konkursu (na najładniejsze nogi) organizowanego przy okazji programu „Top Model”. Nie będę tutaj wyrażać swoich opinii na temat wszelkiego rodzaju konkursów piękności, bo to wpis „sponsorowany” przez Jajo, a Jajo chce pomóc przyjaciółce. No to jak to moje Jajo poświęciło się i posprzątało, ściskało matkę z miłością i od ust odjęło sobie kawałek czekolady, to nie mogę przecież sabotażu tutaj czynić. Jaju się nie odmawia, a przyjaciołom się pomaga. Dobra, koniec lania wody. Motyw jest następujący. Oli trzeba pomóc. Nie trzeba żadnych datków ani sms-ów (czyli pomoc jest zupełnie darmowa), wystarczy na nią zagłosować. Co dzień (przez kilka najbliższych dni) na  tej stronie  można oddać swój głos i przyczynić się do rozwoju kariery Oli. A przy okazji popatrzeć na ładne nogi. Co prawda, Bóg wie po co Ola nasmarowała je sobie oliwką, ale i tak są długie do samej ziemi, ładne i zgrabne. Każdy głos się przyda. A że teraz tak durne konkursy organizują, że społeczeństwo ma dokonać wyboru, to społeczeństwo organizuje cały sztab ciotek, wujków, kolegów, koleżanek i prosi o głosy. Całe wsie i miasteczka organizują się, żeby na swojego przedstawiciela zagłosować i pokazać, że nasi górą. I robi się z tego najzwyczajniejszy konkurs popularności. Wygra ten, kto ma więcej znajomych. A z pięknymi nogami jest ten dodatkowy problem, że wszystkie kobiety by takie chciały mieć, więc często z zawiści nie zagłosują. A że my tutaj wszyscy przy tym blogu skupieni nie zazdrościmy, a wręcz przeciwnie, życzymy innym tego, co najlepsze, Jajo postanowiło „zasponsorować” Oli ten wpis, który ja własnymi rączkami czynię. Więc jeżeli potraficie docenić piękno nóg Oli, zagłosujcie na nią. Dziewczyna mądra, sympatyczna, ma poukładane w głowie, przy tym ładna, więc czemu by nie. W dodatku przyjaciółka Jaja! Więc dla Jaja można by to zrobić! 