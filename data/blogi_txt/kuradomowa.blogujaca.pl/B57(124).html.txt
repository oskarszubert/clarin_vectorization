Dzisiaj bardzo ważny dzień. Dokładnie osiemnaście lat temu zniosłam swoje ukochane Jajo.  A ono dzisiaj postanowiło wejść do świata dorosłych. To już chyba Jajo przestaje być Jajem, nie? Chociaż dla mnie to zawsze będzie takie malutkie, mądralińskie, ale najukochańsze na świecie Jajo. Osiemnaście lat temu Jajo próbowało się z wielkim trudem wydostać na ten świat. Oporne było, bo prawie całą dobę wyłaziło i wyjść nie mogło, więc w końcu lekarze wyciągnęli. A ja z bólu się skręcałam, że jakby kto mi jej ojca pod rękę podsunął, to normalnie miałby jaja uciachane przy samej dupie. Miał szczęście, że wtedy nie wpuszczano facetów na oddział położniczy, bo ocalił swoje klejnoty rodowe. No, ale jak mi pielęgniarka podsunęła nóżkę Jaja do całowania, bo po cesarce jednak tylko na tyle mogłam sobie pozwolić, to normalnie wybaczyłam, że tak długo się wykluwało. I antenkę Jajo na główce miało, bo od razu kroplówkę do łepetyny podłączono. Poród trwał zbyt długo, a i dwa tygodnie po terminie. Tak się temu mojemu Jaju na świat nie spieszyło. Ale jak już przyszło, to się zagnieździło niczym kukuła. Skradło serca babć i dziadków.  Od małego wygadane było. Dwa latka miało, to nawijało lepiej niż radio, wierszyki klepało z pamięci. Codziennie Jaju czytałam (odkąd skończyło 3 miesiące), więc odpowiednie bodźce miało i babcia (pracująca w przedszkolu) zabierała Jajo do siebie. Rozwijało się więc jak szalone. Pamiętam kiedyś jak Jajo miało 3,5 roku. Przyszła do mnie jakaś znajoma i coś pisałyśmy do pracy. A Jajo się gnieździło, niecierpliwiło. W końcu patrzę, a mały antałek tablicę niesie. Kredę wyciąga. – Ja też umiem pisać – mówi i bach na tablicy kredą pisze jak nic znaczki do literek podobne. I pisze „BABCIA”. Moja znajoma patrzy jak na cud jaki. Ja też, bo nie wiem, że Jajo pisać umie, w dodatku tak trudny wyraz, choć od razu na tablicy biało na czarnym stoi sprawca tego wyrazu.  – To ona umie pisać? – pyta znajoma. A ja lekko oszołomiona, ale oczywiście duma mnie tak rozpiera, że potwierdzam, choć nie wiem, czy Jajo coś jeszcze napisać umie. – Ile ona ma lat? – znajoma dalej nie może uwierzyć. – Trzy i pół – odpowiadam, ale już czuję, że normalnie dziesięć centymetrów nad ziemią się unoszę. Jajo czytało płynnie, kiedy skończyło 5 lat. Oczywiście pisało już wtedy również. Trochę koślawo i nie wszystko, ale pisało. Toż to takie Jajo to przecież skarb. I to pisanie i czytanie Jaju zostało. Był taki okres, że największą karą dla Jaja był zakaz czytania. Teraz trochę niestety mniej czyta, ale i tak długo bez książki nie wytrzyma i przychodzi do mojej biblioteczki i co chwilę coś wygrzebuje. Nawet miłością do Janusza Rudnickiego je zaraziłam. A Marcin Świetlicki to największy idol Jaja. Pamiętam, kiedy Jajo było w trzeciej klasie gimnazjum, zbliżały się święta, więc podpytuję, co by chciało dostać od Mikołaja, a ono mi pokazuje w internecie stronę, na której dzieła zebrane Świetlickiego. I nic nie chciało więcej, tylko jego utwory. Toż w pierwszej chwili myślałam, że to dowcip jaki, patrzę więc na Jajo, a ono podekscytowane takie, że nie było wyjścia. Dostało. Czytało. Pełno zakładek w książce robiło i co chwilę czytało mi jakiś wiersz. Do tego Jajo jeszcze pisało. Całe gimnazjum. A ja matka jeździłam potem na rozdanie nagród (np. do teatru). Patrzyłam, jak dziennikarze zdjęcia robią, potem gazety kupowałam. A duma to mnie tak rozpierała, że mało nie pękłam. No, ale żeby nie było, że Jajo idealne. Każdy tekst na konkurs powstawał w ostatniej chwili. No, jakimś trafem Jajo zdobywało nagrody. Tylko po rozdaniu nagród Jajo stwierdzało, że jak można było nagrodzić taki tekst, jak on przecież kiepski był. Zawsze niezadowolone. A ja kiedy czytałam opowiadania czy wiersze Jaja, to smarki z gęby ocierałam i aż trudno mi było uwierzyć, że to ja to Jajo tak pięknie zniosłam. Jajo też maluje, gra na gitarze i na pianinie. Co prawda na pianinie zaczęło się uczyć dość późno, bo dopiero w gimnazjum i nie stać mnie było, by pianino do ćwiczeń kupić do domu, więc ćwiczyło tylko w szkole. Miało indywidualne zajęcia. Nauczycielka zachwycała się talentem Jaja. Ale Jajo ma sporo innych talentów artystycznych, bo kiedy jeździło na warsztaty teatralne do Niemiec, wzbudziło zachwyt reżysera swoimi zdjęciami i sposobem patrzenia na świat. I nawet Jaju powiedział, że „jeżeli nie pójdzie na reżyserię, to świat filmu wiele straci”. Oj, Jajo wtedy najszczęśliwsze na świecie było.  Ach! Pięknie się zniosło to Jajeczko. No, może jest syfek, bo w pokoju Jaja ciągły armagedon, choć Jajo cały czas powtarza, że jej rzeczy prowadzą koczowniczy tryb życia i trudno za nimi nadążyć, więc na pewno to nie jest wina Jaja. Może totalny chaos szaleje w Jaju. Może. Ale to najukochańsze Jajo na świecie. I dzisiaj kończy lat osiemnaście. Staje się dorosłe. Szykujemy więc Jaju niespodziankę. Niech się cieszy.    PS Kocham Cię, Jajeczko moje.  (KLIK) 