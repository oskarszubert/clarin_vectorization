Ostatnio zapanowała moda na filmy o wieczorach kawalerskich (lub panieńskich) i wyjazdach integracyjnych. Tak mnie to natchnęło do wspomnień. Co prawda nie o swoim wieczorze panieńskim chciałam pisać, lecz o jednym z wyjazdów z zakładu pracy, nazwijmy to nawet wyjazdem integracyjnym, choć wydaje mi się, że byliśmy zgrani już zanim gdziekolwiek wyjechaliśmy. Co się dzieje na takich imprezach, każdy, kto był, wie. Mózgi i logika zostają w domu głęboko zakopane w zakamarkach szaf. A delikwent, cóż że dorosły, czuje się jak zerwany z łańcucha i nagle bożą wolę czuje do wypijania niestworzonej ilości wysokoprocentowych trunków, budzi się w nim dusza towarzystwa, przypomina sobie wszystkie dowcipy, jakie kiedykolwiek w życiu usłyszał. Tak przygotowany jedzie w znanym sobie gronie, choć ma wrażenie, że dopiero poznaje tych ludzi, z którymi przepracował kilka lub kilkanaście lat. I okazuje się, że drobna Kaśka wypija hektolitry alkoholu i jeszcze jest w stanie środkowym palcem dotknąć nosa, a wygadany Jurek pęka po dwóch głębszych albo że Jacek smali cholewki do Baśki, a ona chętnie schrupałaby szefa itd. Na jednym z takich wyjazdów zdarzyła się dość ciekawa historia, o której ostatnio sobie przypomniałam i myślę, że jest warta opowiedzenia ku przestrodze tym, którzy z kolegami z pracy planują kilkudniową popijawę. Kolega – nazwijmy go P. miał wspólny pokój z kolegą (na przykład) M. I sobie panowie razem w harmonii i zgodzie mieszkali… do czasu. Pewnej nocy po mocno zakrapianej imprezie, bo w końcu można, bo żona została w domu, nie patrzy, więc hulaj dusza, obudził się przerażony. Patrzy, a kolega M. z wywalonym na niego siusiorem sika wprost na jego łóżko i kołdrę. Trudno było M. powstrzymać, bo jak już zaczął sikać, przestać na zawołanie nie mógł, aż opróżnił cały pęcherz. A szamotanie się z takim, to jeszcze obszczane ściany, a dodatkowo po twarzy tym strumieniem mógłby człowieka potraktować. Oczywiście na drugi dzień niczego nie pamiętał. Uznał, że P. się z niego nabija, że sam zeszczał się w łóżko, a teraz zwala na niego (dodam, że obaj panowie byli w wieku raczej bardzo dojrzałym). No, ja nie wiem, materacem nie byłam. Znam relację P., bo M. na wszelki wypadek milczał i niczego nie wyjaśniał, a całą drogę powrotną siedział w autobusie nakryty po czubek głowy kurtką i z nikim nie rozmawiał. Do pracy wrócił po kilku dniach zwolnienia lekarskiego. Natomiast kolega pracujący w dość dużej korporacji opowiadał mi o swoich wyjazdach integracyjnych. Tam już grubsze działa pracownicy wyciągnęli. Posunęli się w integracji dość daleko, bo różne płyny fizjologiczne wymieniali (oczywiście nie wszyscy). Seks po libacji alkoholowej co niektórym się trafił. Bo się ludzie z okowów małżeńskich oswobodzili, a przecież na delegacji to nie zdrada, więc w domu nawet nie trzeba się było tłumaczyć. Podobno jeszcze niezbyt legalnymi środkami się wspomagali, coby impreza bardziej udana była. Oczywiście kolega się zarzekał (przy żonie), że on to chodząca świętość i tylko patrzył i się oburzał, jaka to dziś Sodoma i Gomora, istne zepsucie obyczajów. Tratatata, tratatata, a mnie czołg taki właśnie przejechał po twarzy, że hej. Znając tego mojego kolegę, idę o zakład, że brylował w towarzystwie, bo zdarzyło mi się go widzieć po kilku głębszych. Cnotą niestety nie grzeszył. A ponadto nie wiem, czy do tych swoich relacji trochę nie dokładał, żeby ciekawiej było. I tak sobie teraz myślę. Myślę i zachodzę w głowę. Jak się czują tacy ludzie, jak w końcu z rozumem się odnajdą po powrocie do domu? Toż to przecież sztuka tak się odciąć od zdrowego rozsądku, porzucić go na kilka dni, a potem znów wrócić do pracy, papierki przyklepywać, biznesy robić, pouczać innych, jak mają żyć. I tak sobie myślę, że chyba nie jestem w stanie tego ogarnąć, bo raczej staram się z moim rozumkiem, małym, ale zawsze, nie rozstawać.    *** PS  A jak jesteśmy w imprezowym temacie, to zaprezentuję wczorajsze beziki własnoręcznie  w piekarniku ususzone. Przybrałam je bitą śmietaną i truskawkami. Że wyszły pyszne i pozostawiły tylko słodkie wspomnienie na podniebieniu, nie muszę chyba pisać… A ta krówka wyglądająca tak nieśmiało zza kwiatka, to oczywiście szwajcarska… 