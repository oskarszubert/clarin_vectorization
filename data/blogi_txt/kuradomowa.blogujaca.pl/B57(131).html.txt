Wczoraj nadmiar energii zszedł ze mnie jak z balonika powietrze. Mężuś zabrał mnie do „wielkiego” miasta. Miałam przy okazji kupić sobie buty. Kilka godzin jednak załatwiał swoje sprawy, a ja czekałam w samochodzie. I tak przez tę ograniczoną przestrzeń powietrze ze mnie zlazło. Normalnie flak się zrobił. Siedziałam jak ten osiołek i tępo patrzyłam przez szybę. Gęba bez wyrazu, japa lekko otwarta z tego zagapienia. Prawie się obśliniłam. I tylko ludzie przed szybą samochodu przemykali, a ja na nich patrzyłam. I patrzyłam. I patrzyłam, aż w końcu jakaś iskierka zabłąkanej myśli się pojawiła i stworzyłam w samochodzie Ministerstwo Śmiesznych Kroków. Obserwowałam, jak chodzą ludzie. Taki Monty Python mi się włączył i jeszcze „Ballada o zejściu do sklepu” Białoszewskiego. No, bo przecież ja też zeszłam, aby sobie buty kupić i cały czas byłam w drodze. Tak więc wyobraźcie sobie, jak ludzie mnie mijali. Ja ich nie, bo w aucie siedziałam.  Żałujcie, żeście nie widzieli, jak ludzie chodzą, żałujcie! A ludzie chodzą pięknie. Zaczęło się od jednej pani o prawie doskonałym kształcie kuli. Ta kulka tak się toczyła z jednej nogi na drugą. Oj, widać było, że ciężko dźwigać to ciało. I tak z lewej na prawą, bardzo powoli. Potem mężczyzna – ten „się woził”. Też z boku na bok, ale tak zamaszyście, jakby jeszcze pod pachami dwie poduszki trzymał. Potem drugi, jak piłeczka na stópkach się unosił. I co krok, to lekki podskok prawie. No, a teraz! Patrzcie! Śledczy! W dresiku z dziurą na kolanie. Od krawężnika do krawężnika, za wężem. A jak marszczy czoło z wysiłku, aby zsynchronizować kroki! Wąż jednak sprytniejszy, bo takie zygzaki robi, że śledczy ledwo nadąża. Nawet przez chwilę myślałam, że się wesprze o maskę naszego samochodu. Ale nie! Poooooszedł. Pusto. Wyczerpał się limit ludzi. Chwilę trzeba poczekać. Można by w tym czasie pogadać, jakby było z kim, ale nie ma, niestety. I jest! Zza zakrętu wyłania się kobitka. Sunie jak przecinak. W jednej dłoni siata, w drugiej wielka torebka. Zasuwa. A za nią zaraz też kobitka. Biegnie. I tak śmiesznie podryguje. Może to przez te obcasy? Wyprzedza tę z siatami i pędzi dalej. Może na tramwaj próbuje zdążyć?  No, a teraz widzę pomiędzy krzaczkami lekką łysinkę. Ha! Znajoma. Mężusiowa. Szybkim krokiem idzie. I śmieje mu się pycho. Za każdym razem, jak wraca do auta, to się cieszy. Pod prawą pachą stos papierów. Lewą ręką sobie majta. A tuż za nim pan mi się „wypatrzył”. Pali papierosa i rozmawia przez telefon, a jeszcze przy tym wszystkim idzie. I nawet zgrabnie. Nie potyka się. Spryciarz. Taka podzielność uwagi, że ho, ho. Mężuś wsiada do auta i w końcu jedziemy do galerii handlowej, abym mogła sobie kupić buty i później wygodnie w nich pomykać. No, po dwóch godzinach wychodzimy. Ja już całkiem jak flaczek wyglądam (teraz tylko spocony), a Mężuś taszczy w reklamówce karton z nowymi butami. Swoimi. 