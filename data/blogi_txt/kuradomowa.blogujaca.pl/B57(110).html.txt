Ostatnio spędzam część czasu na zakupach. Niedługo święta. Prezenty zrobione, jeszcze tylko kilka produktów spożywczych i sprawa będzie załatwiona. Idę więc ze sklepu. W ręce taszczę torbę z zakupami, a nagle przede mną przejeżdża samochód. Patrzę, marka, kolor znany doskonale. Rodzice! A mówili, że na święta nie przyjadą, bo… W zasadzie nie wiem dlaczego, bo pogubiłam się odmętach argumentacji mojej mamy. Jednak widzę, jak auto nagle przyhamowuje i wjeżdża na chodnik, przemykając tuż obok mnie. Mignęły mi dwie twarze. Dokładnie nie widziałam, bo skupiłam się na kolorze i marce auta. Ale na pewno mężczyzna i kobieta, więc pasuje doskonale. – A to mośki! – krzyczę w zasadzie do siebie i rzucam się pędem w stronę auta, które zatrzymuje się kilkanaście metrów dalej. Biegnę i nawet torba w łapie już tak nie ciąży. Pycho się cieszy. I już w myślach powtarzam, że niezła niespodzianka. Dobiegam do auta. A tu nagle kierowca wysiada i lekko przestraszony na mnie patrzy. Staję jak wryta. Gość pewnie nie wie, dlaczego ja taka uchachana do jego auta biegnę, więc tylko gapi się tak jakoś pytająco. – O, przepraszam – mówię, kiedy już poziom emocji równa się zeru. – Pomyliłam pana z kimś innym. – I wtedy widzę, że rejestracja nie ta, że to nie oni. Za chwilę wysiada pasażerka z siedzenia obok kierowcy. Patrzy na mnie zdziwiona. I słyszę za sobą tylko pytanie „Kto to?” Ale już mnie nie ma, już drepczę do domu. Serducho się uspokoiło, a już myślałam, że rodzice taką niespodziankę mi zrobili. I niby nie, nie przyjadą, a jednak wsiedli w auto i bach, są. Ale nie, to nie oni.  I jakoś tak smutno mi się zrobiło. Kto mnie pocieszy???!!!!!!!!!!!!!! 