W sobotę po raz pierwszy były ruchanki. I można by tak popuścić wodzę fantazji i pomyśleć, że jakieś erotyczne wyznania tu czynię. Jednak nic bardziej mylnego. Ruchanki to regionalna potrawa. Kaszubska. Smakuje jak racuchy. Podawana jest z cukrem pudrem na ciepło. Zastanawiałam się, skąd ta oryginalna nazwa. Mnie się kojarzy z czasownikiem „ruchać” – „ruszać”. Ciasto drożdżowe rośnie, więc się rusza, stąd być może pochodzi nazwa. To taka moja interpretacja niepoparta żadną wiedzą na temat ruchanek. Udało mi się ich popróbować na Jarmarku Wdzydzkim. Byliśmy tam z Mężusiem w sobotę i wielki szacun dla organizatorów. Żadnego chińskiego badziewia, samo rękodzieło. Do tego kaszubska kapela przygrywała. Panie w regionalnych strojach częstowały ogórkami i rabarbarem, które można było sobie zamoczyć w słodkim kaszubskim miodku. A na straganach wszystkiego do wyboru – do koloru. Nawet zakupiliśmy ręcznie malowany obrazek z wdzydzką chatą. A że w weekend wiele się działo i nie wszędzie daliśmy radę być, Jajo zostało „wydelegowane” na zlot starych samochodów i koncert Lady Pank. Co prawda Jajo wychowało się na innej muzyce, ale poszło z synem Mężusia i jego dziewczyną z wielką przyjemnością. Kiedy wróciło podekscytowane, pierwsze pytanie, jakie zadało, to o co chodzi z dupą Panasewicza. Miał lekko opuszczone spodnie, jakby chciał cztery litery pokazać widowni, ponadto wymownie się wypinał i poklepywał po dupsku skierowanym do widzów. Jajo nie wie, że kiedyś wokalista Lady Pank klejnoty rodowe zaprezentował podczas koncertu i afera na całą Polskę była, bo to wtedy politycznie odebrano. Teraz może takie ekshibicjonistyczne skłonności mu zostały. A w niedzielę tradycyjnie na rowerkach pomykaliśmy po kociewskiej ziemi. Tym razem pokonaliśmy 46 km. W planie było 50, ale nie pobłądziliśmy, Mężuś drogi nie pomylił, więc jakoś krócej wyszło. Bo zgodnie z tradycją zawsze kilka kilometrów nadrabialiśmy przez to, że nie w tę, co trzeba, dróżkę leśną skręciliśmy. Zajechaliśmy do Pelplina. Zjedliśmy lody, by uzupełnić zużyte kalorie z trudem przecież zdobywane i wróciliśmy do domu.  Już nam sprawniej idzie, nogi jakby bardziej wytrzymałe. Jeszcze trochę i w jakimś Tour de Pologne wystartujemy jak nic. I jeszcze w niedzielę wieczorem Jajo wyprawiliśmy do wielkiego świata. Na obóz pojechało. Bez mamusi. Trzeba było przed wyjazdem piłą motorową odciąć w końcu pępowinę. Jak to Jajo tam bez mamusi sobie da radę, nie wiem. Za to mamusia odpocznie, pobyczy się i z Mężusiem zaszaleje. Chata wolna, normalnie na golasa możemy sobie poganiać. I nikt już łazienki wieczorem przez 40 minut nie będzie blokował. Tak jakoś mi dzisiejszy wpis lekko dziwnie wyszedł i zatoczył chyba koło. Zaczęłam od ruchanek, skończyłam na bieganiu na golasa i wolnej chacie… Hmmm… Jakieś mi takie skojarzenia leksykalno-kulinarno- erotyczne zakiełkowały w łepetynie… 