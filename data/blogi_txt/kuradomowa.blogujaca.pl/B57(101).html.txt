Ostatnio dużo rzeczy spadło mi na raz na głowę. Oj, biedna ta moja rozczochrana. Terminy mnie gonią. Co ja piszę?! One już mnie dawno przegoniły, jakoś tydzień temu i machają mi złośliwie z dość sporej odległości. Muszę w końcu zebrać się i zrobić to co należy. A do tego wszystkiego doszło wyjście z domu! A wiecie jak to jest, jak takiej kurze domowej otworzy się drzwi od kuchni i szepnie: „Śmigaj”. Normalnie dreszczyk emocji. Wolność i swoboda! Wiatr w skrzydła biednej nielotki! W dodatku muszę z kury przerobić się na, co najmniej, łabędzia. Z Mężusiem do zamku na imprezę urodzinową jedziemy! I nie wiadomo czy pas cnoty zakuwać czy skuwać, czy zbroję jaką wyciągać. Ale za to wiadomo, że na jakie bóstwo trza by się przerobić. I maraton po sklepach trwa. Biegam w poszukiwaniu kiecki. W szafie co prawda aż dwie wiszą, ale obawiam się, że niedługo będę musiała im wręczyć dowody osobiste, więc odpadają w przedbiegach. Ponadto obydwie są czarne, a ja nie chcę na czarno, bo to już w ogóle nie wiąże się z moim nastrojem. Ja chcę kolory! W dodatku ma być zwiewnie i powiewnie, szczupło i elegancko. Wiem, wymagam niemożliwego. W sumie to nie jest prosta sprawa przerobić kurę na łabędzia. Widzieliście ostatnio kurze stopy?! Potrzebuję dobrej wróżki, bo tak od razu baśń o Kopciuszku mi się przypomniała. Dynia jakaś się znajdzie, ale jak zagonić myszki i ptaszki do roboty, by suknię mi wykombinowały? A jeszcze pantofelki! Kurza twarz! A ozdóbki? Świecidełka? Makijaż? I niech mi ktoś powie, że bycie kobietą to pryszcz. To męka straszna. A! I fryzura! Choć tutaj niewiele się zmieni. Piorun w miotłę strzelił i nie bardzo da się to naprostować. No, trudno. Dziś wyruszam po raz kolejny na polowanie na sukienkę. Zostało już niewielkie terytorium do spenetrowania. Barwy wojenne na gębusię nałożone. Moc jest. Determinacja również. Albo wrócę na tarczy albo z sukienką. I łatwo się domyślić, jak traktuje te moje dylematy Mężuś. Zdziwił się oczywiście, że nie mam się w co ubrać. – A ta szafa pełna ciuchów, to czyja? – spytał. No, jak to czyja? Moja, ale przecież tam nie ma nic, coby się nadało! Bo co tam jest? Niewiele. Kilka bluzek, spodni i wielkie halo, że szafa pełna. To powietrze ją tak wzdęło jak nic. I tańce nas z Mężusiem czekają do białego rana. Ożeż, w mordę, toż to radocha nieziemska. W końcu zejdę z tej swojej grzędy i do ludzi pójdę. W dodatku w tan. Ha! A jeżeli ktoś potrafi machać czarodziejską różdżką i rachu-ciachu zrobić ze mnie łabędzia, to proszę się nie krępować. Czekam na efekty. I w razie co reklamacji zgłaszać nie będę, przecież sama się o to prosiłam. A i na zamku przecież jakiś stwór do straszenia wpisany jest w klimat imprezy, więc solenizantka musi się z tym liczyć (to tak jakby się komuś różdżka omsknęła lekko).     *zdjęcie z Wikipedii 