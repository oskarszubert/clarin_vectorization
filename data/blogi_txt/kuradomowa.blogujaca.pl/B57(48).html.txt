Stoję sobie ostatnio na dworcu. Jestem nad peronem, przy barierce. Takiej wypełnionej szybami. Koło mnie matka z dzieckiem. Przyszli popatrzeć, jak pociągi wjeżdżają na peron. Dzieciaczek może ma 3, może 4 latka. Straciłam orientację, trudno mi ocenić wiek takiego malucha. Jest wyraźnie podniecony tym, co wokół niego się dzieje. Lokomotywa, wagony. Wszystko takie potężne, majestatyczne. Chłopiec aż podskakuje przy barierce. Mama stoi za nim, tłumaczy mu, co się dzieje. Ja uśmiecham się do siebie, bo piękny widok. Patrzę na chłopca, a on z tej radochy oblizuje jęzorem szybę przy barierce. I widać, że jest chyba (zgodnie z filozofią Freuda) w fazie oralnej, bo z widoczną przyjemnością organoleptycznie poznaje szybkę. Patrzę na matkę, ale ona nie widzi, bo jest za nim. Czuję więc, że moim obowiązkiem jest uświadomić jej, co robi jej syneczek. Nie żebym coś miała przeciwko lizaniu różnych przedmiotów, ale tak nie wiadomo, kto tej szyby dotykał, jakie na niej bakterie i wirusy zostawił. Więc w dobrej wierze, przepraszam panią, że się wtrącam, ale może chciałaby wiedzieć, że dziecko język ma na szybie. Kiedy to mówię, uśmiecham się życzliwie, bo przecież wiem, jakie są dzieci. Pełna radość i wyrozumiałość na mojej twarzy. Jednak pani szybko mi ten uśmiech z facjaty zdjęła. Nagle zmieniło się jej oblicze. Jakby marsowe się stało. A we mnie od razu czerwona lampka z neonem UWAGA we łbie zawyła niczym syrena alarmowa. Czułam, że zaraz nastąpi atak. Kobiecie prawie para poszła z nozdrzy. Mogłaby brać udział w konkursie na najszybszą przemianę oblicza. - A co to panią obchodzi? – spytała jadowicie. A ja oniemiałam i nawet pomyślałam, że coś mi się przesłyszało. Patrzę więc na panią i próbuję skapować, o co chodzi. Jednak wyraz jej twarzy jest jednoznaczny. Ona szarpie dzieciaka, odciąga od szyby. Ale tylko tak na kilka centymetrów, na długość języka. Dziecko wywala swój mięsień, by jednak wrócić do szyby i kontynuować organoleptyczne penetracje zakamarków barierki. A ja w głowie układam sens zdania, które do mnie wypowiedziała. I w końcu dociera, że się nie przesłyszałam. - Przepraszam, w zasadzie nic mnie to nie obchodzi, ale myślałam, że chciałaby pani wiedzieć – odpowiadam w ciągłym szoku. - Niech się pani lepiej zajmie swoimi dziećmi, a nie wtrąca się w wychowanie mojego! – prawie krzyknęła mi to w twarz. A ja szok. Rozdziawiam gębę. Nie powiem, że się spodziewałam peanów na swoją cześć i dziękczynnych pokłonów, że próbuję ratować jej dzieciaka przed jakimiś zarazkami, no, ale żeby chociaż odsunęła synka na bezpieczną odległość. A ona mi tu z wychowaniem wyjeżdża. - Spokojnie – odpowiadam po pierwszym szoku. - Co spokojnie, co? – szarpnęła chłopca nerwowo i odeszła, rzucając jeszcze na odchodne: – Głupi babsztyl. Zostawiła mnie z głupawym wyrazem twarzy. I „głupim babsztylem” przyklejonym do czoła. Gorzej jak mi tak zostanie.  Z otępienia wyrwał mnie dopiero głos za mną. - Dziwni są dziś ludzie. – To jakaś kobitka za mną taką filozoficzną myśl wysnuła. Kiwnęłam tylko głową. Już nic nie powiedziałam. Po co ryzykować. Może kobitka tak niewinnie wygląda, zaczepia rozmową, a za chwilę rzuci się na mnie jak rozhisteryzowany cerber. Co mnie tam obchodzą inne bachory zlizujące bakterie, zarazki i cholerne wirusy z barierek dworcowych? A niech sobie wchłaniają je do woli. Dobry uczynek pewnie nie zostanie mi policzony.     PS   A to  truskawkowo- rabarbarowe cudo powstało na pocieszenie i żeby na chwilkę odciągnąć Mężusia od walki podjazdowej z naszym sierściuchem. Wyniki „rozgrywki” przedstawię za kilka dni. 