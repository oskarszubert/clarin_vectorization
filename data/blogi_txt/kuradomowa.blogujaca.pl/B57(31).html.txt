Ostatnio dyskusja na blogu Super5 podsunęła mi pomysł na ten wpis, przypomniała też o pewnym zdarzeniu. Chodzi o teściowe. Że czasami mogą się trafić nam zołzy, jak z dowcipów, wszyscy wiemy. Ja w swojej „karierze” mężatki miałam dwie, a więc mogę zająć jakieś stanowisko, bo mam porównanie. Zacznę chronologicznie, od pierwszej. Od jej debiutu jako teściowej i mojego jako synowej. Debiuty niestety nieudane. Moja pierwsza teściowa miała dwie córki i syna. Synuś miał to nieszczęście być moim mężem. Nie umiał przy sobie nic zrobić (jego siostry są bardzo pracowite, szczególnie starsza). Jak nie uprasowałam, to oczywiście nakładał wygniecione. I szedł wtedy z premedytacją do matki, by pokazać, jaką ma niegospodarną żonę. A mnie było zawsze wstyd, chociaż przecież nie powinno, bo dorosły facet, który miał sporo wolnego czasu, powinien umieć obsłużyć żelazko. Inne domowe urządzenia też raczej były mu obce. Nigdy sam sobie skarpet ani gaci nie kupił, nie mówiąc już o innych rzeczach. Od zawsze przyzwyczajony był do tego, że szedł z mamusią i to ona decydowała, więc po ślubie wszystko musiałam załatwiać ja (nie myślcie jednak, że przejęłam go zaraz po przedszkolu). Nawet po rozwodzie zadzwonił do mnie, by zapytać, jaki ma rozmiar kołnierzyka przy koszuli, bo jego nowa pani chciała mu kupić, a nie znała rozmiaru. W zasadzie mogłam dla jaj podać nieprawidłowy, ale zaskoczył mnie. Dzisiaj to wydaje się śmieszne, ale wtedy nie było lekko. Ponadto moja teściowa działała lepiej niż Sanepid. Pamiętam, jak kiedyś miała przyjść z wizytą. To ja wtedy w stresie całe mieszkanie wypucowałam, kurze nawet z żyrandola powycierałam. Mogła przecież  wleźć na stołek i zrobić test „białej rękawiczki”. Teściowa przyszła w gości, popatrzyła i stwierdziła „No, nawet czysto macie”. Ja odetchnęłam. A ona, kiedy już stała w drzwiach i już prawie jedną nogą była na zewnątrz, nagle spojrzała na drzwi do pokoju i przejechała palcem po ramce szyby. I z tryumfem podsunęła mi prawie pod nos: „A to co?!” Krzyknęła to z radością. No, jak to co? No, żeż kurza twarz! Cukier puder do dekoracji. A co? Nie można? Można. Wyszła oczywiście zadowolona, bo ocena sytuacji była jednoznaczna. Jej synowa to niechluj, który o mieszkanie zadbać nie potrafi i tyle. Szczegół, że od rana do wieczora zasuwałam w robocie jak dziki osioł, bo jej synuś raczej to dwie ręce miał do roboty, i do zawodowej, i domowej. No, ale druga teściowa to fajna babka. Ma ponad 75 lat, a rozmawia mi się z nią jak z rówieśniczką. Dużo czyta, książki ode mnie pożycza, regularnie odwiedza bibliotekę. I nigdy nie bawi się w Sanepid, nie przegląda garów, nie robi testów „białej rękawiczki”. Doceni, jak coś upiekę czy wygram jakiś konkurs. A jej syn potrafi uprasować, ugotować i posprzątać po sobie. Skarpetki i gacie też sobie sam kupuje. Podobno niedaleko pada jabłko od jabłoni. Takie mam nieodparte wrażenie, że to jakich mamy partnerów, w dużej mierze zależy od tych naszych teściowych. I może zanim zdecydujemy się powiedzieć to sakramentalne „tak” warto poznać kobietę, która wychowała „dla nas” synka. Bo jak to jest kobitka, która bezkrytycznie patrzy na swojego synusia i nosek dorosłemu bykowi wyciera, to ja pierdzielę. Ta moja poprzednia tak miała, że jak do niej przychodziliśmy, to buty synusiowi czyściła. My w kuchni herbatkę siorbiemy, a ona na kolanach pastą pucuje butki synusia. Masakra. A on oczywiście zadowolony, nawet do łba mu nie strzeliło, by buty wyrwać, zabronić, zakazać takiego „procederu”. I niestety, jak synuś to ubezwłasnowolniona sierota, za której dupą trzeba chodzić i sprzątać jak za niemowlakiem, to ja dziękuję. Wymiękam. Chociaż muszę też przyznać, że mój osobisty tatuś kupił sobie samodzielnie buty dwa lata temu, kiedy mama była za granicą w pracy. Jak on się wtedy cieszył! W końcu dowiedział się, jaki nosi numer buta. I w końcu miał takie buty, jak chciał, a nie jak chciała mama. Pamiętam, jak przyjechał do mnie z tymi butami z takim tryumfem na twarzy, jakby właśnie wrócił z polowania z łanią przerzuconą przez plecy. Normalnie myśliwy. No, ale moja mama to już chyba przywykła. Tata prasować oczywiście też nie umie. Jak był kawalerem, to siostrom płacił za przysługę, a potem żonka przejęła te obowiązki. Chociaż obsługę odkurzacza i mycie garów ma opanowane do perfekcji. Tak jakoś podzielili sobie obowiązki i wspólnie pchają ten wózek zwany małżeństwem od ponad 40 lat.   PS  Oczywiście nie wiadomo, jaką cholerą będę ja jako teściowa, więc powyższy wpis należy traktować z lekkim przymrużeniem oka.    A na zakończenie pochwalę się swoim ciachem marchewkowym.       *reprodukcja obrazu Sully Thomasa 