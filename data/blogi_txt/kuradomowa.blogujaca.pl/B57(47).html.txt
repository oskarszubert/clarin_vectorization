Dotarłam wczoraj do akademika. Co prawda po drodze wkurzyły mnie jakieś babska w tramwaju, wcześniej zagotowałam się w pociągu, a na koniec okazało się, że trasa tramwaju, którym zawsze pomykam, została zmieniona i zajechałam aż na jakieś Piaski. No, po prostu rewelka. Nieźle się zaczął ten zjazd. I pominę to, że w nocy spałam dwie godziny, bo za cholerę nie mogłam zasnąć i tylko katulałam się w łóżku z jednej strony na drugą, nerwowo patrząc na zegarek i znów wkurzając się, że czas ucieka, a ja nie śpię. Kiedy dotarłam wczoraj do akademika, myślałam, że padnę na jakiś zawał albo palpitacji serca dostanę, tak byłam zagotowana. I to podwójnie: ze złości i z upału. A niby zapowiadali ochłodzenie. To ja kurtkę i parasolkę zatachałam ze sobą, a tu pogoda jak na pustyni. Jedyna pozytywna rzecz, a w zasadzie dwie, to to, że pan z portierni akademika zapamiętał już, jak się nazywam, więc szybciej załatwiliśmy formalności, ponadto przydzielił mi piękny pokoik z wyremontowaną łazienką i mięciutkim papierkiem toaletowym. W dodatku „dostałam” współlokatorkę, która nie wpakowała od razu całej rolki do kosza. Żyć, nie umierać. Jednak nie uwierzycie, co mi się przydarzyło w tramwaju. Bo ja sama zastanawiam się, czy to nie był jakiś koszmarny sen. Poczułam się jak nastolatka. Ale niestety w bardzo niekomfortowej sytuacji. Po przyjeździe do Warszawy źle się czułam. Wszystko przez to, że w pociągu było tak duszno, iż można było wyzionąć ducha. Konduktor kazał zamknąć okna, bo niby wtedy klima nie działa. Pasażerowie pozamykali, ale klimy się nie doczekaliśmy.  W toalecie nie można było zwilżyć chusteczki, bo z umywalki wylewała się woda. Ktoś ją zapchał. A że ja już chyba w takim wieku jestem, że mi duszno co chwilę, więc myślałam, iż wywinę orła w tym pociągu. Normalnie byłam pewna, że zejdę zaraz na zawał, nie było czym oddychać. Łeb mnie rozbolał, a jeszcze na dodatek siedział koło mnie gość, który tak walił cebulą, że trudno było wyrobić. Po czterech godzinach jazdy już wszystko mnie drażniło i miałam wrażenie, że się duszę. A przecież jeszcze dwie godziny musiałam spędzić w podróży. Normalnie najchętniej, to bym chyba tętnicę przegryzła i to sobie samej. Kiedy dojechałam do Warszawy i przesiadłam się na tramwaj, musiałam klapnąć z dupskiem na siedzenie, bo byłam pewna, że zemdleję. Autentycznie źle się czułam. Jednak w pewnym momencie wyłapałam dyskusję stojących nade mną pań. Jakie to dziś chamstwo i starszym nie ustąpią miejsca. Okazało się, że to do mnie, więc grzecznie przeprosiłam i wyjaśniłam, że bardzo źle się czuję i muszę siedzieć, bo czuję, że zaraz zemdleję. A pani do drugiej pani: - No, to niezłe mamy to młode pokolenie (sic!), trzydzieści lat i nie może już postać w tramwaju. – Co prawda powinnam podziękować za komplement, bo z trzydziestką to się już jakiś czas temu pożegnałam ze łzami w oczach. Ale tak mnie babsztyle wkurzyły, że wstałam i złośliwie powiedziałam, żeby sobie siadła jedna z drugą, jeżeli tak staro się czuje, a jak im tu padnę, to najwyżej wykażą się umiejętnościami reanimacji. Ale babsko się nie wzruszyło, ofukało moją bezczelność i od razu z dupskiem swoim wygodnie zasiadło, mając pewnie poczucie zwycięstwa. A ja naprawdę źle się czułam i chyba już fioletowa na twarzy byłam, bo jakiś pan (starszy!) ustąpił mi miejsca. I jak już oklapłam wykończona, zauważyłam, że krajobraz za oknem jakiś taki obcy się zrobił. Najpierw myślałam, że to z powodu zieleni, przecież do tej pory raczej oglądałam łyse drzewa, potem, że może już pomieszania zmysłów dostałam od tego przegrzania. Jednak okazało się, że remonty na torach i trasa mojego tramwaju została zmieniona. No, to kawał języka za przewodnika. Szybka wysiadka. Potem chwila „przysiadki” na ławeczce, by nie paść na twarz. Powrót tramwajem w znajome miejsce, przesiadka na autobus (klimatyzowany!!!) i w końcu się udało. Ale serio, myślałam, że po drodze wykituję. Chłodny prysznic w akademiku, jakaś tabletka przeciwbólowa (no, może dwie), hektolitry wody i w końcu stanęłam na nogi. I chyba żyć będę (o ile się wyśpię). No, raczej nie mam wyjścia, bo jutro o 11 muszę zdać egzamin. 