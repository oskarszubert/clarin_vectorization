Tak sobie porządki od niechcenia robiłam ostatnio. Sama nie wiem, jakie licho mnie podkusiło, bo przecież są ciekawsze zajęcia w domu, jak rodzina w robocie czy w szkole. Przecież wtedy nikt nie widzi, więc mogłabym poleżeć, poopalać się na tarasie lub chociażby kawkę wypić. Ale nie. Nie mogłam. Musiałam łapska czymś zająć i najpierw okno wypucowałam w sypialni, bo jakoś mi się wydawało zakurzone, a potem myk do szafy i dawaj grzebanie w papierach uskuteczniać. I wtedy wpadł mi w ręce mój dziennik. Pisałam go od piątej klasy szkoły podstawowej. I patrzę na te znajome kulfony, aż prawie łezka w oku się zakręciła. I to „pięknie wykaligrafowane”: „słonice dzisiaj było”. A ponadto same ważne sprawy. Będą mieli moi biografowie w przyszłości z czego wiedzę czerpać. Oj, będą.  Usiadłam na dupsku przed tą szafą i czytam. Na sentymenty mnie wzięło. No, ale po dziesięciu stronach o tym, jak z rodzicami na działkę pojechałam, jak brat mi skarbonkę rozbił i ukrył u siebie za szafą, a pieniądze zdefraudował, przerzuciłam kartki na czasy licealne, bo to niby ciekawsze. Wtedy przecież hormony do łba człowiekowi waliły na potęgę. Pamiętam, jak wzdychałam do Marcina o dwa lata starszego. Oj, jakie to było piękne, szczeniackie i naiwne do bólu. Czytam więc: data i wpis: „Spojrzał na mnie! Stał na korytarzu naprzeciwko mnie i patrzył. (…) Jak pięknie on patrzył tymi niebieskimi oczami…” i uwierzcie prawie cały zeszyt osiemdziesięciokartkowy o tym, jak na mnie spojrzał, odezwał się, przeszedł, otarł się, uśmiechnął i znów patrzył, a ja w niego i ten paraliż, który mnie dopadał. Wzdychałam tak chyba dobrze ponad dwa lata. A on pewnie miał wrażenie, że większej kretynki w życiu nie spotkał. Świetnie się bawił moim kosztem. Na treningi razem chodziliśmy, czasami prosił mnie do ćwiczeń w parze i pewnie w duchu pękał ze śmiechu, bo ja prawie tam mdlałam mu w ramionach z tej ekscytacji, że mogę go dotknąć. Głupia koza ze mnie była i tyle. A jak chciałam przy nim coś powiedzieć, to wychodziło coś w rodzaju: „yyyyyyy”, on coś mówił, a ja znów „yyyyyyy”. Pewnie myślał o mnie jak o upośledzonej, bo to „yyyyyyy” wychodziło mi przy każdym otwarciu paszczy. A jak widział wpatrzone w siebie moje maślane oczka i słyszał inteligentną wypowiedź „yyyyyyy”, to po prostu brać i nie patrzeć. Jednak on patrzył i słuchał, więc nie docenił mojej erudycji i elokwencji. Strasznie oporny był. Oj, fajne były to czasy. Przerzucam teraz te moje zapiski. O Marcinie w sumie naliczyłam 3 zeszyty. Myślałam, że na jednym jednak dałam sobie spokój, ale nie, ja uparta byłam. I jak durnia z siebie robić, to na całego. O! ile ja wierszydeł do tego Marcina wysmarowałam. Pamiętam, że mu nawet je podarowałam. A potem jak już rozsądek jednak wrócił na odpowiednie miejsce (bo niestety czasami mózg nie działał synchronicznie z moimi odruchami), to wstyd mi było jak cholera. I już miałam wizję, jak on leży w łóżku ze swoją dziewczyną, czyta na głos i ryją ze śmiechu (a pech chciał, że później z nią studiowałam). No, jeszcze była nadzieja, że zaraz po ich otrzymaniu ciepnął je do kosza, spluwając przez lewe ramię ze trzy razy, by odpędzić od siebie „yyyyyystwora”. Cofnęłam się w przeglądaniu dzienników jednak do podstawówki, bo widzę, że liceum zdominowane jest przez „popatrzył na mnie”. Okazuje się, że najfajniej było w siódmej i ósmej klasie. Trochę adoratorów było. Miałam nawet wtedy pierwszego chłopaka Piotrka, z którym doszliśmy przez rok do etapu „wziął mnie za rękę”. Niestety rzuciłam biedaka. Potem jeszcze coś próbował, ale ja wtedy miałam w zanadrzu Andrzeja, Marcina (innego), Mariusza i Krzyśka. Oj, co my za prywatki robiliśmy. Brata przedstawiałam jako zakałę rodziny, bo wmówiłam mu, że to znaczy zupełnie co innego niż znaczyło, a on się cieszył. Młodszy był, więc chciał popatrzeć, jak wyglądają prywatki starszych, trudno było się go pozbyć. Wiem, niedobra siostra byłam. Biję się za to w piersi z pokorą. Fajnie tak powspominać. A tak nawiasem mówiąc, to potem ten Marcin w liceum nieźle przytarł mi nosa. Taka lekcja pokory. Pamiętacie też swoje pierwsze miłości? To drżenie w sercu? Motyle w brzuchu? Karuzelę w głowie? A pierwszy pocałunek? To stuknięcie zębami o zęby? 