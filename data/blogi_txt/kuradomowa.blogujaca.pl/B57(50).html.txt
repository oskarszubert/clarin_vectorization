Dzisiaj kolejny szok. Jem śniadanko, piję herbatkę, a w ręku gazeta. W końcu człowiek musi wiedzieć, co się wokół dzieje. Czytam. Tu o sporcie, o wydarzeniach lokalnych, patrzę sobie na prognozę pogody. I nagle wpada mi w oko artykuł o służbie zdrowia. W sumie nie chce mi się czytać, bo jak jest, każdy wie. Ale jednak coś przyciąga moją uwagę. I czytam. I oczom nie wierzę, więc czytam jeszcze raz. Okazuje się, że Polak potrafi. Jak trudno zapisać się do lekarza specjalisty każdy chyba sprawdził, a jak nie, to ta droga przez mękę kiedyś mu się w końcu przydarzy. Ja tak miałam dwa albo trzy lata temu, kiedy moje Jajo miało kłopoty z żołądkiem i lekarka skierowała nas do dziecięcego gastrologa. Przyjmowało takich chyba dwóch w przychodni w mieście wojewódzkim (do którego miałam 40 km). Pojechałam, bo przecież Jajo skręcało się z bólu i nie wiadomo, co to mogło być. Ale skręcało się na tyle słabo, że do szpitala się nie kwalifikowało. Pojechałam, a pani w rejestracji lekko już poirytowana poinformowała mnie, że takie zapisy są tylko dwa razy w roku: w styczniu i w czerwcu. Był akurat maj. Ponadto w moim mieście żadnego gastrologa dziecięcego, który by przyjmował prywatnie (a miasto nie takie małe, ponad 70 tys. mieszkańców). Poczekałam. Jajo jakoś wytrzymało. 1 czerwca o godz. 8.30 zameldowałam się w przychodni. Rejestracja była od 8. Zdziwiłam się, że nie ma kolejki. Normalnie prawie Ameryka. Podchodzę do okienka, a pani na to, że numerków już nie ma.  - Jak to nie ma? – pytam w lekkim szoku i spoglądam na zegarek. - Było tylko 10 numerków i już wszystkie wydane – odpowiada pani, widać, że zdenerwowana. - Dziesięć? Jak to nie ma? Dla dziecka nie ma? – powtarzam, bo nie wierzę. - Proszę pisać skargę do NFZ. Ja nie mam siły już odmawiać rejestracji dzieciom. To chore! – odpowiada wkurzona już na maksa pani. – Co pół roku to samo. Lekko skołowana odchodzę od okienka. No, dobra, ale zanim ja napiszę do NFZ, zanim odpowiedzą, zanim znajdą gdzieś mi miejsce do lekarza, to Jajo mi się przekręci z tego bólu. Skończyło się jednak wizytą prywatną (w wielkim mieście). Okazało się na szczęście, że Jajo ma bóle brzucha na tle nerwowym. Taki nadwrażliwiec mi się trafił. Obecnie jest już lepiej. Życie ją powoli uodparnia na stres. No, ale nie o tym chciałam. Zaczęłam od artykułu. Okazuje się, że można sobie kupić miejsce w kolejce do specjalisty. Tak jak za dawnych czasów byli cinkciarze handlujący dolarami, tak dzisiaj handluje się miejscem do lekarza specjalisty. Według cennika podanego w gazecie kosztuje to 30 zł. Normalnie chore. Sztucznie przecież tworzy się w ten sposób kolejki. No, ale Polak nawet w kryzysie potrafi znaleźć sposób na biznes. Już sobie to wyobrażałam, jak krążą rejestracyjni cinkciarze i pod nosem tajniacko szepczą: „Gastrolog, gastrolog tanio”, „Kardiolog, kardiolog za 3 dyszki”. Przy okazji dowiedziałam się, że jest takie „Porozumienie 1 czerwca”, które stworzyło „Instrukcję przetrwania w polskiej służbie zdrowia”(http://1czerwca.pl/). W XXI wieku, w kraju znajdującym się w środku Europy trzeba umieć przetrwać, kiedy się jest chorym. Nawiasem mówiąc taka instrukcja jest ciekawa. Na pierwszym miejscu informacja o samochodzie – „musisz posiadać sprawny samochód”, by dojechać do szpitala. Po drugie – „zapomnij o uprzejmości”, walcz, kłóć się i nie odpuszczaj. Normalnie wszystkie szkoły przetrwania się przy tym chowają. Po trzecie „nie daj się zbyć i odesłać”. Jak trzeba zębami wbij się w podłogę, ale nie daj się wykurzyć. Oczywiście, najlepiej byłoby skorzystać z pomocy znajomego lekarza, ale nie każdy ma takie chody. Musisz uzbroić się w cierpliwość, bo czekają cię gigantyczne kolejki. No, chyba że masz kasę, to pójdziesz prywatnie i po sprawie. Ale kto ją ma dzisiaj? Tylko nieliczni. Nie uważacie, że to chore? Niestety na końcu tej instrukcji autorzy stwierdzają, że nie ma szans na poprawę, bo przecież dla polityków system zdrowia w Polsce to science fiction, oni leczą się w placówkach dla vipów, a to już przecież zupełnie inny świat, do którego zwyczajny Kowalski nie będzie miał dostępu nigdy, nawet w następnym wcieleniu. I jak człowiek tak popróbuje powalczyć ze służbą zdrowia, to szlag go trafia. A politycy zamiast zajmować się poważnymi sprawami, wymyślają tematy zastępcze. Teraz może zaplanują nam niedziele… 