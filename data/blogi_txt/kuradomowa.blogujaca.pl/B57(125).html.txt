Wybaczcie, ale nie mogę się powstrzymać, aby jeszcze jednego wpisu o Jaju nie popełnić. Przecież tak mnie na wspominki wzięło i wzruszenia, że ledwo opanować to mogę. Pisałam wczoraj, że Jajo maluje. Od najmłodszych lat zmysł estetyczny przejawiało i nawet jedzenie musiało ładnie wyglądać. Jajo nie cierpi sosów. Sosy psują estetykę potrawy. I na talerzu mięso nie może się dotykać z ziemniakami! Pamiętam jedno dość ciekawe zdarzenie. Kupiliśmy z ojcem Jaja narożnik. Zamarzył mi się jasny, elegancki, z piękną tapicerką. Kupiliśmy na raty i to chyba do końca naszego małżeństwa był najporządniejszy mebel w mieszkaniu. Nie mogłam się nim nacieszyć. Kolor kremowy w delikatne wzorki. Rano wstaję, Jajo biega po domu (miało chyba ze trzy latka) zadowolone. Przemyka mi pod nogami i pędzi do pokoju na nowy wypoczynek. Ha! Też się Jaju pewnie spodobał. Podążam za Jajem. I nagle szczęka moja ląduje u stóp, a włosy stają dęba. Na wszelki wypadek jeszcze szczypię się w dupsko. Nie pomaga jednak, obraz nie znika. Przed sobą widzę mój kochany nowiutki narożnik, a na nim uchachane Jajo. Tylko, że wypoczynek nie jest już taki jaśniutki jak był. Na całej długości oparcia ma wymalowane czerwone (takie job twoju mać) półkola. A Jajo z takim samym bananem na twarzy stoi i czeka na moją reakcję. Aż siadłam z wrażenia. - Jajeczko, moje kochane, powiedz mamusi, co ty zrobiłaś?  – pytam najspokojniej w świecie, ale mam ochotę to moje Jajo na jajecznicę przerobić. - A bo on był taki smutny – odpowiada beztrosko – i ja mu uśmiechy dorysowałam. – I duma Jajo rozpiera, a ja prawie na zawał schodzę. Kiedy już lekko doszłam do siebie, zrobiłam oględziny uśmiechów. Pastelowa kredka! I nie suche pastele, ale olejne! Przydzieliłam więc szmatkę Jaju i sobie i szorowałyśmy. Choć Jajo nie było zadowolone, że wypoczynek znów będzie smutny.  I jeszcze jedna historia z Jajem i kredkami mi się przypomniała. Jajo od przedszkola zdobywało od czasu do czasu jakąś nagrodę za rysunki. Ma zresztą ciocię, która pięknie rysuje i maluje, nawet swoje wystawy miała, więc uczyła trochę Jajo, jak się  kredkami posługiwać. I kiedyś ta ciocia podarowała Jaju kredki akwarelowe. Jajo stało się fanem tych kredek i wszystko nimi malowało. Zabierało je nawet do szkoły. To czas podstawówki. Piąta klasa. Jajo siedzi na lekcji, rysuje. Podchodzi do Jaja pani i pyta: - Jakimi kredkami to rysujesz, że osiągasz tak piękny efekt? - Akwarelowymi – odpowiada Jajo. - Nie ma takich. Są farby akwarelowe – odpowiada pani, a Jajo pokazuje napis na kredce. Tam jak byk stoi, że akwarelowe. A ponadto ciocia tak mówiła, a ciocia to świętość. I Jajo dyskutuje z panią. Skończyło się awanturą. Pani nakrzyczała na Jajo, że to ona jest tutaj nauczycielem i wie lepiej, a Jajo niech nie podrywa jej autorytetu. I od tej pory Jajo miało przechlapane. Było nawet zagrożone z plastyki i muzyki (bo to ta sama pani). Absurd totalny, bo Jajo na gitarze grało, pięknie malowało i zawsze wszystkie prace na czas oddawało. A pani sadziła jedynki. Ja odliczałam tylko do dziesięciu i rozmawiałam z wychowawczynią. No, ale mniejsza z tym. W gimnazjum były same szóstki.  Jajo potrafiło czasami coś tak powiedzieć, że w pięty poszło. A że wygadane było, więc sobie radziło. Choć nieraz prosiłam: „Jajo kochane, przemilcz, nic nie mów, nie odzywaj się”. A Jajo na to, że nie da się milczeć, jak się ma rację i nie można być w życiu hipokrytą, trzeba mówić prawdę. No i masz kuro edukację Jaja, twoje mądrości wyciągnięte jak na dłoni. Na jakiejś kolejnej lekcji pani każe dzieciom namalować to, co chcą. Jajo dla pewności pyta, czy wszystko mogą. Lubiło mieć zawsze jasne komunikaty. Pani potwierdza. Jajo maluje. A że było na etapie końskich łbów, smaruje. Tym razem miało ze sobą suche pastele. Podchodzi pani do Jaja i pyta: - Co to? - Łeb konia – odpowiada. - Zwierząt nie uczyliśmy się rysować, więc zwierząt nie wolno – odpowiada pani. - Ale… - A to co? – pani pokazuje na pięknie wycieniowaną uzdę (mieliśmy w domu takich namalowanych końskich łbów dziesiątki) – Nie cieniuj. Tego też jeszcze się nie uczyliśmy. - To następnym razem oddam kartkę z tym, czego nauczyłam się na lekcji – mówi Jajo  i po cichu dodaje – czyli oddam pustą.  – Pani niestety usłyszała. No i tak kariera Jaja na lekcjach u tej pani runęła w gruzy. A prosiłam, błagałam, by użarło się w jęzor i nic nie mówiło. Przecież nauczyciele to wrażliwy naród, nie wolno takich rzeczy robić. No, ale Jajo chlapnęło i tyle. Potem jeszcze próbowało za moją namową załagodzić sytuację i zaproponowało pani, że przyniesie na muzykę gitarę, zagra to, co jest w podręczniku, pokaże dzieciom instrument. Ale pani się nie zgodziła, kazała instrumenty na obrazkach w książce oglądać i jeszcze zgromiła Jajo, że od prowadzenia lekcji to jest tu ona. I takie to moje Jajo. 