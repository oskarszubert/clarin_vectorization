Zarzekała się żaba błota, jak ja przeczytania „Pięćdziesięciu twarzy Greya”. Stało się. Co prawda bardzo połowicznie (czy nawet w jednej czwartej), ale jednak. Ulabrzydula pożyczyła mi do przeczytania książkę. A ja targana głupią ciekawością, zajrzałam do niej. Ciekawa byłam o co tyle szumu. I skąd ten sukces wydawniczy, bo książka w wielkim nakładzie została wydana, zarobiła kupę kasy. Postanowiłam więc, że sprawdzę, wyrobię sobie zdanie. Przebrnęłam przez 160 stron bełkotu i jak doszłam do momentu w stylu: Ku.wa, ty dziewicą jesteś?! Dlaczego wcześniej nie powiedziałaś?!, to odpadłam. Dzielna byłam niesamowicie, że przebrnęłam przez te 160 stron, bo ciężko było. I już prawie do świętego Barnaby (bo to ulubione powiedzonko bohaterki) modły zaczynałam wznosić i prosić o litość. W końcu szlag mnie trafił, wkurw taki dopadł, że książką pierdzielnęłam. Co prawda mocno nią nie rzucałam, bo szkoda czytnika, ale normalnie jakbym miała papierowe wydanie, to ognisko w domu bym rozpaliła jak nic. I łapiąc się tej genialnej myśli o ognisku, znalazłam przyczynę, dla której bohaterka utworu zwraca się właśnie do św. Barnaby. Podobno ten święty w ikonografii najczęściej przedstawiany jest ze stosem lub płomieniami (wg Wikipedii). I tak pomyślałam, że to może jakaś ironia ze strony autorki. Może w książce jest głębszy sens? Może autorka zakpiła z czytelnika, czyniąc niemalże „patronem” swojej książki właśnie św. Barnabę? Może ona podpowiada nam przeznaczenie tego dzieła? Czyżby jakiś stosik? Nie muszę chyba także pisać, co się stało z bohaterką, kiedy przyznała się, że jest dziewicą. Wiadomo, toż to wstyd i hańba, żeby w wieku 21 lat jeszcze nie mieć doświadczenia. I Grey pomimo tego, że się „nie kocha”, ale „ostro pieprzy”, poświęcił się dla sprawy. No, ręce mi opadły do samej ziemi. I tak się zastanawiam, skąd sukces tej książki, bo to zwykła pornografia. Autorka absolutnie nie potrafi pisać o seksie. Masakra jakaś. Normalnie niesmak zostaje na długo. No chyba, że po tych 160 stronach w końcu jakiś sens będzie, język i styl lepszy, choć wątpię i już raczej podziękuję. Ale nie ukrywam też i przyznaję, że tylko autorce sukcesu pozazdrościć, sławy i pieniędzy. I może piszę to jak zazdrośnik pierwszej klasy.  Nie myślcie jednak, że ja taki świętoszek i scen erotycznych nie lubię. Lubię owszem, ale jak są dobrze napisane i czemuś służą. Seks dla samego seksu toż to sensu w literaturze głębszego nie ma. I chyba technicznie wszystkiego tak czytelnikowi w oczy nie trzeba pakować. Można śmiało zaufać jego wyobraźni.  Nie lada sztuką jest napisanie dobrej sceny erotycznej, bo tu o banał bardzo łatwo. Jedną z najbardziej erotycznych powieści, jaką przeczytałam, była „Teleny” Oskara Wilda. I jak ktoś musi o seksie, to polecam, bo napisane dobrze, z sensem. Tylko że sporo tam o gejach i ich orgiach, więc nie każdemu przypadnie do gustu. A tak nawiasem mówiąc, książka dzisiaj furorę powinna robić i dziwię się wydawcom, że nie wznawiają, bo przecież homoseksualizm dziś na topie i aż głupio być hetero. Rozumiem też, że muszą istnieć różne książki. Takie także. Ale na Boga, litości! Księgarnie promowały tę powieść, jakby co najmniej genialna była. A tu oczywiście tylko o kasę chodziło. Bo ludzi ostatnio jakoś tak na seks wzięło w literaturze. Po fazie wampirów przeszliśmy do powieści suto zakrapianych „erotyzmem”. A że na seksie zawsze można było zarobić, to czemu nie korzystać, nie?  I na koniec mam pytanie do Was? Znacie książki z pięknymi scenami erotycznymi? Z takimi wartymi polecenia? Żeby nie było wprost, technicznie i fizjologicznie, jak kto, komu i gdzie wpycha różne części ciała, ale tak zmysłowo, działając na wyobraźnię, a nie na żołądek, powodując odruch wymiotny? 