MÓJ  TATA   Mój tata ma raka. Raka prostaty. Niezłośliwego. W środę będzie operowany. Mój dziadek (ojciec mojego taty) też miał raka. Też raka prostaty. Zmarł w wieku ok. 60 lat. Nikt wtedy nie mówił o profilaktyce, a temat był wstydliwy. Pomimo tego, że wiele się o tym dzisiaj mówi i tak nie wszyscy mężczyźni pamiętają o profilaktycznych badaniach. Nie pamiętają lub wychodzą z założenia, że „mnie to nie dotyczy”. Od śmierci mojego dziadka mama faszerowała tatę różnymi specyfikami na bazie ziół, co by zapobiec chorobie. Nie wiadomo, czy miało to jakikolwiek wpływ na stan zdrowia, ale mama wierzy, że gdyby nie te magiczne specyfiki, byłoby gorzej. Nie jestem lekarzem i nie chcę o tej chorobie pisać z medycznego punktu widzenia. Chcę opowiedzieć pewną historię. Historię mojego taty, który wierzę, niedługo zapomni o swoim schorzeniu i dalej będzie cieszył się życiem. Moi rodzice od śmierci dziadka byli bardzo przewrażliwieni na punkcie raka prostaty. Pewnie jakieś genetyczne uwarunkowanie tej choroby istnieje. Pierwsze objawy były już dla nich sygnałem niepokojącym. Pojawił się częstomocz, oddawanie moczu w nocy, parcia na pęcherz. Pierwsze, co zrobił mój tata, to badanie krwi na poziom PSA. Tutaj już okazało się, że wynik jest nieprawidłowy. Lekarz przez badanie palcem guza przez odbytnicę stwierdził przerost prostaty. Dał skierowanie na biopsję. Nie wiem, jak takie badanie wygląda. Ale byłam wtedy z moim tatą w szpitalu. Czekając na korytarzu, nasłuchałam się opowieści starszych panów, którzy takie badanie już przeszli. Zapewniali, że nie boli. Ale mina mojego taty wychodzącego z gabinetu lekarskiego, świadczyła o czym innym. Potem się śmiał, kiedy nie mógł usiąść na swoich zmaltretowanych czterech literach. Opowiadał, że lekarz biopsję wykonuje przez odbyt. Oddaje „pistoletem” dwanaście strzałów przez jelito do prostaty. Żartował, że wie, jak czują się panowie innej orientacji. Materiał zostaje pobrany do oceny. Na wyniki czekaliśmy kilka tygodni. Postawiono w końcu diagnozę: nowotwór. Rozpacz. Niezłośliwy. Ulga. Termin operacji został ustalony za pół roku (to już w przyszłym tygodniu), dlatego że lekarze stwierdzili, że guz się nie rozwija i można spokojnie poczekać w kolejce. Znamy realia polskiej służby zdrowia. Jesteśmy jeszcze przed operacją. Używam celowo liczby mnogiej. To będzie wyzwanie dla całej rodziny (przede wszystkim emocjonalne). Z tego, co tacie powiedział lekarz, zostanie wypuszczony ze szpitala z cewnikiem, żeby nie blokować łóżka. Po tygodniu musi wrócić, żeby cewnik został usunięty. Będzie chodził w pampersach. Będzie musiał od nowa jak dziecko nauczyć się oddawać mocz, ponieważ zostanie odcięta część cewki moczowej. Podobno węzy chłonne są najbardziej podatne na przerzuty, więc trzeba je usunąć. Pewnie dla każdego człowieka to trudne. Jakoś tak przychodzi wtedy na myśl hasło „ludzka godność”… Jest jednak sprawa, która nie daje pewnie mojemu tacie spokoju. Seks. Niby mężczyzna może uprawiać seks do końca życia, jak ma szczęście (czasami ze wspomagaczami). Mój tata tego szczęścia nie ma. Erekcja będzie dla niego tematem since fiction. Podobno podczas operacji przecina się nerw odpowiadający za erekcję. Dla mężczyzny musi to być trudne. Ale wiadomo, ważniejsze życie niż baraszkowanie w łóżku. Chociaż pobaraszkować dalej będzie mógł, tylko inaczej. Głupio tak mówić o seksie i o własnych rodzicach. Seks i rodzice to tematy wzajemnie się wykluczające, bo nikt nie chce dopuszczać do siebie myśli, że rodzice „robią jeszcze TE rzeczy”. Jest taki dowcip (tata mi opowiedział). Kobieta żali się koleżance: „Mój mąż jest trzystuprocentowym impotentem.” „Jak to?” – pyta tamta. – „Chyba stuprocentowym?”. „Nie, trzystu, bo zanim spadł z drabiny i stracił ręce i język, był stuprocentowym impotentem”. W jednym z filmów amerykańskich (nie pamiętam tytułu) bohaterka zmusiła lekarza, by wykonał operację w taki sposób, by nie przecinać tego „męskiego” nerwu. Lekarz na to zdenerwowany: „Musiałbym wtedy operować dwie godziny dłużej i na golfa się spóźnię.” To film. Ja nie jestem lekarzem, nie znam się. Ale jakoś tak dziwnie w mojej głowie kołacze się myśl, że może można zrobić tę operację inaczej. No, ale czas! A czas kosztuje. A polska służba zdrowia biedna. A taki mężczyzna pewnie seksem się już nacieszył, więc co tam. Trach! I żegnaj „figo fago”! Niech się cieszy, że ratuje mu się życie! I cieszy się, cieszy! I to jak! Dzięki temu, że mój tata się badał, zdiagnozowano raka w samą porę. Więc może, kochani panowie, by jak najdłużej korzystać z cielesnych uciech życia i podziwiać w lustrze swoje dumnie wyprężone przyrodzenie czy jak wolicie, „pełną stójkę”, warto pamiętać o profilaktyce? A jak was tej „pełnej stójki” pozbawi skalpel lekarza, to też nie martwcie się, bo dalej was będziemy kochać! Ale badajcie się, by żyć dla siebie i dla nas jak najdłużej, bo życie jest takie piękne! Nawet bez seksu (chyba…) Na koniec jeszcze pozwolę sobie zacytować wiersz mojego taty. Niech będzie odzwierciedleniem jego poczucia humoru. „Figo fago” Kiedyś był figo fago. Wysportowany był i sprężysty. Robił figury, że dech zapierało. W stójce potrafił trwać godzinami. Dzisiaj już pełnej stójki nie zrobi. Teraz najlepiej, zwis mu wychodzi. Więc wisi leniwie, moi kochani, obok luźnego worka z jajami.   * zdjęcie z Wikipedii, autor: Rico Heil 