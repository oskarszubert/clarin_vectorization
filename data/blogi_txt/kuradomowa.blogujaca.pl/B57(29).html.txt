Jazda tramwajem to skarbnica nowych tematów. Tak ostatnio stwierdziłam. Byłam świadkiem smutnego zdarzenia, jak to kieszonkowcy opróżnili pewnemu panu kieszenie. Co prawda nie widziałam kieszonkowców w akcji, a raczej skutki ich działania. Jedziemy sobie spokojnie tramwajem. Tłok. Ludzie się cisną, przepychają. Ja jak zwykle z ciężką torbą w garści i torebką na ramieniu (też dość ciężką, bo wyładowaną książkami). Jedziemy. Po kilkunastu minutach opustoszało. Usiadłam z ulgą. I nagle pewien pasażer jakoś nietypowo zaczął się zachowywać. A że w tramwaju się mocno rozluźniło, mogłam sobie spokojnie obserwować życie toczące się obok mnie. Pan podszedł do drzwi, jakby chciał wysiąść. Nagle ręka w kieszeń. Zatrzymał się. Wrócił do miejsca, w którym siedział. Buch na ziemię. Czegoś już w panice szukał. Znów łapki w kieszeń. Minę miał nietęgą. I nie dziwię mu się wcale. - Czy ktoś z państwa nie widział, żeby wypadł mi telefon? – zapytał w końcu. Tramwaj już jechał. Pan nie zdążył wysiąść, ale teraz ważniejszy miał problem. Ludzie po sobie. Nikt nie widział. Schylamy się. Patrzymy pod nogi, bo może wypadł. Potoczył się. A nic nie widać. Ani śladu. - Kurdę – rzucił pan w końcu. – Ukradziono mi telefon. Szlak by to trafił! I ludzie po sobie z przerażeniem. Każdy łapkę do kieszeni. Sprawdza, czy ma to, co tam włożył. Panie szybkim ruchem sprawdzają zapięcia torebek. Ja również. Dyskretnie, żeby złodziej nie wiedział, w której kieszonce, co mam poutykane. Telefon jest. Mój oczywiście. Pan swojego nie znalazł. Wysiadł lekko załamany. I ja wtedy sobie uświadomiłam, że gdyby mi mojego starego rupcia ktoś zakosił, to w zasadzie szlag z tym telefonem. Ale kontakty w nim zapisane! Przecież ja nie znam żadnego numeru na pamięć. Do nikogo! 112 tylko pamiętam. A i jeszcze inne alarmowe. A tak to czarna dziura. Nawet do domu nie pamiętam, bo od pół roku nowy numer dopiero posiadam i jeszcze się nie nauczyłam. Stary pamiętam, przez kilkanaście lat się utrwalił, nowego ani w ząb. Bo po co? Jak  w kontaktach zapisane i do domu nie dzwonię. 