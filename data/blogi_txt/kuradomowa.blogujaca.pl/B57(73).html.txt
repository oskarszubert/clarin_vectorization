Stali bywalcy tej strony być może pamiętają, jak pisałam panegiryczny tekst o Poczcie Polskiej. Byłam bardzo zadowolona z ich usług. Do wczoraj. Normalnie wczoraj mnie lekki wkurw ogarnął i mało pani nie pogryzłam przez słuchawkę telefonu, kiedy wygłaszałam swoje pretensje. Normalnie Mężuś już chciał zaszczepić mnie przeciw wściekliźnie, bo pianę na pysku miałam dość pokaźną. Do tego oczy krwią zaszły i jakiś morderczy instynkt mi się włączył. Dobrze, że pani nie sięgnęłam przez tę słuchawkę, bo pewnie akurat ta była bogu ducha winna. A zaczęło się od Jaja, które pożyczyło od przyjaciółki kartę do kamery. Kartę trzeba było oddać, jednak przyjaciółka mieszka 50 km dalej i w dodatku wyjechała wczoraj na jakiś koncert, potrzebowała więc karty. Jajo miało dwa wyjścia. Po pierwsze, pojechać do przyjaciółki i osobiście oddać jej kartę, wydać 30 zł na bilet, „zmarnować” około 4-5 godzin, a w domu przecież ma gościa – kuzynkę, którą niezręcznie zostawiać samą. Po drugie, wysłać przesyłkę kurierem (myślałam, że góra za dwie dyszki), pod warunkiem, że dostarczy ją pod wyznaczony adres następnego dnia do godziny 15. No to ja po przeanalizowaniu plusów i minusów każdej z opcji, wybrałam drugą. Internet. Szukam kuriera. A że wpadł mi w oko Pocztex i w zasadzie nie wysyłałam do tej pory niczego w ten sposób, i nie miałam żadnego doświadczenia w tej kwestii, postanowiłam skorzystać z ich usług. Telefon. Dzwonię na pocztę. Pytam co i jak. Pani obiecuje, że do 15 następnego dnia przesyłka na 100% dotrze do adresata. No, to super. Idziemy. Jeszcze na wszelki wypadek panią w okienku pytam o to samo, ona potwierdza, że na pewno będzie do 15. To spoko. Wysyłamy. Pani podaje cenę 34,44 zł. Trochę szczena mi opadła, bo nie takiej sumy się spodziewałam. Żeby kurier tyle kosztował? To lekka przesada. Ale że czasu niewiele, bo już było po 12 i nie wiedziałam za bardzo, gdzie szukać i kogo. Nadałam. I co? I dupa zimna. Wczoraj o 16 przyjaciółka Jaja dzwoni cała w stresie, bo karty nie ma. Nożesz! Szlag człowieka trafia. Czuję się podwójnie oszukana przez panie z poczty. Oczywiście bardzo uprzejmie z uśmiechem na twarzy sprzedały mi ten kit za ponad trzy dychy. To już taniej byłoby, gdyby to Jajo jednak osobiście pojechało. Przynajmniej pewność by była.  Tak mnie wkurzyli, że dzwonię wczoraj do siedziby firmy. Mówię pani, jak mnie oszukano, przesyłki nie dostarczono i że składam reklamację, i że mają robić, co chcą, ale przesyłka ma dotrzeć, i że w gumy lecą! A pani mi na to, że to kobiety na poczcie mnie okłamały, bo zgodnie z ich regulaminem przesyłka trafia do adresata na następny dzień, ale do 20 lub do 16 (do firm), a na pewno nie do 15. I pyta, dlaczego do nich nie zadzwoniłam, by się upewnić. No, kurza twarz, to może do samego prezesa czy innego czorta powinnam jeszcze zatelefonować, by się upewnić, że nie kłamią. A człowiek przecież ufny, w innego człowieka wierzy, więc jak dwie niezależne od siebie osoby powiedziały to samo, to musiało być prawdą. Normalnie mnie w bambuko zrobiono. I to elegancko, uprzejmie za trzy dyszki. Tak teraz odwołuję wszystkie moje wcześniejsze zachwyty pocztowe, bo oszukali mnie, dziady jedne. I na pewno złożę skargę u naczelnika! Bo żeby tak człowiekowi w żywe uszy i oczy nakłamać?! No, chyba że mi przejdzie… 