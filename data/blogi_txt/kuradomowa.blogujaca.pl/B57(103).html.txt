Wpis miał być dopiero we wtorek, ale oczywiście nie wytrzymałam. W sobotę byliśmy na imprezie urodzinowej w zamku w Gniewie. Jubilatka świętowała z wielkim hukiem. Dosłownie, bo nawet wystrzał z działa miał miejsce. Atrakcji było co niemiara, nawet nocne spacery po zamku. Żałowałam, że nie wzięłam aparatu. Nie miałam też przy sobie telefonu, więc nie udało mi się uwiecznić tej chwili. Niezłą atrakcją były lochy i sale tortur. Polecam. Nawet nie myślałam, że można być aż tak pomysłowym w zadawaniu innym bólu. Na imprezie było ponad 40 osób. Oprócz solenizantki i jej córek nie znaliśmy nikogo. No, jeszcze pana wiceministra, ale jego tylko z telewizora. I powiem Wam, że gdyby w naszym kraju było tak, jak tańczył przedstawiciel rządu, to byłoby całkiem nieźle. Nie odstępował żony na krok, ale można było przynajmniej popatrzeć, jak się „wyższe sfery” bawią. Raz nawet by nas zdeptał w tym podrygiwaniu na parkiecie, ale pięknie się uśmiechnął i przeprosił, więc ma wybaczone. Głupio być na imprezie, gdzie nie zna się nikogo. Obok nas siedzące pary chyba były w tej samej sytuacji co my. Wymieniliśmy grzeczności i tyle. Ale stwierdziliśmy z Mężusiem, że świetnie się bawimy we własnym towarzystwie i wyskakaliśmy się za wszystkie czasy. Co prawda trochę potrwało, zanim złapaliśmy wspólny rytm, ale w końcu daliśmy radę i muzyka nam nawet nie przeszkadzała. Oczywiście imprezę zaczęliśmy od takiego faux-pas, że normalnie mieliśmy ochotę zapaść się pod ziemię. No, ale trudno. Poszło. Sukienka wytrzymała, nie było nawet źle. Cieszyłam się, że dokonałam dobrego wyboru, bo towarzystwo było baaaardzo eleganckie. Stwierdziłam też, że nie dla mnie takie imprezy. Na drugi dzień normalnie nie wiedziałam, jak funkcjonować. Mózg odmówił posłuszeństwa. Gardło bolało, bo oczywiście drzeć się trzeba było na parkiecie, bo jakżeby nie. Obiad robiłam normalnie po omacku, jak śnięta.  I doszłam do bardzo odkrywczego wniosku. Jak bardzo jest ważna wielkość dziurki, każdy wie. Zanim zacznie się używać, koniecznie trzeba ocenić, czy wąska, czy szeroka. A nie tak rachu-ciachu bez pomyślunku. No, ale jak mózg szwankuje, to potem zapomina się, że dziurka jednak na tyle szeroka, że jak się sypnie, to sól leci jak z worka. A cofnąć się nie da. I tak pół Wieliczki ląduje na talerzu. No, ale dzisiaj mózg odzyskuje równowagę. Jest dla niego nadzieja. 