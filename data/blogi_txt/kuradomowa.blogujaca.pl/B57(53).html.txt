Dzisiaj robię pierwsze podejście do zmiany tematu. Pewnie całkiem się nie uda, ponieważ przypomniałam sobie parę rzeczy, które chciałabym Wam pokazać na zdjęciach. Ale najpierw o moim kocie. Kiedy wróciłam ze Szwajcarii czekał mnie w domu obraz nędzy i rozpaczy. Kot miał obklejoną brodę czymś lepkim i śmierdzącym. Waliło mu strasznie z paszczy. Nawet się nie cieszył na mój widok. Był niepokojąco gorący i osowiały. W pierwszej chwili podejrzenie padło na mojego Mężusia, bo jak wiadomo toczy wojnę z kocurem. I już zaczęłam myśleć, że Mężuś wyciągnął jakieś ciężkie działo do walki z Nutusiem, który nie bardzo chciał ograniczyć swoje terytorium do naszej posesji i z wielką ochotą przedostawał się do sąsiadów, by przez okno w ich kuchni poobserwować okolice z tamtej strony i przy okazji skubnąć (czytaj: wyżreć to, co się da) coś z miski Gieni – czarno-białej kotki. Na drugi dzień po przyjeździe popędziłam do weterynarza. Pytałam Mężusia i Jajo, co zrobili kotu. A oni oczywiście niewinni, choćby kołem ich łamać, nic nie widzieli i nie słyszeli. Kot był normalny i dopiero w momencie mojego przyjazdu mu się pogorszyło. No, okej. Może im uwierzę. Nutuś pewnie jako jedyny członek rodziny tak bardzo tęsknił za mną, że się w końcu pochorował. Co dziwne, weterynarz potwierdził, że tak też się zdarza. Od razu mi się milej na sercu zrobiło, bo przynajmniej ktoś z tej miłości i tęsknoty za mną jest w stanie się pochorować. Podczas badania wypadł mu bardzo zniszczony śmierdzący ząb. Lekarz stwierdził, że ma jakiś stan zapalny. Czort wie. Nutuś miał w dodatku prawie 40 stopni gorączki. Nie wiem, jaką temperaturę ciała mają normalnie koty, ale faktycznie czułam, że jest gorący. Biedaczek musiał ścierpieć termometr w dupsku. I chyba mu się nie podobało. Warczał jak mógł. A że rzadko to robi, to jeszcze kaszlał z wysiłku. Weterynarz przepisał mu po dwa zastrzyki przez 4 dni. W poniedziałek idziemy do kontroli. Mężuś oczywiście nabija się z kota. Każe mu się uśmiechać i cieszy się, że mamy kota szczerbola. Nie analizujcie tego, proszę. U nas nie wszyscy tak do końca są normalni. Najważniejsze jednak, że kotu się poprawia. Sporo go kosztowała moja wyprawa do Szwajcarii. Wiedziałam, że jakoś temat wywołam… Soooorki    A więc a propos Szwajcarii… (wiedziałam, że będę wracać do tematu), to chciałam Wam pokazać jeszcze, jakie poczucie humoru mają Szwajcarzy. Obejścia ich domów są niesamowicie zadbane. Już sam brak śmieci na chodnikach można by potraktować jak niezły dowcip. Wczoraj, wracając ze sklepu ulicami mojego miasta, wspominałam ten porządek (pewnie długo będę porównywać). U nas jak zwykle syf. Kosz stoi, a obok pełno śmieci. Nie wiem, czy u nas coś z celnością nie tak, czy takie wiatry wieją, że wywiewają z pojemników, czy może Polacy w ten sposób znaczą teren.  No, ale miało być jeszcze o Szwajcarii. W tamtejszych ogródkach można czasami spotkać krasnale. Wiadomo, że taki krasnal ogrodowy to król kiczu, ale te szwajcarskie były urocze. Malutkie. Stały w niektórych ogródkach, ale też w oknach.  Jednak mistrzostwo świata stanowiła ta sympatyczna parka lekko wkopana z wrażenia w ziemię.   Pewnie tak leżakują i Alpy podziwiają. W zasadzie też mogłam się tak podkopać i nie dać ruszyć, nie? Mogłabym tak leżeć i podziwiać przepiękne góry. Tylko że pewnie robale by mi się do dupska dobrały, więc może to nie byłby najlepszy pomysł… 