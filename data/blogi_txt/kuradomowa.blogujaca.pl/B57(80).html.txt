Jestem obecnie w trakcie lektury książki „Pamiętam cię”. Polecił mi ją kolega. I nie wiem, czy on mi tak z życzliwości, czy może postanowił pozbyć się mnie z tego świata. Bo czytam i umieram normalnie ze strachu.   Dawkuję sobie po około 50 stron na wieczór, a potem kitram się iść do toalety. Wczoraj wieczorem to samo. Książka ma niesamowity klimat.  „Pamiętam cię” to kryminał, ale utrzymany w konwencji horroru. I autorka tak buduje atmosferę, że normalnie potem boję się jak głupek. A wczoraj po przeczytaniu, jak zawsze tulę się do swojego Mężusia, który jeszcze czyta. I nagle widzę, że w pokoju obok światło się pali. No, ale pomyślałam, że to może lampa z ulicy, bo Mężuś twierdził, że komputer wyłączył. No, okej. On skończył czytanie, zgasił światło, a tam za drzwiami ciągle świeci. I w dodatku zaczęło migać, a potem doszły jeszcze odgłosy. Normalnie jak w książce. Bohaterowie też je słyszeli. No, to ja już kołdrę mam prawie na oczach i w strachu proszę Mężusia, żeby sprawdził. Jemu się nie chce, no, ale w końcu postanawia iść i zmierzyć się z tajemniczym światłem i głosami. Wrócił cały. Okazało się, że telewizor się włączył. Może kocur nadepnął na pilota łapą. Uff! Odetchnęłam, ale od razu przypomniała mi się pewna historia. Byłam wtedy jeszcze studentką i na weekend przyjechałam do domu. Rodziców i brata akurat nie było.  Pamiętam, że późna godzina się zrobiła, a ja herbatka i telewizorek, zadowolona korzystam ze spokoju. Puszczam sobie wodę do wanny i oglądam jakiś horror w TV. To było jeszcze wtedy, gdy byłam młoda i nieustraszona. O diabłach w filmie było. A nagle słyszę, jak w przedpokoju ktoś wali w drzwi od łazienki. Od wewnątrz. Normalnie jakby ktoś siedział w środku i nimi trząsł. No, kurza twarz! Stanęłam jak wryta. Nogi mi się zrobiły miękkie jak z waty. Nie wiem, co robić. A tu nagle spod drzwi para. Normalnie piekło mam w łazience jak nic. Chcę biec na korytarz i wołać pomocy, ale patrzę na zegarek, a tu już po północy. No, nieźle, bo godzina na wylądowanie piekła w mojej łazience też odpowiednia. Stoję więc tak w tym przedpokoju. Serce wali. Widać jak bluzka mi się rusza, tak łomoce pikawa. Cycki chyba ze strachu zaczęły falować. Normalnie, zaraz zejdę na zawał. Nogi drepczą w miejscu. Chętnie by poniosły, tylko nie wiedzą dokąd tak w środku nocy, bo mózg nie może się zdecydować. No, w końcu rozum powrócił. Bo przecież trzecie piętro, więc piekło by ot tak z ziemi na taką wysokość nie poleciało… Najpierw musiałoby się znaleźć na parterze, a nie ot tak na wysokościach, nie? W końcu się decyduję. Łapię za klamkę. Otwieram drzwi. A tam piekło. Prawie. Gorąca woda rurami zapieprza, a najwięcej z piecyka gazowego, który trzęsie się jak opętany. Normalnie jakiś diabeł z piekła rodem w niego wlazł i tarmosi we wszystkie strony. Woda z kranu już nie leci, tylko ta para rurami zasuwa. Chwytam jakąś kurtkę z wieszaka, żeby się nie poparzyć i piecyk wyłączam. Odkręcam też mocniej wodę. Po chwili, kiedy gorąca woda spływa z rur, wszystko się uspokaja. Nie mam jednak pewności, czy jakimś krucyfiksem dziada potraktować nie powinnam. Ale normalnie oczyma wyobraźni widziałam jak ja, mój piecyk, moja łazienka i moje mieszkanie (częściowo z sąsiadami) lecimy sobie w powietrze w siną dal.  Egzorcysty do piecyka nie wezwałam. Skończył biedak na śmietniku albo na skupie złomu, bo panowie, którzy go wymieniali, byli cali uchachani, że mogą sobie go zabrać. Nie wspomniałam im jednak o jego demonicznej mocy. Od tej pory boję się wszelkich horrorów (i piecyków również). Bo takie piekło sobie zafundowałam w domu, że hej. Do grobowej deski będę pamiętać telepiące się drzwi i parę wydobywającą się spod nich. 