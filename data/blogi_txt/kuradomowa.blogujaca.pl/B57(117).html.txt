Każdy, kto ma lub miał w domu nastolatka/nastolatkę, wie, że to trudne zadanie wychowywanie takiego osobnika. No, ale każdy musi przez to przejść. Jak przez ospę. Ostatnio poproszono mnie, abym napisała, jak Jajo zniosło przeprowadzkę w inne miejsce i chyba trochę w inne życie. Bo wyrwanie szesnastolatki z jej środowiska mogłoby się wydawać trudne. Przecież to wiek, kiedy wszystko się wie najlepiej, świat jest zły, należy go zmieniać. Nastolatek wierzy, że to właśnie jemu uda się to zmienianie świata, że on wszystkim pokaże. W dodatku okazuje się, że starzy to straszne wapniaki i nie na wszystkim się znają, a koledzy to fajni ziomale, z którymi przyjaźń będzie trwała poza grób. Ponadto człowiek czuje się na tyle dorosły, że chce popróbować różnych zakazanych rzeczy. Bo co mu będą zakazywać, nie?  Tak to mniej więcej wygląda, przynajmniej tak ten okres zapamiętałam, bo co myśli dokładnie Jajo, nie wiem. Co prawda Jajo okres burzy i naporu przeszło bardzo łagodnie i nie było większych kłopotów, ale kilka siwych włosów mi przybyło w tym czasie niewątpliwie. I mam nadzieję, że już się w tej materii Jajo więcej nie rozwinie (odpukuję w niemalowane).  Przeprowadzki bałam się bardzo. Ze względu na Jajo też. Ale okazało się, że Jajo wśród innych jaj czuje się wyśmienicie i nieważne, skąd te jaja pochodzą. Wystarczyło delikatnie przełożyć z jednej wytłaczanki w drugą. Zaaklimatyzowało się bardzo szybko. I jeszcze przed podjęciem decyzji, mówiłam Jaju co i jak, mówiłam o swoim strachu, bo przecież bałam się, że coś nie wyjdzie. Wiadomo, jak człowiek raz się sparzył, to potem dmucha na każdego faceta i lodem na wszelki wypadek okłada. Jednak Jajo było pełne entuzjazmu, bo Mężusia polubiło od pierwszego wejrzenia. Cwaniak wiedział doskonale jak Jajo podejść. I jak ja mówiłam do Jaja: – A jak się pokłócimy z S. albo coś? – To ono na to, wzruszając ramionami: – No coś ty, mamo. Z S. można się w ogóle pokłócić? No, fakt, nie da rady. Mężuś to oaza spokoju. Jajo już oczyma wyobraźni urządzało swój nowy pokój. Oczywiście towarzyszyło nam w wyborze chatki marzeń. I nawet jak nie mieliśmy pieniędzy, aby urządzić od razu cały dom, to pokój Jaja był dla nas priorytetem. Ma dokładnie tak, jak chciało. Znało budżet, wiedziało na co może sobie pozwolić. Chcieliśmy, by czuło się dobrze w nowym miejscu.  Jajo zaplanowało sobie szkołę w Gdańsku. I żadne prośby nie pomogły, aby uczyło się na miejscu. Jajo się zaparło i co dzień 45 km dojeżdża. Takie to moje Jajo uparte. Czasami zmęczone, na twarz pada, ale daje radę. Z koleżankami z poprzedniego miejsca utrzymuje kontakty. Jej przyjaciółka nas odwiedza. Niedługo przyjeżdża, bo ferie. Tylko że durnowato ktoś wymyślił, że dzieciaki mają ferie w różnych terminach. Małgosia przyjedzie, a Jajo będzie pomykać do szkoły. No, ale trochę mi potowarzyszy, bo to taka moja prawie druga córcia (powtórki do matury zrobimy). Przyjaźnią się z Jajem od 11 lat. Jajo w nowym miejscu ma nowych znajomych. I tam, gdzie się uczy, i tu, gdzie mieszka. Zawieranie znajomości dla młodych ludzi to mały pikuś. To chyba nam dorosłym przychodzi trudniej i ja czuję się tutaj trochę wyrwana z korzeniami, ale też nie narzekam. Mam przecież swojego Mężusia i Jajo. A i świetną sąsiadkę, z którą od czasu do czasu pokawkujemy i siostrzenicę Mężusia, z którą też uda się czasami gdzieś wyskoczyć na ploteczki. W końcu też blogerka. Ale wiem na pewno, że gdyby Jajo w momencie podejmowania decyzji powiedziało stanowcze „nie”, to nie przeprowadziłabym się. Przecież to również życie Jaja. Do tej pory dawałyśmy sobie radę we dwie, więc nie wyobrażałabym sobie przeprowadzić Jaja na siłę. Czekałabym pewnie, aż Jajo wyfrunie z domu. Nie wiem tylko, czy S. czekałby tak długo. Na szczęście nie musieliśmy sprawdzać. Zresztą moje Jajo jest bardzo dojrzałe i rozsądne. Zawsze powtarzało: „Mamo, ty nie możesz być sama, bo ja się kiedyś wyprowadzę i co wtedy?” Takie mi się to moje Jajo udało. 