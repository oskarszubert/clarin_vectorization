Małe dziecko, mały problem, duże dziecko – problem kosmiczny. Podobno. Sprawdzam to od lat na swoim Jaju i stwierdzam, że prawda. Jajo jest w drugiej klasie LO. A co oznacza druga klasa? Wiadomo, połowinki! Dla Jaja to tylko połowinki, dla mnie przeżycia z pogranicza życia i śmierci. Ale żeby nie było nudno, jak się skończą połowinki, zaczną się osiemnastki. I moje serce już chyba tego nie zniesie. A Jajo oczywiście świetnie się bawi. I nie ogranicza się absolutne do swoich połowinek. W weekend były połowinki ogólniaka w miejscowości, w której mieszkamy, a niedługo zaczną się tam, gdzie chodzi do szkoły, więc może to potrwać kilka tygodni.  W tamtym roku raz było na połowinkach. Bo to teraz taki zwyczaj, że nie tylko „solenizanci” je obchodzą, ale cała szkoła. Ba! Nawet „całe szkolne miasto” i nie tylko. Za moich czasów takie imprezy miały miejsce w szkolnej sali, bez osób towarzyszących w dodatku pod czujnym okiem nauczycieli i rodziców. Dziś z reguły szkoła umywa ręce. I nie dziwię się. Samorząd szkolny sam organizuje imprezkę, w dodatku w jakimś klubie, gdzie można wejść za okazaniem legitymacji i wejściówki. A że wejściówki można kupić w dowolnej ilości, nikt nie panuje nad tym, kto wchodzi na imprezę. Gdybym chciała, to mogłabym od Jaja taką wejściówkę zakupić i wejść podpatrzeć, oczywiście w dobrym młodzieżowym kamuflażu. I kiedy ten argument przedstawiłam Jaju, że przecież każdy stary też może wejść. Jajo stwierdziło, że przecież nikt o zdrowych zmysłach wapniakom wejściówki nie sprzeda. No, tak. Logiczne. Najbardziej mnie jednak przeraża, kiedy Jajo odwozimy i przywozimy. Przed lokalem młodzież. Na parkingu pomiędzy samochodami. Dachy samochodów robią za stoliki. Na nich piętrzą się buteleczki i puszeczki z piwkiem i wódeczką. Ba! Nawet whiskacz mi przed oczami śmignął. Taka ta młodzież wyrafinowana.  Kiedy tak przyjechaliśmy po Jajo w tamtym roku (bo w tym było zaledwie ponad godzinkę), to przed lokalem, akurat na wysokości naszego samochodu dwie dziewczyny trzecią podnosiły z ziemi. Ta wypuszczała przed siebie pawie w zawrotnej ilości. Dziewczynie przytrzymywano głowę, coby nura w te swoje rzygowiny nie zaliczyła. A ja wtedy na to patrzę. Dzwonię do Jaja, bo miało wyjść i się ewakuować. I już normalnie prawie schodzę z tego świata, bo przed lokalem chyba nie ma trzeźwej żywej duszy. No, ale ulga, Jajo wylazło o własnych siłach. Nic nie piło. Opowiedziało jak było i już się zarzekło, że nigdy na taką imprezę nie pójdzie. A mnie kamień z serca. No, ale to było rok temu. Jajo zapomniało, jak to jest i znów w piątek kazało się zawieść na połowinki. Na szczęście po półtorej godziny dzwoniło, by je zabrać.  To były najdłuższe półtorej godziny w moim życiu. Bo ja oczyma wyobraźni widziałam wszystkie najgorsze rzeczy, jakie matka może sobie wyobrazić. I odetchnąć w zasadzie też za bardzo nie można, bo za chwilę w końcu właściwe połowinki – jej klasy. Potem osiemnastki. A że Jajo dość towarzyskie i paczkę przyjaciół ma dosyć sporą, więc już sobie wyobrażam te weekendy, kiedy nie śpię. I od okna do okna. Zegarek.  Obserwacja cyferek. I cholera mnie trafia, że tak wolno się zmieniają. A instrukcji obsługi nastolatki nikt mi nie wręczył na porodówce. Skąd ja mam wiedzieć, co robić, by się nie denerwować? I jak przeżyć te osiemnastki i połowinki? A jak pierwszy alkohol, fajki i seks? Ożeż, aż skóra cierpnie na samą myśl. A może jednak za nóżkę łańcuszkiem do łóżka przywiązać i przeczekać wszystkie imprezy? Tak do trzydziestki Jaja. A niech tam, może nawet do czterdziestki! 