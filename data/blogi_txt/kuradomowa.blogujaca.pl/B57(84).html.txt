W piątek pomykam sobie jak zawsze mercedesem. Stać mnie przecież. 2,10 tylko bilecik kosztuje. Siedzę nawet wygodnie, bo niewielu ludzi, naprzeciwko mnie dwie kobietki siedzą. Rozmawiają. A że nie da się tego nie słuchać, więc słucham. Panie w rękach dzierżą niczym tarcze karty rejestracyjne z urzędu pracy, więc domyślam się, że właśnie stamtąd jadą i pewnie bezrobotne. Już prawie rękę im podaję, by jednoczyć się w bólu. Na szczęście się powstrzymuję.  Słucham dalej. A one jedna do drugiej: – Twój w przedszkolu? – pyta ta z lewej. – Tak – odpowiada ta z prawej. A ja niczym bystrzacha pierwszej klasy domyślam się, że nie o męża jej chodzi. – A ile teraz płacisz za przedszkole? (z lewej) – Kiedyś płaciłam 420, teraz jak jest za złotówkę, to stówę [sic!]. Ale wiesz, na dziesięć godzin go zapisałam, więc się opłaca. (z prawej) – A ile on już ma? (z lewej) – 5 lat. Nie pęta mi się pod nogami, nie ryczy, mogę sobie spokojnie pójść do miasta, a jak przyjdzie jakaś klientka do domu, to jej spokojnie włosy zafarbuję. (z prawej) – A pewnie. Masz przynajmniej spokój. Moja ma 3 i pół, daję ją tylko na 5 godzin. (z lewej) I tak jak tego słucham, to tak lekko (ale tylko lekko) szlag mnie trafia i krew zalewa. Szczególnie tak z prawej strony. Dziesięć godzin w przedszkolu! Toż człowiek w robocie ma problem, by tyle wytrzymać. A tutaj dzieciak! Matka bezrobotna, ale przecież po co dzieciak ma jej pętać się pod nogami. Ja na jej miejscu to może bym się postarała o 24 godziny, wtedy już pełny luz, nie taki połowiczny.  I tak sobie myślę, że nie ma najmniejszych szans, by w tym naszym kraju było lepiej. Nie wiem, jak to obecnie z przedszkolami, bo moje Jajo już z tego okresu wyrosło, ale pamiętam, jak trudno było o przedszkole. Jak jeden rodzic nie pracował, to normalnie nie było szans. A teraz paniusia na czarno przyjmuje klientki w domu, dzieciaka do przedszkola na 10 godzin daje, bo jak za złotówkę, to przecież korzystać trzeba, nie? Dlatego dziwię się, że nie korzysta bardziej i na 24 nie odda.  Oczywiście uważam, że do przedszkola niech sobie dziecko drepcze, uspołecznia się, ale chyba 10 godzin to lekka przesada, nie? Tym bardziej, że matka bezrobotna. O 8 syna zaprowadzi, o 18 odbierze, nakarmi i położy spać. I na następne kilkanaście godzin ma problem z głowy. Toż to chyba zwierzęciu człowiek więcej czasu poświęca, niż ona dziecku. Ale z drugiej strony potem wiadomo na kogo zrzucić winę za złe wychowanie. No, przecież absolutnie nie będzie w tym winy rodziców, toż to przedszkole winne jak nic! I jak sobie pomyślę, na co idą pieniądze ze wspólnej przecież kasy, to krew zalewa mnie jeszcze bardziej. Czy te przedszkola za złotówkę należą się każdemu? Czy jak? I można sobie ustalić dowolną liczbę godzin pobytu dziecka? Czy nikt nie sprawdza, czy rodzice pracują czy nie? A może teraz przedszkole to taka całodobowa przechowalnia dzieciaków? W promocji. Za złotówkę. 