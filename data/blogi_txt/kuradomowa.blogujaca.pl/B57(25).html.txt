Wczoraj Dzień Kobiet. Mój mężczyzna zrobił, co mógł, żeby mnie zadowolić, choć zawsze zarzeka się, że tego święta nie obchodzimy. Obchodziliśmy jednak i to na maksa. Rano kwiatki. Pachnące, prosto z kwiaciarni. Potem wycieczka krajoznawcza po Kaszubach i obiad w kaszubskiej chacie. Bardzo klimatycznie. Mój Mężuś zakupił sobie przy okazji swojskiej kiełbasy i waliło nam później w samochodzie. Ale to taki szczegół, nieistotny. Ja oczywiście uchachana, że tak mnie ten mój ślubny od rana rozpieszcza. Potem odebraliśmy jajo ze szkoły, coby mogło się przyłączyć do świętowania, bo przecież też kobieta pełną gębą. Trzeba było ją nakarmić. Wybrała super restaurację pod szumną nazwą McDonald’s. Czekała na swoje zamówienie jak w luksusowej knajpie, bo „Bob” (tak się zwróciła do pana chyba kierowniczka) zapomniał zrobić to, co jajo zamówiło. W ramach przeprosin dostało deser. To jajo uchachało bardzo. Cieszyło się, że interesy robi zawrotne. Normalnie rekin finansjery z tego mojego jaja wyrośnie. Potem kawka i kino. Ja wybierałam film. Zdecydowałam się na „Być jak Kazimierz Deyna”. Koniecznie chciałam komedię. Miałam do wyboru: polska komedia obyczajowa albo amerykańska romantyczna. No, tej romantycznej mój Mężuś i moje jajo by nie znieśli, więc wybrałam coś, co miało się spodobać wszystkim. Wrażenia z filmu na pewno opiszę i wrzucę na mój drugi blog (czytaj więcej). Jajo prawie zasnęło w połowie filmu. Nam starym się podobało. Jak to mówi młodzież, fajne, choć dupy nie urywa. Ostatnio mamy ciekawe przygody w kinie. Tym razem przed seansem siedzieliśmy, popijaliśmy soczek i colę, a obok nas przy stoliku stado rozkrzyczanych nastolatków. Tym razem nie gimbusów. Teraz były to dzieciaki w wieku 10-12 lat (tak na oko). Były z opiekunem. Z mamą jednego z nich. Darły się w niebogłosy, bo musiały ustalić kto gdzie siedzi. Mama widać uodporniona, bo siedziała i tylko się uśmiechała. Nie wiem, może ją czymś otumanili. Było ich ośmioro. Cztery dziewczyny i czterech chłopców. A że w takim trudnym wieku były to dzieci, to problem był ogromny, bo chłopcy nie chcieli siedzieć koło dziewczynek. Dobre pół godziny nastolatki kłóciły się, drąc się przy tym wniebogłosy. W końcu jeden z chłopców stwierdził: „Dziś dzień Kobiet. Zaprosiliśmy dziewczyny do kina, więc niech wybierają.” No, ale kobiety są raczej mało zdecydowane, szczególnie w tym wieku, więc było ciężko. W końcu ustalili, że pójdą na żywioł. Wpadną do sali i każdy siądzie, gdzie będzie chciał. Już widziałam to oczyma wyobraźni (szły oczywiście na inny film niż my). Jednak pewien pan przy jednym ze stolików nie wytrzymał. Normalnie gościowi nerwy puściły. Przekrzyczał z trudem dzieciaki, nakazując im ciszę. Dodatkowo na twarzy zrobił się purpurowy. Jakiś słaby był czy co? Dzieciaki wystraszyły się lekko i ucichły, stwierdzając, że są w miejscu publicznym. Przemilczę fakt, że dorośli są nie lepsi niż dzieci. Trzy rzędy od nas w sali kinowej gościu co chwilę odbierał telefon i rozmawiał. Szczególik. Taki niewielki. Tak mi jednak te dzieciaki przypomniały dawne czasy. Jak to jest w tym wieku. Jaki to obciach, by dziewczyna siedziała z chłopakiem… W ogóle ten nasz dzień zrobił się taki sentymentalny. Film przeniósł nas w czasy komuny, czyli w czasy naszego dzieciństwa i wczesnej młodości. Mimo wszystko miały one swój urok (pomijając politykę oczywiście). Rower „Wigry”, radiomagnetofon „Kasprzak”, ortalionowe dresy, serial „Isaura”, szkolne fartuszki z tarczami… Pamiętacie? Tak niedawno to było… P.S. Mój Mężuś dopomina się, że jak będę robić wpis na blog, to mam napisać, że mnie kocha. Piszę więc. Niech będzie udokumentowane. I z tej wielkiej miłości kupił mi dzisiaj cudowną orchideę. 