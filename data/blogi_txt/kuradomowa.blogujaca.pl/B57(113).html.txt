Ostatni wpis w tym roku. Magiczny dzień. W dodatku dzień moich postanowień na następny rok. Zawsze je czynię, jak sobie oczywiście przypomnę, że może powinnam. Trwam w tych postanowieniach mniej więcej do połowy stycznia, potem już zapominam. Bo u mnie dobra pamięć, nawet bardzo dobra, ale cholernie krótka. I tak, co postanawiam? Schudnąć oczywiście. To priorytet. Mus. Nad musy. Stały punkt postanowień, nie tylko noworocznych.  A z rzeczy istotnych: po pierwsze czeka mnie debiut literacki – książkowy, którego boję się jak cholera, ale postanawiam cieszyć się bardziej niż bać. I mam tylko nadzieję, że książka się sprzeda i na chlebek zarobię. I na jakieś masełko do niego. Nie wspomnę o pomidorku, bo też by się do kanapki przydał. A wiadomo, apetyt rośnie w miarę jedzenia. Po drugie skończyć pisać powieść. Zostało już niewiele pracy, więc jest nadzieja, że się uda. No, a potem dobrze by było też w świat ją puścić. Po trzecie: być tu dalej z Wami i pisać o pierdołach, a czasami dla urozmaicenia jakiś poważny temat zarzucić, coby nie było, że tylko o dupie Maryni. Chociaż kiedyś Jajo do mnie powiedziało: - Wiesz, dlaczego ludzie tak chętnie odwiedzają twój blog? Odpowiadam, że nie, ale już w myślach słyszę, jak Jajo chwali matki polot, elokwencję, jasność umysłu, zdolności w posługiwaniu się językiem pisanym… - Bo ludzie lubią o pierdołach. Wejdą sobie, poklikają, ty odpowiesz, znów poklikają, relaks. Ludzie są zmęczeni poważnymi sprawami. Zonk. Moja mina bezcenna.  I w zasadzie żadnych innych postanowień nie mam. Myślę i myślę. I nic. Niech przyniesie ten rok to, co tam ukrywa w zanadrzu, tylko oby żadnych złych wiadomości. Na wszelki wypadek spluwam przez ramię trzy razy. Prawie trafiam w kota, ale przecież złe myśli trzeba odpędzić. A! I najważniejsze! Niech to moje Jajo nie choruje więcej, bo limit wszystkich chorób wyczerpało na najbliższe kilka lat. Koniec. Więcej nie pozwalam. No, ale to raczej życzenie niż postanowienie. I w sumie niech ten rok będzie tak dobry jak poprzedni i jeszcze „poprzedniejszy”, i niech się dzieje dużo i dobrze. I Wam też tego życzę, by same pozytywne rzeczy zadziały się od jutra.  A dzisiaj, Kochani, kto chce niech się bawi, kto nie chce, niech się nie bawi. Jak komu w duszy gra.   PS   A! I na koniec jeszcze pozdrawiam wszystkich Sylwków, dla których cały świat dziś wariuje. Szczególnie jednego (bo jednego tylko znam osobiście) ściskam imieninowo na tyle, na ile żona Kasia pozwoli. 