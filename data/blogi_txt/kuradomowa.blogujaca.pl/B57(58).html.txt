Moje Jajo dojrzewa. Przebija się przez swoją skorupkę. Do takiego wniosku doszłam w ostatnich dniach. Nie, żeby zaraz coś nadzwyczajnego uczyniło. Nic bardziej mylnego. W pokoju Jaja cały czas baby i dziada brak, rzeczy wciąż prowadzą koczowniczy tryb życia. I nawet ostatnio myślałam, że je własnymi rękoma uduszę, normalnie jajecznicę z niego chciałam zrobić. Wyszło do szkoły. Za chwilę, dosłownie dwie minuty wraca, bo zapomniało książek do biblioteki, a wiadomo, jak nie odda, to świadectwo przez wakacje przeleży w zakurzonych szkolnych zakamarkach. I może dobrze by było dla świadectwa, coby światła dziennego nie ujrzało, ale jednak wolałabym mieć czarno na białym, że to moje Jajo promocję dostało. Nie żeby było jakimś głąbem skończonym. Gimnazjum ze średnią 5.0 ukończyło, egzaminy gimnazjalne na ponad 95% zdało (oprócz matematyki, bo tu gorzej, niestety). No, ale jak to powtarzają obecni nauczyciele Jaja, teraz jest w „elitarnym liceum, a nie w jakimś powiatowym gimnazjum”, więc poprzeczkę wysoko sobie postawiło. Chociaż nie pytajcie, co znaczy „elitarne”, bo moja teoria nie nadaje się na razie do opublikowania, niech Jajo spokojnie szkołę skończy, bo nie daj, Boże, jakiś nauczyciel okaże się fanem blogów i w jakiś cudowny sposób tutaj trafi. Jest więc ciężko, a przy tym to moje Jajo ciągle powtarza, że nie jest wstanie milczeć, kiedy jest poniżane, więc zdarzyło się, że z „ulubionym” matematykiem na dywaniku u dyrektora stało. No, ale mniejsza o to, zda. A to cieszy, choć nigdy nie przypuszczałam, że dwójka na świadectwie w taką radość i euforię mnie wprawi. Po prostu ukojenie dla moich skołatanych nerwów.  Wróciło więc Jajo po książki do biblioteki. A że następny autobus był chyba za ponad pół godziny, więc śniadanie sobie zjadło i dopiero polazło. Za godzinę dzwoni, że jednak książek przez to śniadanie zapomniało spakować. Normalnie udusić, bo jajecznica to za mało. Taki zakręt to moje Jajo!  Dusza artystyczna niby… No, ale to, że zda, nie powoduje dojrzałości. O co więc chodzi?   Moje Jajo nigdy nie było samodzielnie na żadnej kolonii czy obozie, choć co roku (we wrześniu) powtarzało, że w następne wakacje to na pewno pojedzie, bo koledzy opowiadali… Trwało jednak w tym postanowieniu mniej więcej do listopada, potem jednak stwierdzało, że woli z mamusią. No, okej. Matka szczęśliwa, że dziecko tak ją kocha. Od dwóch lat jednak postanowienie Jaja przeciągało się do marca/kwietnia. Nawet już z biur podróży dwa razy przytachałam prospekty. I wybierało. Oczywiście obozy żeglarskie (bo chodziło na żagle) i tematyczne. Kończyło się jednak na oglądaniu obrazków. I znów Jajo jechało z mamusią, pomimo tego, że lekko wyrośnięte było. Jednak w tym roku jedzie samo! Ot, tak nagle się okazało. Wybrało oczywiście taki obóz, gdzie najmniej się można zmęczyć podczas zwiedzania (w Bułgarii). Umówili się paczką i jadą. Myślę, że na 100%, bo kaskę już wpłaciliśmy (ku naszej boleści – niemałą). I jedzie w lipcu. Nie wiem, jak da radę, bo w regulaminie czarno na białym stoi, że trzeba pokój sprzątać. Ciekawe też, jak będzie z jedzeniem, bo jadłospis u Jaja jest raczej bardzo krótki. No, ale pępowina odcięta. Jedzie. A mamusia się pobyczy, odpocznie od szkoły i Jaja.  No, dobra, przyznaję, że zatęsknię również. 