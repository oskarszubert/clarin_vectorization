Dzisiaj niestety muszę jeszcze raz o jedzeniu. Muszę! Jest podobno taka akcja „Zamień chemię na jedzenie”. Pomysł fajny, bo chyba powinno się mieć świadomość tego, co się spożywa. A że w żarciu chemii więcej niż wartości odżywczych, to  wszyscy wiedzą.  Wystarczy obejrzeć opakowanie po byle jakim produkcie. Ostatnio słyszałam, jak pewna celebrytka wypowiadała się na temat zdrowego żywienia. Rozwodzi się takim rozchichotanym pełnym zapału głosikiem, że normalnie zaraz posika się z wrażenia, na temat mleczka od własnych kózek, jajeczek od swojskich kurek, sałaty wyhodowanej, pomidorków, ziemniaczków. No, pomyśleć by można, że rolniczka pełną gębą. Nawet sery ma swoje. Co ja piszę?! Jakie sery? SERKI! Taka zaradna. Masełko też swojskie. Mięsko. No, wszystko. Podobno nie jada niczego poza płodami własnego gospodarstwa. W trasę czy do teatru zabiera swoje produkty. Ba, nawet w restauracji wyciąga swoje pudełeczko ze śniadankiem i zamawia tylko kawkę. Chociaż nie wiem, czy nie zacznie za jakiś czas kawy uprawiać, „własnoręcznie” ziarno palić, by mieć pewność, że zdrowo.  I kiedy tak się nagadała i nauświadamiała widzów przed telewizorem i kiedy duma rozpychała jej klatę, dziennikarka ot tak, zapytała, czy kiedyś wydoiła kozę. No, bo przecież jak pija tylko takie mleko od własnych kóz, to raczej pytanie wydawało się logiczne. Aż podbiegłam z kuchni do telewizora, by posłuchać, czy ona faktycznie tymi swoimi wymuskanymi paluszkami kozy doi. A tu zonk. Normalnie z baby chyba całe powietrze zeszło. Tak jakby lekko zapadła się w sobie. Miny robi, kręci się, jakby nagle owsiki w dupsko zaczęły gryźć za to kozie mleczko. I nagle duka, że nie, że od tego to ona ma jakąś tam panią X, a od kurek to jakiegoś pana Y. Dobrze, że chociaż ich imiona pamiętała. No, to ja już wszystko rozumiem. Tak to sobie można żyć. I to nawet bardzo zdrowo. Bez chemii.  Tylko z grubym portfelem. A już widzę kobietę, która zapierdziela na etacie. Kiedy wraca do domu o 16-18, idzie kozy doić, kury karmić, jaja zbierać i ziemniaki kopać, coby zdrowo było. Nie wspomnę, że to „gospodarstwo” przy odrobinie szczęścia na balkonie się mieści, bo skąd wziąć kawał ziemi. Sama zwracam uwagę na to, co jemy. I mam w ogródku własne pomidory, zioła i owoce i wiem, że to smakuje lepiej niż te kupne. Ale nie każdy ma ogródek. Kiedy pracowałam zawodowo, niestety nie patrzyłam, czy zdrowe, czy nie, kupowałam, aby szybko jakiegoś kuraka na obiad zrobić i nakarmić  domowych głodomorów, z kotem włącznie. A biorąc pod uwagę ceny produktów i przeciętne zarobki, to chyba ciągle głównym elementem, na który większość ludzi zwraca uwagę, jest cena. I kupują szynkę, w której 60% mięsa, masło, które masłem nie jest i chleb, który z chlebem niewiele ma wspólnego.     PS Przypominam jeszcze wszystkim spóźnialskim, że dzisiaj i tylko już dzisiaj do godziny 15.00 można jeszcze tutaj zamieszczać konkursowe komentarze. Spieszcie się, bo Jajo mi cukierki wyżera! Jutro podam wyniki obrad szanownego jury. 