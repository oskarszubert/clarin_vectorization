Stwierdzam, że mój kot jest kocim geniuszem. Pisałam kiedyś o tym, że cwaniak pakuje się nam do sypialni wieczorem i zajmuje poduszki na komodzie. A jak go nie wpuszczamy, to drapie w drzwi lub stoi pod nimi i ryczy. Ale jak on wtedy ryczy!!! Drze się, czub jeden. Mężuś z nim walczył i wydawało się, że w końcu przekonał kocura, żeby spał sobie w salonie w samotności. Jednak okazało się, że to cwana bestia i mocniejsze działo wyciągnęła. A mianowicie kaszel. Mój kot kaszle, ale jakoś tak dziwnie, zawsze wieczorem, kiedy trzeba iść spać.  Zanim my zdążymy się ułożyć w łóżku, ten już leżakuje na komodzie na miękkich poduszkach. Mężuś oczywiście próbuje go pogonić, ale ten nie dość, że się zapiera, to jeszcze kaszle. Nożeż w mordę, kaszlący kot! A żebyście widzieli, jakie wtedy ma smutne oczy, normalnie prawie agonia. I Mężuś odpuszcza. Kot śpi na komodzie w najlepsze i nawet na chwilę jej nie opuści, bo wie, że wystarczy tylko krok za próg uczynić, a drzwi przed nosem zostaną mu zatrzaśnięte. I w ogóle mu nie przeszkadzamy. Chrapie w najlepsze. Któregoś razu obudziłam się w nocy przez te dziwne odgłosy. W pierwszej chwili myślałam, że Mężuś styrany życiem pochrapuje, a to nie! Odgłosy z komody dochodzą. No, takie to małe, a chrapie jak stare. Wciągał równiutko do rana. No, cóż. Trzeba było kołdrę na łeb nasunąć, niech sobie chrapie, bo przecież kaszlący. W zasadzie można by stwierdzić, że chory. Ale po ogródku oczywiście biega jak wariat, wyskakuje na mnie zza krzaczków. Bawi się w najlepsze. A jak wieczór nadchodzi, normalnie kot nie do poznania. Taki chory. Poszłam z nim wczoraj w końcu do weterynarza. Niech sprawdzi, czy dziad udaje, czy faktycznie coś mu jest. Lekarz go obadał, opukał, osłuchał. Nawet w dupsko termometr wsadził. Żebyście widzieli reakcję Nutusia na tę wątpliwą przyjemność. Gdyby mógł, toby „ku.wami” rzucał jak nic. Pewnie już po głowie chodzi mu zemsta za tę rurkę w dupie. I już mogę się pożegnać z kwiatkiem na parapecie, zrzuci go, realizując swój chytry plan. To pewne. A Mężuś może już tylko powspominać swoje ozdobne trawy, które wsadził koło kompostownika. Nutuś z pewnością dokończy dzieła i przerobi to miejsce na swój własny wychodek. A i podejrzewam, że sypialni nie odpuści. Bo on po prostu nie lubi być sam. Co będzie sypiał w samotności, jak ma nas, nie? Swoich poddanych. A że lekarz przepisał tydzień zastrzyków, bo stwierdził, że faktycznie coś mu w środku chrypie, więc spokojnie przez kilka dni ma spanie w sypialni, bo przecież chorego za drzwi nie wyrzucimy. 