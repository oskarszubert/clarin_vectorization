Upiekłam dzisiaj owsiane ciasteczka. Zagniotłam też ciasta na ciasteczka cytrynowe, orzechowe i korzenne. Na razie czekają w lodówce, chłodzą się. A owsiane już na talerzu i częściowo w brzuszkach mojej rodzinki. Pięknie pachnie w domu. Muszę takie ciastka robić częściej. Nie są trudne do wykonania. Przepis jak zwykle wygrzebany z „Moich wypieków” („Ciastka z żurawinami, płatkami owsianymi i czekoladą”). Składniki potrzebne do przygotowania:   1      szklanki mąki   pół łyżeczki cynamonu   pół      łyżeczki sody oczyszczonej   szczypta soli   145g      masła   2/3      szklanki brązowego cukru (dałam trzcinowy)   1 duże      jajko   1      łyżeczka ekstraktu waniliowego (dałam cukier waniliowy)   1      szklanka płatków owsianych   ¾ szklanki      drobinek czekoladowych do zapiekania   pół szklanki      świeżej posiekanej żurawiny (miałam zamrożoną).   Wszystkie składniki muszą być w temperaturze pokojowej. Trzeba je zagnieść. Na końcu dodać czekoladę i żurawinę. Łyżką nałożyłam na blaszkę i lekko uklepałam, żeby były płaskie. Piekłam w temperaturze 180 stopni przez 20 minut. Po wyciągnięciu są nadal miękkie. Wyłożyłam je na kratkę, by ostygły, a potem dopiero na talerz. W przepisie jest napisane, żeby potem udekorować je czekoladą. Tego już nie robiłam, bo byłyby za słodkie. Są naprawdę smaczne. Żurawina i drobinki czekolady nadają kapitalnego smaku. Mojej rodzince oczywiście smakowało. Na pewno jeszcze wrócę do tego przepisu. Owsiane ciasteczka są na pewno zdrowsze niż zwykłe. W dodatku jest w nich żurawina, która nie tylko jest smaczna, ale zdrowa. Nawet jedno takie ciacho zjadłam (troszkę zgrzeszyłam). Zostały mi dzisiaj jeszcze do zrobienia trzy rodzaje kruchych. Orzechowe z przepisu Zagubionej – pięknie prezentowały się na jej blogu. Reszta „na oko”. Ciastek będzie dużo, ale przydadzą się. Córka zawiezie babci i dziadkowi w prezencie. Ładnie je zapakujemy i prezent jak znalazł. Zresztą ciastka w puszce mogą długo leżakować. 