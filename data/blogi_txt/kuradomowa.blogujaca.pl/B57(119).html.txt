Okej. Sami tego chcieliście. Wyciągam działo. Wszyscy wokół powtarzają, że trzeba walczyć. Walczę więc, przecież do jutra do 12 głosowanie. Co tam bąbelki. Nie patrzę na nie, tylko wyciągam ciężką amunicję.  Co najbardziej ludzi zmiękcza w necie? Oprócz oczywiście chorób, bo cierpieniem epatować nie mam zamiaru. No, co? Wiadomo. Dzieci i zwierzęta. Ha! A ja dysponuję jednym i drugim. Co prawda Jajo już nie wygląda jak malutki słodki dzieciaczek, a Nutuś jest tak leniwy, że nie chciał pozować, ale od czego spryt kury, nie? A niby mówią, że kura to ma malutki rozumek. Śmieją się, poniżają, moczą w rosole, nóżki obgryzają. A taka kura może się okazać bardzo sprytna i swoim malutkim rozumkiem, niczym Kubuś Puchatek, coś wykombinuje. I jest! Wyciągam tajną broń. Jajo. I Nutuś oczywiście. Jajo jest niestety lekko starawe, ale od czego archiwum rodzinne. No, nie wiem, czy po tych publikacjach Jajo mnie „nie wydziedziczy”, bo trzeba wiedzieć, że w przyszłości sława i pieniądze na Jajo spadną niewątpliwie, taki przynajmniej Jajo ma plan, ale cóż tam. Kiedyś Jajo pokazało mi, jakie ewentualnie zdjęcie mogę opublikować, gdybym zechciała wizerunek Jaja upublicznić. Grozi mi jedynie zakopanie laptopa w ogródku, bo jedno przemyciłam nieocenzurowane przez Jajo. Chciałam zaryzykować zdjęcie Jaja z nocnikiem na głowie, ale wtedy strach zajrzał mi w oczy i już prawie pożegnałam się z komputerem. Aż tak ryzykować nie będę. No, i teraz uwaga. Spójrzcie w te oczka. Robią wrażenie, prawda? A jak dodam, że Jajo ma 27 lutego urodziny, to co? Wiem, już sięgacie po telefon sąsiada, by wysłać SMS, bo przecież ze swojego już wysłany. Ha! Nikt się nie oprze. Ja mam zawsze problem Jaju odmawiać, jak na mnie spojrzy tymi swoimi najpiękniejszymi w świecie oczętami.  No, ale do rzeczy. Fakty są takie. Jajo lekko mi się zestarzało, 27.02.2014 roku kończy lat 18. A jak wiadomo, tego dnia jest gala wręczenia nagród w konkursie Blog Roku 2013. No, i mnie się tak marzyło, aby Jaju właśnie tę nagrodę zadedykować. Jakieś małe wyróżnionko. Takie tyci-tyci. Wiem, wiem. Jajo robi wrażenie. Jest najpiękniejsze na świecie. Pyskate, wygadane i bałaganiarz straszny, ale kto by tam patrzył na wady Jaja, jak takie kochane. No, okej. Jedno działo poszło. Większą ilością Jaj nie dysponuję. No, ewentualnie Mężuś ma dwóch uroczych synów, ale chyba by mi to płazem nie przeszło, gdybym ich zdjęcia w pieluchach tutaj wstawiła. Zresztą też starawi, nawet jeszcze bardziej niż Jajo, więc jedynie niewieście serca mogliby zmiękczać, bo ładne chłopaki, że ho, ho. No dobra. Teraz działo numer dwa. Śliczne zwierzątko. A że dysponuję tylko takim lekko grubawym kotem, musi wystarczyć. Ma za to najpiękniejsze niebieskie oczy świata. Jakby niebo w nich utonęło. A jak mruknie, brzuszek wystawi do głaskania, to nikt się nie oprze. Co prawda potrafi też puszczać bardzo jadowite bączki, ale trzeba mu to wybaczyć (przynajmniej jest na kogo zwalać winę). Mogłabym ewentualnie jakiegoś bydlaka (czytaj: pająka) upolować, ale obawiam się, że co wrażliwsi (np. Matka Agrafka) nie doceniliby jego uroku osobistego. A większą ilością słodkich zwierzaków nie dysponuję. Ha! Geniusz ze mnie, co? Dwa potężne działa na finiszu konkursu wystawić, toż to najlepszy strateg by nie wymyślił. A teraz patrzcie na zdjęcia, podziwiajcie i esemesujcie: A00218 (po A są dwa zera) na numer 7122. 