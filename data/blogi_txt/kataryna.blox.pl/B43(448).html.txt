Nie miałam serca pastwić się nad pomysłem Frasyniuka bo myślałam, że nic z niego nie wyjdzie a jako unitka (coraz bardziej była) patrzyłam na pogrzeb Unii z żalem. W kwestii żalu nic się nie zmieniło, po Unii już tylko wspomnienie ale chyba zapowiada się wyborczy sukces nowego dziwoląga więc mogę sobie pofolgować. Kompletnie nie rozumiem po co to wszystko, dlaczego tej nowej jakości nie można było tworzyć w ramach Unii, czy trzeba było koniecznie tworzyć nową partię, żeby sobie Hausner miał gdzie wstąpić?  I o jaką właściwie nową jakość chodzi, bo chyba nie o wciągnięcie do polityki aktorów i profesorów. Na razie niewątpliwie nową jakością jest dziwaczny proces zakładania partii - najpierw "spontaniczna" Deklaracja Krakowska, potem list czterech zatroskanych "do tych którzy nie chcą być bezradni" a potem pocieszne korowody z zapowiedziami kto to do nowej parti nie wstąpi i co to się nie wydarzy, skończyło się na Hausnerze i "liście stu iluś". Sam moment założenia partii, oraz retoryka, budzą podejrzenia, że partia powstała jako odpowiedź na zapowiedź remontu państwa, co jest po prostu wkurzające. Ci wszyscy zatroskani, krakowscy i warszawscy, spokojnie patrzyli jak SLD rozkłada i rozkrada państwo, oburzyli się dopiero jak pojawiła się nadzieja na zmiany. Na razie stworzyli twór posługujący się demagogią (że zagrożenie dla demokracji, że radykalizacja na granicy dyktatury, że prawica będzie gilotynować moralnie III RP) i pusty w środku - co zresztą widać w deklaracjach samych twórców, takich jak wypowiedź Geremka: "Chcemy ugrupowania, które zaproszone na herbatę, nie rozbija filiżanek". Brzmi może zabawnie, tylko nic nie znaczy. (no i czy liderem "partii ludzi nietłukących filiżanek" może być człowiek, który w radiu krzyczy do przeciwnika "zamknij się"? Od tego już tylko krok do "walcie się"). Co ma nietłuczenie, niesiorbanie i nietrzymanie łokci na stole do zapaści z której trzeba państwo wyprowadzić? Niewiele, bo też liderzy nowej partii nie widzą jakiejś palącej potrzeby naprawy państwa, chcą je tylko bronić przed prawicą, Mazowiecki prorokuje, że za PO-PiSu będzie gorzej niż za SLD (!) bo w zasadzie na razie nic wielkiego się nie stało "Afery mnie przerażają, ale przecież nic się nie zawaliło. W ramach ustroju demokratycznego III Rzeczypospolitej istnieją środki do skutecznej walki z tymi aferami. Prokuratorskie, sądownicze" (sic!), premier widzi proste rozwiązanie "Odejście od politycznych awantur i dobre wykorzystanie momentu historycznego, jakim jest wejście Polski do Unii". Mimo całej mojej sympatii do wielu unitów, nie potrafię oprzeć się wrażeniu, że głównym powodem takiej ofensywy jest chęć zachowania obecnego porządku - krytyka wyłącznie prawej strony, kwestionowanie konieczności głębokiej naprawy państwa, straszenie elektoratu wymyślonymi zagrożeniami, jednoczenie się z tymi, którzy mieli ogromny udział w psuciu państwa i ustawianie się w opozycji do tych, którzy jeszcze żadnej szkody nie zrobili. No i moment - akurat wtedy kiedy realne stało się wyczyszczenie pozostałości po peerelu, aktywizuje się okrągłostołowy front jedności i mocno szarpie za hamulec. Ciekawe czy liderzy nowej partii stworzonej pod centrowego wyborcę znają tego wyborcę. I czy w ogóle znają nastroje społeczne. Bo według badań CBOS-u 37% ocenia zmiany po 1989 negatywnie (mnie to przeraża, nie zdawałam sobie sprawy, że aż tyle), i żeby było śmieszniej, wśród oceniających III RP negatywnie przeważa lewica (43%) oraz właśnie centrum (37%), prawica zaś jest dużo mniej krytyczna (28%). Wyborcy PO i PiS-u są statystycznie najbardziej zadowolonym z przemian elektoratem więc to raczej nie przez nich przemawia frustracja. A nowounici żyją sobie w swoim wyimaginowanym świecie, gdzie zła, radykalna prawica szykuje zamach na raj zbudowany przy Okrągłym Stole i wystarczy wyborcy obiecać elegancję, przyprowadzić paru znanych aktorów, załatwić zdjęcia w mediach i znowu uda się wmówić, że "jest super, jest super, więc o co ci chodzi". Bardzo bym chciała, żeby tacy ludzie jak Wujec, Staręga-Piasek, Krzyżanowska, Lityński i inni unici wrócili do czynnej polityki ale nowa partia wcale nadziei na to nie daje, bo "stara gwardia" (poza Lityńskim i Mazowieckim) była w procesie przepoczwarzania się UW w PD kompletnie niewidoczna, więcej się mówiło o Wałęsowiczu, Belce, Steinhoffie, Rosatim, niż o tych, którzy w starej Unii stanowili o jej marce. Partia mówiąca agresywnym językiem Frasyniuka, z Belką zamiast Wujca? Chyba dziękuję. A to jeszcze nie koniec transferów. Największym atutem nowej partii jest jednak Gazeta Wyborcza, bez której nic by się nie udało. A tak, są duże szanse na naprawdę dobry wynik (jeśli uda się ominąć kilka bardzo groźnych raf), pytanie tylko czy tego dobrego wyniku nie zbuduje wyłącznie na kampanii antypisowej, co może uniemożliwić ewentualną koalicję rządową. Wczoraj w sondażu PBS aż 10% było zdecydowanych głosować na PD, co ciekawe, 1/3 tych ludzi wyborców przeszła z SLD a 1/5 z Samoobrony :) Nie mam nic przeciwko temu, żeby tam akurat odbierać głosy. 