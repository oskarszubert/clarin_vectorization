Jest kandydat na nowego Rzecznika Praw Obywatelskich. Prof. Rzepliński będzie niewątpliwie godnym następcą prof. Zolla, jest jedynym kandydatem więc chyba można uznać, że mamy nowego rzecznika, bo nie bardzo sobie wyobrażam powody dla których Sejm miałby tę wspaniałą kandydaturę odrzucić. To tak tytułem wstępu, bo nie o Rzeplińskim chciałam, ale o Zollu i PeDe. Niecały tydzień temu Frasyniuk powiedział:"Andrzej Zoll nie wystartuje w wyborach prezydenckich. A nie wystartuje dlatego, że okazało się że Sejm nie ma żadnego następcy na jego miejsce. A jedyny następca, który zdecydował się, teraz się wycofał. To oznacza, że Andrzej Zoll będzie miał następcę może w lipcu, może nawet przyszła kadencja będzie dokonywała wyboru jego następcy. To powoduje, że on wystartować nie może." Powody podane przez Frasyniuka właśnie przestały istnieć. Czy można się zatem spodziewać, że Zoll wystartuje w wyborach prezydenckich jako kandydat PeDe? Za dwa dni mija termin jaki PeDe dała sobie na ogłoszenie nazwiska kandydata, co prawda wtedy Frasyniuk mówił, że kandydat już jest, potem się okazało, że kandydatów jest nawet kilku tylko niestety jak jeden mąż odmawiają, no ale teraz wszystko wraca do punktu wyjścia. Zoll jest znowu do wzięcia i jeśli Frasyniuk nie ściemniał, że jedynym powodem dla którego Zoll odmówił był brak następcy na stanowisku ombudsmana, to następca właśnie się znalazł. Frasyniuk może zatem wrócić do namawiania Zolla. Obawiam się jednak, że Frasyniuk trochę bajerował i Zoll nie zgodził się z innych powodów. 