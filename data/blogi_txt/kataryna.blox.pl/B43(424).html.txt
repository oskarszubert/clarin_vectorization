Sprawa wiedeńskiego spotkania Kulczyk-Ałganow rozkręca się w najlepsze, tylko jakoś nam zginął Kaczmarek w tym wszystkim. Wśród rozważań w co gra Ałganow, dlaczego Kulczyk skłamał, po co dwie notatki i która jest prawdziwa, na Kaczmarka już nikt się nie ogląda, jakby sam fakt, że rozpętał aferę Orlenu świadczył o jego absolutnej czystości. A przecież czysto hipotetycznie, Ałganow mógł mówić prawdę na temat łapówki dla Kaczmarka. W dzisiejszej rozmowie u Najsztuba zaintrygowało mnie parę szczegółów i zaczęłam rozważać dość szalony scenariusz. Zaczęło się od błachego wyznania Kaczmarka, że dość szybko się zorientował, że ma podsłuch i w związku z tym jak chciał pogadać, szedł do parku lub dzwonił z telefonu na kartę. Kaczmarek był podsłuchiwany przez profesjonalne służby specjalne a nie zazdrosnego męża kochanki, czy nasze służby rzeczywiście są tak do dupy, że każdy głupi w mig wyczuwa, że jest podsłuchiwany? Na dodatek ważny polityk, były minister, czując, że jest podsłuchiwany po prostu kupuje sobie telefon na kartę, zamiast pobiec do służb specjalnych, żeby sprawę sprawdziły? Przecież to bardzo poważna sprawa. A Kaczmarek się nigdzie nie poskarżył. Te dwie rzeczy wydają mi się na tyle dziwne, że zaczynam się zastanawiać czy Kaczmarka o inwigilacji ktoś nie ostrzegł. Ktoś kto wiedział, że Kaczmarek jest na podsłuchu i w jakiej sprawie. Może ostrzegł go na samym początku, dlatego Kaczmarek nie jest ani trochę speszony, że jego rozmowy były nagrywane, wie, że nic na niego nie ma bo od początku się pilnował. Kto ostrzegł Kaczmarka? Ekipa Millera? Raczej nie, bo to Miller kazał Kulczykowi naskarżyć na Kaczmarka do specsłużb, i to Millera służby inwigilowały. Kto jeszcze wchodzi w grę, oprócz ekipy "małego pałacu"? "Duży pałac". Rzecz dzieje się w czasie kiedy między prezydentem i premierem przyjaźń nabiera szorstkości, choćby za sprawą afery Rywina. A prezydent miał dostęp do informacji o działaniach specsłużb. Więc może ludzie Kwaśniewskiego ostrzegli Kaczmarka o tym co kręcą na niego ludzie Millera? Dlaczego? Może Kaczmarek miał jakieś wspólne interesy z "dużym pałacem", w końcu i on, i oni są z Ordynackiej a Kaczmarek był raczej człowiekiem prezydenta. Dowiedzieli się, że Wiesiek w kłopotach więc go ostrzegli. Załóżmy przez chwilę, że było tak. Kaczmarek wziął od Rosjan łapówkę ale nie był w stanie się wywiązać z obietnicy bo go blokował Miller. Kulczyk pojechał do Wiednia, usłyszał od Ałganowa pretensje, że Kaczmarek wziął a nie dał i wyczuł swoją szansę na unieszkodliwienie innych ludzi z branży paliwowej (w końcu Kaczmarek wciąż miał duże wpływy i warto było się go pozbyć na dobre a jego układ rozwalić). Wrócił, pobiegł do Millera, potem do służb, i uruchomił machinę hakotwórczą, tylko żadnego haka się nie udało zmontować bo Kaczmarek się szybko dowiedział i był ostrożny. A służby się męczyły miesiącami (co oznacza, że Kaczmarek się musiał dobrze kamuflować, że się nie zorientowali, że wie - może ten kto go ostrzegł kazał mu nie dać poznać, że wie o inwigilacji). Ponieważ Kaczmarek wiedział o podsłuchu, nie dał na siebie nic znaleźć, w związku z tym układ Kaczmarka nadal był mocny i być może przeszkadzał doktorowi Janowi (jak wiadomo Kaczmarek mu bruździł jeszcze jako minister), który swą miłość przerzucił z premiera na prezydenta i zaczął się skarżyć. I wtedy przyszedł Ungier i spytał Kaczmarka o plotkę o łapówce, co Kaczmarek słusznie potraktował jako ostrzeżenie, że coś może wypłynąć. I rzeczywiście, wkrótce do Kaczmarka doszło, że szykuje się artykuł o jego żonie. Uznał, że atak na niego jest przesądzony i postanowił go uprzedzić udzielając pamiętnego wywiadu. Co się dzieje po? Miller się obraża, Kwaśniewski mniej. A jak sprawa robi się dramatyczna bo do mediów wyciekają informacje o spotkaniu z Ałganowem, Kwaśniewski twardo zaświadcza o czystości zarówno Kaczmarka (w sprawie łapówki), jak i Kulczyka (w sprawie interesów ze szpiegiem i bezprawnego powoływania się). Zwłaszcza dzielna obrona Kulczyka przez prezydenta jest tu dziwna, zważywszy, że swoim wiedeńskim gadaniem Kulczyk po latach ponownie powiązał nazwiska Ałganow i Kwaśniewski. Doprawdy, niezwykle wyrozumiały jest nasz prezydent. Zachowuje się jakby był pewien, że jemu, z jego popularnością nic nie może zaszkodzić. Albo jakby się Kulczyka bał. A jak już być podejrzliwym to na całego - być może to porównanie do Caravaggia było klasyczną freudowską pomyłką (dlaczego prezydent dostrzegł analogie między sytuacją Kulczyka a ściganego za przestępstwo Caravaggia skoro cały czas przekonywał, że nic się nie stało a Kulczyk zachował się wręcz jak wzorowy obywatel?). Dlaczego sprawa wiedeńskiego spotkania wypłynęła akurat teraz? Może upokorzony Miller idealnie wyczekał moment, żeby utrzeć nosa prezydentowi, za jednym zamachem wpakowując go w aferę obok szpiega i stwarzając realne zagrożenie dla ukochanego dziecka prezydenta - rządu Belki. Może więc ta ostatnia akcja jest rzeczywiście prowokacją służb specjalnych ale naszych własnych. Rosyjskie służby specjalne nic nie zyskują na kryzysie rządowym i upadku rządu Belki, przeciwnie, mogą stracić większość wpływów bo po wyborczym zwycięstwie prawicy dojdzie prawdopodobnie do wymiany kadr w służbach specjalnych a te obecne, skorumpowane i zmillerowane jak wiadomo załatwiają sporo interesów. Na dodatek taka prowokacja paliłaby Ałganowa i - być może - Kulczyka oraz Kwaśniewskiego a na tym Rosjanom chyba nie zależy, przeciwnie, obaj się mogą przydać w interesach. Nikt mi na razie nie powiedział jaki interes mieliby Rosjanie w rozkręcaniu zadymy. A interes millerusów widzę wyraźny.Nie bardzo wierzę w ten scenariusz ale mi się on podoba więc jeśli jutro nie zawstydzę się na tyle, żeby go wykasować, podrążę w tym kierunku. 