Marek Beylin: "W ocenie IPN lepiej wypadają Maciej Giertych i Ryszard Bender - bez kłopotu stali się "pokrzywdzonymi", w domyśle: niepodległościowymi patriotami"Zapowiada się dłuższy serial pt. "Wałęsa stara się o status pokrzywdzonego", dobrze więc wyjaśnić sobie o czym mówimy bo z wypowiedzi Beylina (a także wielu innych wypowiadających się w tej sprawie) widać jak wiele zamieszania wprowadza do dyskusji ten nieszczęsny termin "pokrzywdzony". Większość ludzi utożsamia IPN-owski "status pokrzywdzonego" z czymś w rodzaju oficjalnego zaświadczenia o bohaterstwie, bo "pokrzywdzony" brzmi jak "represjonowany" a przecież prześladowano i represjonowano tylko tych najodważniejszych. Nic bardziej błędnego, w ustawie o Instytucie Pamięci Narodowej nie ma nic o bohaterstwie czy represjach jako warunku "pokrzywdzenia", wystarczy być inwigilowanym (a inwigilowano nie tylko opozycję) i nie być (współ)pracownikiem bezpieki. "Pokrzywdzony" jest niezbyt fortunnym (bo kojarzącym się z represjonowaniem i ofiarą) określeniem na to co ustawa definiuje łagodniej:Art. 6. 1. Pokrzywdzonym, w rozumieniu ustawy, jest osoba, o której organy bezpieczeństwa państwa zbierały informacje na podstawie celowo gromadzonych danych, w tym w sposób tajny.Art. 6. 3. Pokrzywdzonym nie jest osoba, która została następnie funkcjonariuszem, pracownikiem lub współpracownikiem organów bezpieczeństwa państwa.To tak a propos Bendera i Giertycha. A także Marka Borowskiego, który też jest "pokrzywdzonym". Fakt, że dostali kwitek z IPN-u nie oznacza, że IPN ich ocenił jako "niepodległościowych patriotów", większych niż Wałęsa. Beylin niepotrzebnie histeryzuje. Jeśli zaś chodzi o Wałęsę, to jestem pewna, że status pokrzywdzonego dostanie, musi go dostać nawet jeśli to co się mówi (i co on sam mówił) o epizodzie z 1970 roku jest prawdą. Bo zgodnie z cytowanym wyżej zapisem ustawy nie jest pokrzywdzonym ten kto "następnie" został współpracownikiem. O tych, którzy byli współpracownikami "uprzednio" ustawa milczy. Inaczej mówiąc, nie jest pokrzywdzonym ten kto najpierw był inwigilowany a potem został zwerbowany i współpracował, ustawa natomiast nie przesądza co z tymi, którzy najpierw zostali zwerbowani i wspópracowali, następnie się wyplątali i byli inwigilowani już jako opozycjoniści. Na IPN spadają ostatnio gromy za to, że Bender ma status a Wałęsa nie, wszyscy mają pretensje, że Wałęsa nie dostał go od ręki a ja się cieszę, że nie dostał od ręki bo to jest właśnie zdrowe! IPN zrobił to co robi w przypadku każdego wniosku - zarządził kwerendę i czeka na wyniki. Państwowa instytucja nie może w tak ważnej sprawie według własnego widzimisię gwałcić procedur narzuconych ustawą (której nie pisał Kieres, Dudek ani żaden inny historyk z IPN - o tym też warto pamiętać i nie przypisywać wykonawcom błędów ustawodawcy). O to, że Wałęsa status dostanie jestem spokojna i nie ma sensu naciskanie na IPN, a tym bardziej atakowanie go za to, że robi wszystko dokładnie. Nie ma tu złej woli. Ma ostatnio Wałęsa wielu obrońców, choć nadal nikogo kto chciałby i potrafił pomóc mu zmierzyć się z tym co go we własnej biografii uwiera. Uwiera niepotrzebnie bo przecież bez względu na to co Wałęsa zrobił w 1970 roku jego bilans jest i pozostanie pozytywny a szczere wyznanie mogłaby mu tylko pomóc, zyskałby szacunek i uznanie, które tak gwałtownie traci kręcąc i wyzywając przeciwników od "debili" i "małp z brzytwami" (jak Wyszkowskiego wczoraj). Wałęsa bardzo sobie szkodzi. No i ma wyjątkowo niezgrabnych obrońców, jak Jarosław Kurski, ten którego "Wódz" na długie lata obrzydził mi Wałęsę, a który dzisiaj pisze "I oto w ćwierć wieku od tamtych wydarzeń okaże się, że ten sam Wałęsa to tylko drobny donosiciel, który dla pieniędzy pisał raporty na kolegów, a później wstydził się do tego przyznać" a ja się zastanawiam czy Kurski coś wie o tych raportach, czy tak czysto hipotetycznie sobie rozważa. Za taką obronę to wielkie dzięki. Zwłaszcza, że na polu strącania Wałęsy z piedestału i Kurski, i Gazeta mają ogromne zasługi (to nie zarzut, stwierdzam tylko fakt, że mleko się dawno rozlało i nie ma już legendy, której można bronić - zniszczyliśmy ją wspólnymi siłami).  Komunikat Instytutu Pamięci Narodowej ws. statusu pokrzywdzonego dla Wałęsy, Ustawa o Instytucie Pamięci Narodowej, Beylin: "IPN, czyli demolka", Kurski: "Przestańmy poniżać się Bolkiem" 