Wprost: Prowokacja Urzędu Ochrony Państwa. W 1990 r. Jerzy Frączkowski, były szef Inspektoratu (...) gdańskiej bezpieki, wyniósł do domu teczki czołowych  gdańskich opozycjonistów. Wśród nich były materiały dotyczące  przywódców opozycji: Lecha Wałęsy, Bogdana Borusewicza, Bogdana Lisa  oraz Lecha Kaczyńskiego. Na początku lat 90. informacja o posiadanych przez byłego esbeka materiałach trafiła do Urzędu Ochrony Państwa,  lojalnego wówczas przede wszystkim wobec Belwederu.Pod koniec  lutego 1993 r. do Frączkowskiego, wtedy biznesmena i współwłaściciela  spółki Atom, przyszedł klient zainteresowany kupnem materiałów  promieniotwórczych. Towar udało się znaleźć zaskakująco szybko: już po  kilku dniach do Frączkowskiego zgłosił się niejaki Aleksander Ogrodnik,  oferując sprowadzenie uranu z byłego Związku Sowieckiego. Frączkowski  połknął haczyk. Nie wiedział, że transakcja to prowokacja zmontowana  przez tajne służby tylko w jednym celu: by wejść do jego mieszkania i wykraść ukryte teczki czołowych opozycjonistów. Wszystko było wyreżyserowane. Służby wiedziały, jak podejść Frączkowskiego, a do  uranowych negocjacji wysyłały zaprzyjaźnionych z nim byłych funkcjonariuszy SB. Wszystko było obserwowane i fotografowane. Do  sfinalizowania transakcji z Frączkowskim miało dojść 5 marca 1993 r. w  gdyńskim mieszkaniu Ogrodnika przy ulicy Morskiej. Kupiec poinformował,  że ekspertyza laboratoryjna próbki towaru potwierdziła autentyczność  uranu. Materiał umieścił w plastikowym wiadrze. Potem wyszedł, mówiąc,  że wróci za 10 minut. Po kilku minutach do mieszkania wkroczyli funkcjonariusze UOP. Kupiec zniknął. Jeszcze tego samego dnia funkcjonariusze UOP przeszukali mieszkanie Frączkowskiego i znaleźli  teczki opozycjonistów. Esbeckie dokumenty nigdy jednak nie dotarły  do prokuratury. W zalakowanej kopercie trafiły najpierw do gdańskiej  delegatury UOP, a stamtąd - w konwoju jednostki specjalnej Grom - do  Warszawy. Później wylądowały w kancelarii prezydenta Wałęsy. Od tej  pory ślad po nich zaginął. Dzięki tej akcji część materiałów z  teczki Lecha Wałęsy wywieziono z Gdańska w nieznane miejsce. Nigdy nie  trafiły one do archiwów IPN. Teczki innych opozycjonistów, w tym Lecha Kaczyńskiego, wykorzystano później m.in. w operacji inwigilacji prawicy. One również nie znalazły się w zbiorach IPN.Ta prowokacja przypomniała mi się wczoraj gdy słuchałam relacji Wojciecha Sumlińskiego w "Warto rozmawiać". Sumliński twierdzi, że ABW przetrząsając jego mieszkanie rzekomo w poszukiwaniu aneksu do raportu z weryfikacji WSI znalazła i nie wiedzieć czemu zabrała dokumenty dotyczące zabójstwa księdza Popiełuszki oraz zeznań Masy.  Gdy się zna (i chce pamiętać)  scenariusze rozmaitych prowokacji urządzanych w przeszłości przez służby specjalne, a zwłaszcza prowokację którą tu przypominam, trudno nie zadać sobie pytania jaki był faktyczny powód odwiedzin ABW u Sumlińskiego. Czego tak naprawdę szukali? Łatwiej byłoby uwierzyć, że faktycznie aneksu do raportu gdyby istniały wiarygodne przesłanki za tym, że handel raportem rzeczywiście ma miejsce a Sumliński jest w to zamieszany ale czy są takie przesłanki? Ja ich nie znalazłam w żadnym z artykułów w obsługującym medialnie "aferę aneksową" Dzienniku, przeciwnie, po ich lekturze moje przeczucie, że mamy do czynienia z prowokacją rośnie.  W komentarzu już po przeszukaniach Anna Marszałek pisze: O Bączku Lichocki mówił nam, że ten bliski współpracownik Macierewicza sprzedał Agorze aneks do raportu o WSI za milion złotych. Ta wiadomość od początku wydała nam się absurdalna i uważaliśmy ją za zasłonę dymną, którą Lichocki rozpowszechnia, by ukryć swoje prawdziwe źródła. Ale w prokuraturze zeznał to oficer WSI, któremu mówił o tym ten sam Lichocki. Prokuratura to doniesienie potraktowała na tyle poważnie, że wszczęła w tej sprawie śledztwo. Także Sumliński mówi w wywiadzie, że oficjalnym podanym mu powodem przeszukania było to, że sprzedał tajne dokumenty Gazecie Wyborczej. Tymczasem Wojciech Czuchnowski z Gazety Wyborczej zaprzeczył, że Gazeta prowadziła jakiekolwiek rozmowy w sprawie kupna aneksu, co więcej, oświadcza, że ani prokuratura ani ABW nie zwróciły się w tej sprawie o wyjaśnienia do Agory. Jeśli Czuchnowski mówi prawdę to cała sytuacja robi się coraz bardziej porażająca, okazuje się bowiem, że do przeszukania mieszkania dziennikarza i skonfiskowania mu materiałów niezwiązanych ze sprawą, która jest rzekomo tego przeszukania powodem wystarczyła opowieść dwóch oficerów WSI! Lichocki opowiadał dziennikarzom, że sprzedawał coś Agorze, Tobiasz zeznał, że też to od Lichockiego słyszał, więc ABW na polecenie prokuratury nie zadając sobie trudu zweryfikowania tych plotek u oczywistego świadka czyli w samej Agorze wkracza do kilku mieszkań i wynosi z nich co im się akurat pod rękę nawinęło. Wystarczyły opowieści dwóch oficerów WSI, żeby ABW całkiem legalnie zarekwirowała dziennikarzom (Sumlińskiemu i tym z Misji Specjalnej) materiały a wokół komisji weryfikacyjnej narobiła takiego smrodu, że jak się Klichowi zechce zrobić Dukaczewskiego szefem Służby Kontrwywiadu Wojskowego to "młodzi, wykształceni z wielkich miast" nawet nie pisną, dzięki kilkumiesięcznej kampanii medialnej Dukaczewski i jego chłopaki są już prawie tak samo kryształowi jak dr. G.Trzeba przyznać, że genialnie rozegrane. Jak się wczytać we wszystkie relacje medialne na ten temat i obrać je do gołych faktów to trudno się z pełną powagą nie pochylić nad hipotezą o gigantycznej prowokacji wymierzonej w komisję weryfikacyjną, a być może także w Sumlińskiego, który tu do afery trochę nie pasuje ale za to od dawna wtyka nos w sprawy, którymi dziennikarze interesować się nie powinni. Jeśli wierzyć medialnym relacjom na razie wszystko opiera się na zeznaniach ludzi z WSI, a jak się bliżej przyjrzeć, wszystko zaczyna się i kończy na jednym człowieku - Aleksandrze Lichockim. Ten dziwny typek, który jak słusznie wytknął mu Antoni Macierewicz nie potrafił sam siebie wykreślić z raportu WSI chodził i rozpowiadał co to on może - może sprzedać aneks, może wykreślić nazwisko, i miał już na to klientów, w tym Gazetę Wyborczą, która zapłaciła okrągły milion za dokument, którego nigdy nie wykorzystała w żadnej ze swoich publikacji, widać do szuflady sobie kupiła, podobnie jak inne redakcje. Taką opowieść usłyszał od Lichockiego inny człowiek WSI Lech Tobiasz i złożył na ten temat zeznania, podobnie jak Jerzy G., któremu Lichocki proponował wykreślenie z aneksu. Jak widać wszystko prędzej czy później sprowadza się do opowieści Lichockiego. Opowieści która choć absurdalna nawet dla dziennikarzy śledczych Dziennika, wystarczyła prokuraturze i ABW do zrobienia kilku rewizji, które nawet jeśli z czasem okażą się całkowicie nieuzasadnione już okazały się bardzo owocne - w ręce służb wpadły materiały gromadzone przez bardzo dla tych służb niewygodnych dziennikarzy śledczych, o laptopie komisji weryfikacyjnej nie wspominając. I pomyśleć, że do tego wszystkiego wystarczył jeden jedyny gawędziarz Lichocki. Rozczarowałam się już tyle razy, że za nikogo sobie ręki uciąć nie dam, wydaje mi się jednak mało prawdopodobne, żeby Sumliński - dziennikarz, który upodobał sobie trudne i "niepodejmowalne" tematy zamiast przeprowadzać wesołe wywiady o tym jak Macierewicz psy szynką w więzieniu karmił robił coś takiego i za parę groszy wysługiwał się WSI ryzykując więzienie. To raczej nie ten charakter, nie ten zawodowy życiorys choć chyba żadna wolta mnie już nie zdziwi. Z drugiej zaś strony cała afera za bardzo przypomina scenariusze dobrze znane z przeszłości - z akcji odzyskiwania teczki "Bolka", z gnojenia Szeremietiewa gdzie dziennikarze odegrali główną rolę, wreszcie z licznych prowokacji z czasów gdy szorstka przyjaźń Millera i Kwaśniewskiego weszła w fazę schyłkową, co dziwnym zbiegiem okoliczności sprowokowało różne osoby mniej lub bardziej związane ze środowiskiem Kwaśniewskiego do składania korupcyjnych propozycji w imieniu Millera. Bez względu na to jak sprawa się rozwinie, cel już został osiągnięty. Klich może przepraszać kolejnych "pokrzywdzonych przez Macierewicza" i przywracać do łask stare kadry, aneks został skutecznie zneutralizowany a niewygodny dziennikarz przywołany do porządku. Bondaryk i chłopaki od Ćwiąkalskiego zasłużyli na dużą nagrodę. Nie każdy by się odważył wysyłać służby do dziennikarza śledczego na podstawie zeznań powiązanych z WSI świadków ze słyszenia. Bo na razie wszystko wskazuje na to, że nie ma żadnych dowodów i do interwencji wystarczyły luźne opowieści Lichockiego. Z niecierpliwością czekam na ciąg dalszy, jestem bardzo ciekawa jak prokuratura i ABW z tego wybrną jeśli się nic nie znajdzie. I co zrobią żeby się znalazło. No i czekam na zdecydowane reakcje międzynarodowych organizacji broniących wolności słowa, rewizje u dziennikarzy i konfiskowanie im materiałów pod dętym pretekstem to chyba nie jest powszechnie akceptowany zwyczaj. Dzisiaj o 16.05 powtórka wczorajszego "Warto rozmawiać", bardzo polecam, także po to, żeby posłuchać jak Andrzej Czuma gorliwie broni całej akcji i popisuje się dowcipami w stylu lepperowego "Czy można zgwałcić prostytutkę, he he he". Przygnębiające.Wywiad z Wojciechem SumlińskimDziennik: "Jak handlowano ansekem Macierewicza"Wprost: "Janusz Kaczmarek nadzorował nielegalną akcję UOP" 