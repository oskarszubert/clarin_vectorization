Dzisiejsza Rzepa przynosi rewelacje na temat śledztwa w sprawie zabójstwa generała Papały. W zasadzie żadna nowina bo o dziwnych losach tego śledztwa napisano swego czasu chyba wszystko, tylko nic z tego nie wynikało. Trzeba było dopiero afery Orlenu i pytań o bezprawne działania prokuratury i UOP aby te dwie firmy zwalając winę na siebie nawzajem zaczęły same się oskarżać. To jest kolejny odprysk afery Orlenu, komisja śledcza odkrywa - bardzo często zupełnie niechcący i przypadkowo - kolejne gnijące obszary państwa a zagonione nagle do narożnika instytucje i osoby w samoobronie ujawniają niegodziwości innych. Widok to przykry i przerażający, jedyna nadzieja w tym, że po tym wszystkim już nic nie będzie tak samo. I tę właśnie nadzieję chcą odebrać nam ci wszyscy, którzy przypuszczają kolejne ataki na komisję akurat teraz, gdy nie trzeba już dowodów na to jak wielka jest rola komisji w diagnozowaniu stanu państwa. Miał rację Kwaśniewski, że jest to "komisja demontażu", ale jeśli to co ta komisja demontuje to jest III RP to ja takiej III RP nie chcę. Owszem, komisja wykracza poza swój orlenowski mandat i działa bardzo chaotycznie (także dlatego, że regularnie dostaje rozpraszające ją tropy, jak stenogramy Dochnala czy wiedeńskie spotkanie) ale odsłania prawdę, której bez niej nie odsłoniłby nikt, bo ci którzy mają moc sprawczą, nie mają żadnego w tym interesu, i odwrotnie. A jeśli tak bardzo razi nas wykraczanie obecnej komisji poza mandat, to zastanówmy się nad powołaniem proponowanej przez PiS "komisji prawdy i sprawiedliwości". Kolejne odsłaniane nieprawidłowości pokazują, że taka komisja o szerokim mandacie miałaby rację bytu, czas na holistyczne podejście skoro leczenie objawowe się nie sprawdza. ***Ktoś bardzo sprytnie rozgrywa aferę dawkując sensacyjne tropy. Po wczorajszym supersensacyjnym wątku "czapki Giertycha" dzisiaj podrzucono nam kolejny, oto na taśmach Dochnala pojawił się "ślad Celińskiego". Chodzi pewnie o to, żeby się teraz wszyscy rzucili na Celińskiego, będą kolejne argument za rozwaleniem komisji. Lub o to, żeby jak już "wątek Celińskiego" okaże się fałszywy, można było zbagatelizować także wszystkie inne wątki z taśm. Taśmy są w ogóle rozgrywane bardzo sprytnie. Pierwsza porcja rzucała cień na Kaniewskiego (wątek umawiania "spotkania ze Zbyszkiem"), druga porcja sprawę wyjaśnia (wątek "coś się stało, minister nie przyjedzie"), znaczy Kaniewski jednak niewinny, a skoro Kaniewski to na pewno także inni wymienieni i ogólnie taśmy to lipa a Pęczak mitoman (co nie jest wykluczone ale można to było podać za jednym zamachem zamiast sączyć te stenogramy w odcinkach). Taśmy Dochnala to pseudosensacyjny ale bardzo atrakcyjny politycznie i medialnie trop, więc skutecznie odwraca uwagę od innych wątków afery. Podobnie jak notatka wywiadu o spotkaniu Kulczyk-Ałganow, notatka którą podobno komisja dostała z AW chociaż o nią nie prosiła. A jak wywiad na ochotnika chwali się swoimi kwitami, to na pewno nie robi tego bezinteresownie. Jak widać prace idą w dwóch kierunkach - niszczenie komisji (nawet tak komicznymi zarzutami jak wspomniana czapka Giertycha) i puszczanie sprawy na boczne tropy. 