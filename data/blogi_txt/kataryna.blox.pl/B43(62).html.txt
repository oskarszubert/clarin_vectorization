...żeby troje chciało naraz. A ta trójka to prezydent, premier i Kulczyk. Nadal nie wiadomo kto tak naprawdę zdecydował o tym, że Jan Kulczyk nie został swego czasu przewodniczącym rady nadzorczej Orlenu. 20 lutego 2002 roku do Kancelarii Premiera wpada prezydent (akurat był na mieście i miał po drodze), potem dołącza do nich Jan Kulczyk, który też był niedaleko i wpadł jak po niego zadzwoniono (chociaż nie bardzo wiadomo po co, bo jeśli rozmowa z Kulczykiem wyglądała tak jak ją relacjonuje Leszek Miller: "W trakcie tego spotkania pozyskaliśmy informację, iż minister Kaczmarek uważa, że Jan Kulczyk ma ochotę zostać przewodniczącym Rady Nadzorczej PKN Orlen. Wobec tego poprosiliśmy pana Kulczyka, który przyjechał, oświadczył, że nie ma takich zamiarów i wyjechał" to można to było spokojnie załatwić sms-em). Mniejsza z tym, o wiele ciekawsze jest to co o tym mówi prezydent, bo w zależności od tego komu udziela wywiadu, przedstawia sprzeczne ze sobą wersje (po naszemu: kręci) swojej roli w niepowołaniu Kulczyka na stanowisko przewodniczącego rady nadzorczej Orlenu. W "Gościu Radia Zet" (pełny tekst wywiadu tutaj) jest tym, który nie zgodził się na Kulczyka:Monika Olejnik: Wszyscy mogą odnieść wrażenie, że ma Pan jakąś słabość do Jana Kulczyka, jak reszta polityków, Panie Prezydencie. Prezydent RP: Dlaczego? Ja nie mam, bo byłem tym, który się nie zgodził, żeby Jan Kulczyk był przewodniczącym rady. Ale już w "Najsztub pyta" (pełny tekst wywiadu tutaj) nie tylko wypiera się udziału w podejmowaniu decyzji co do Kulczyka, ale i jakichkolwiek innych decyzji gospodarczych:Piotr Najsztub: Panie Prezydencie, po co się Pan w ogóle w to wdawał? Ilu jeszcze konsultował Pan prezesów rady nadzorczej polskich spółek? Prezydent RP: Chyba nikogo i nawet tego nie uważam za konsultacje. Piotr Najsztub: Ale to była konsultacja. Prezydent RP: Nie. To była rozmowa, jeżeli do mnie przychodzi Prezes Polskiego Związku Piłki Nożnej i zastanawiamy się, kto będzie odbierał na lewej obronie czy prawym skrzydle, to czy ja ustalam reprezentację piłki nożnej? No niech Pan będzie poważnym. Piotr Najsztub: Obawiam się, że może Pan mieć na to wpływ. Prezydent RP: Nie, każdy z nas ponosi swoją odpowiedzialność. No i nie wiem jak to w końcu ze lnem było. A lekturę prezydenckich wywiadów szczerze polecam, szczególnie tym, którzy uważają, że Wałęsy nie można było zrozumieć. 