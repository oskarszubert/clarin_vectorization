Gazeta   Wyborcza: Rosjanie nie chcieli się zgodzić, by samoloty przywożące przywódców polskich na obchody 70. rocznicy zbrodni katyńskiej lądowały w Smoleńsku. Proponowali lepiej wyposażone lotnisko w Briańsku. Polacy się uparli.   Jak powiedział "Gazecie" urzędnik biorący udział w polsko-rosyjskich rozmowach organizacyjnych przed obchodami rocznicowymi, Rosjanie ostrzegali, że nie mogą dać   pełnej gwarancji bezpieczeństwa ciężkim maszynom lądującym w wyposażonym   w prymitywny system naprowadzania samolotów na pas startowy porcie   lotniczym Siewiernyj w Smoleńsku. Proponowali   międzynarodowy port lotniczy w Briańsku położony około 250 km od   Katynia. Jednak jak zapewnił nas nasz rozmówca, prowadzący rozmowy Andrzej Kremer, wiceminister spraw   zagranicznych, oraz Andrzej Przewoźnik,   sekretarz generalny Rady Ochrony Pamięci Walk i Męczeństwa (obaj   zginęli w katastrofie samolotu prezydenckiego), zarzucali gospodarzom, że chcą tylko   utrudnić Polakom dostęp do Katynia, i   nakłonili Rosjan do wyrażenia zgody na lądowanie w   Smoleńsku. (...) Rzecznik MSZ Piotr Paszkowski powiedział "Gazecie", że   gdy rozmawiał ze śp. ministrem Kremerem na temat lotu delegacji do   Smoleńska, nigdy nie pojawił się temat zmiany lotniska. Przypomina: -   Tam już w przeszłości lądowały polskie samoloty, więc sprawa wydawała się oczywista. Dodał też, że "powątpiewa",   aby postulat zmiany lotniska znalazł się w jakiejś dokumentacji.   Grono odpowiedzialnych za smoleńską katastrofę powiększa się, dziwnym trafem wszyscy najbardziej podejrzani już nie żyją, nie będą się więc   mogli wypowiedzieć i podważyć tak pięknie kleconej narracji o śmierci na   życzenie polskiej delegacji. Rosjanie robili co mogli, ale Polacy się   uparli, i co zrobisz? Najpierw uparł się prezydent, który zaprosił za dużo za wysoko postawionych osób do swojego samolotu. Gdyby tego nie zrobił, gdyby mu   się nie zachciało w Katyniu samych VIP-ów, to VIP-y by do dzisiaj żyły.   Ale prezydent się uparł i wsadził do jednego samolotu razem z VIP-ami,   także całe dowództwo armii, a Minister Obrony Narodowej i Kancelaria   Premiera choć o tym wiedziały, nic nie mogły zrobić. Bo ten się uparł.   Potem uparli się Przewoźnik i Kremer, którzy zmusili Rosjan do lądowania   w Smoleńsku. A przecież Rosjanie przekonywali, prosili, proponowali   lepsze i bezpieczniejsze lotnisko, ale ci się uparli, nie zważając na   ostrzeżenia, wbrew zdrowemu rozsądkowi. Do wyjaśnienia pozostaje czy   uparli się z własnej woli, czy ten upór wymusił na nich prezydent, który   przecież znany był z tego, że nie tylko się upierał, ale i wymuszał.   No a na końcu uparł się Protasiuk. Uparł się, żeby lądować, choć przecież rosyjscy kontrolerzy mu uprzejmie zasugerowali lądowanie na   lotnisku oddalonym 250 km od Katynia i całkowicie nieprzygotowanym do   przyjęcia polskiej delegacji. Ale ten się uparł. Niewykluczone, że ten   upór został na nim wymuszony przez prezydenta, trwają ustalenia, choć   chyba niepotrzebne, bo wszyscy wiemy jaki uparty, brutalny i przebiegły   był prezydent, nie ma wątpliwości, że naciskał, nie ma też raczej wątpliwości, że w swojej przebiegłości naciskał tak, żeby na czarnych   skrzynkach nie został ślad po tych naciskach. Może naciskał na migi,   albo przekazując rozkaz na kartce, może naciskał poza zasięgiem   mikrofonów, albo po prostu samą swoją obecnością, bo i takie hipotezy   się pojawiały.   Nie możemy też zapominać o pomniejszych winnych, czyli tych wszystkich VIP-ach, którym się zachciało sms-ować, a ich włączone komórki być może   zakłóciły urządzenia pokładowe samolotu, które - co wiemy z oficjalnych   oświadczeń - pracowały do końca prawidłowo, mimo być może poważnych   zakłóceń wywoływanych przez komórki pasażerów.    Jak widać lista potencjalnych sprawców katastrofy jest dość długa, ale   raczej zamknięta, bo tożsama z listą pasażerów feralnego lotu. Morderca   był wśród nich, i choć Rosjanie robili wszystko, żeby zapobiec katastrofie, nie mogli zatrzymać samobójczej misji.    Teraz pozostaje tylko bardziej jednoznacznie wskazać winnego. Do Moskwy   leci właśnie psycholog, który odsłucha czarne skrzynki i oceni jak   wielkiej presji był poddany pilot i jak bardzo przyczyniła się ona do   katastrofy. Skoro presji - najwyraźniej - nie ma w zarejestrowanych na   czarnej skrzynce słowach, trzeba jej szukać w psyche pilota. Gdzieś się w   końcu znaleźć musi. A jak już psycholog ją znajdzie, czy nie od rzeczy byłoby przebadać także tych dzielnych rosyjskich urzędników, którym   Przewoźnik i Kremer uniemożliwili zapobieżenie katastrofie? No i   koniecznie rosyjskich kontrolerów lotów, niech opowiedzą pod jaką presją   oni byli.    Śmiało, bo jak czytamy w artykule Gazety, dokumentów potwierdzających cokolwiek raczej nie ma, można więc snuć dowolne narracje, byle jak   najbliżej prezydenta.   A ja się czuję w tym wszystkim coraz bardziej zagubiona. Bo chciałabym   się wreszcie dowiedzieć, dlaczego kilka godzin po katastrofie Szojgu publicznie zapewniał Putina, że polski samolot zniknął z radarów 10   minut po tym jak leżał rozwalony w smoleńskim lesie. Dzisiaj już wiemy,   że to było kłamstwo, jedno z wielu, ale że padło  publicznie i na   najwyższym rosyjskim szczeblu, dobrze byłoby sprawdzić co miało   przykryć.    Ale rozumiem, że na takie wątpliwości nie ma miejsca, bo cała Polska   szuka winnego na liście pokładowej feralnego lotu. Trwa testowanie   kolejnych hipotez, jak daleko można się posunąć w zrzuceniu całej winy na ofiary. Pod tą najnowszą żaden urzędnik nie chce się z nazwiska   podpisać, czemu się trudno dziwić, plotki musi więc firmować własnym   nazwiskiem Wacław Radziwinowicz, dziennikarz. Gazeta   Wyborcza: W Briańsku TU-154 byłby bezpieczny 