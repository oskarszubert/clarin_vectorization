Nie jestem już osamotniona w kontestowaniu wersji o prowokacji rosyjskich służb specjalnych. W dzisiejszej Rzepie ciekawy artykuł Piotra Skwiecińskiego "Sprawy "Pierwszego" ma nie być", bardzo trafnie analizujący postawę niektórych mediów i polityków wobec cienia prezydenta coraz bardziej widocznego zza pleców Kulczyka. Wersja prowokacji rosyjskich służb specjalnych od początku wydawała mi się mało prawdopodobna, a im bardziej "Pierwszy" histeryzował, tym mniej w nią wierzyłam, bo i cel takiej prowokacji niejasny, i sposób wykonania kiepski. Przyjmijmy na chwilę, że to rzeczywiście prowokacja rosyjskich służb specjalnych, Ałganow okłamał Kulczyka na temat łapówki dla Kaczmarka, potem okłamał nasz wywiad na temat powoływania się Kulczyka na prezydenta, a wszystko po to, żeby te plotki dotarły do Siemiątkowskiego a ten rozpętał taką aferę, żeby Kwaśniewskiemu w pięty poszło. I zrobił to Ałganow wyłącznie dla zabawy bo urazu do prezydenta nie miał o co mieć, przecież prezydent do gospodarki się nie miesza. Gorzej z Kaczmarkiem, powód, żeby o nim brzydkie plotki rozpuszczać był (stary uraz za zastopowanie Łukoilu). Tylko nie rozumiem dlaczego Ałganow miałby sądzić, że ktoś uwierzy, że Kaczmarek wziął 5 milionów dolców od ruskich, po czym im celowo plany pokrzyżował, łapówki nie oddał i jeszcze żyje, na dodatek po drodze zwracając oczy całej Polski na aferę w której jest umoczony. Jakby nie bardzo logiczne, no ale załóżmy, że taką koronkową intrygę sobie ekscentryk Ałganow uknuł i to wszystko jego sprawka, a "Pierwszy" i "Doktor K." są czyści, niewinni i podle ukrzywdzeni. Tylko dlaczego w takim razie ta bomba cykała sobie kilkanaście miesięcy i nie została ani zdetonowana (przez rosyjskie służby specjalne), ani rozbrojona (przez nasze)? Przepraszam, ale ja nie wierzę, że ktoś pozwolił tej plotce dojrzewać licząc, że ten kto ją podłożył o niej zapomni. Gdyby to była prowokacja, służby specjalne już dawno powinny - dla bezpieczeństwa państwa - "spalić" tę plotkę, co akurat nie byłoby trudne. A oni wszyscy wiedzieli, że plotka jest, że są notatki, że kiedyś komuś może odbić i zechce je wykorzystać, puścić do mediów w najmniej spodziewanym momencie. Dlaczego nic nie zrobili? 