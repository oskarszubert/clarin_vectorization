Adam Michnik na pogrzebie Czesława Miłosza: Doprawdy - wyczułeś bezbłędnie, Czesławie, czym jest piekło kartoteki.  To piekło, które pochłonęło miliony istnień ludzkich, do dzisiaj zaraża swym jadem trucicielskim zastępy chorych na podejrzliwość miłośników  ubeckich raportów - tej osobliwej pornografii naszej epoki.Adam Michnik na pogrzebie Bronisław Geremka: I zapamiętałem jedną z ostatnich rozmów, gdy Bronek proponował mi podpisanie listu przeciw fałszerzom pamięci; był autorem projektu tego  listu. Czytamy tam: "Trudno pojąć intencje instytucji i ludzi, którzy  podejmują obecnie kampanię oskarżeń i zniesławień wobec Lecha Wałęsy.  Instytucja, która miała służyć narodowej pamięci, zamierza teraz podjąć  działania niszczące tę pamięć. Wobec ofiary ubeckich prześladowań ci policjanci pamięci stosują pełne nienawiści metody tamtych czasów.  Gwałcą prawdę i naruszają fundamentalne zasady etyczne. Szkodzą Polsce". To  jedna z ostatnich deklaracji publicznych Bronisława Geremka. Przywołuję  te słowa nad grobem Profesora i chciałbym, żeby zostały zapamiętane  przez wszystkich - także przez "policjantów pamięci". Także te  ostatnie niegodziwości, także ten nikczemny artykuł o Bronisławie  Geremku, o Jego życiu, opublikowany tuż po śmierci w jednym z  dzienników przyznających się do katolicyzmu; a ten artykuł sporządzony  był wedle najlepszych wzorów bolszewickiej propagandy. Bronisław Geremek swoje krzywdy łatwo wybaczał. Z pewnością wybaczyłby i to, że  autorzy z IPN także wobec niego dopuścili się niegodnych insynuacji.(...) Ja  zapamiętałem Twój gest, gdy odmówiłeś podporządkowania się  antykonstytucyjnej ustawie o lustracji; ustawie, która okryła wstydem  ówczesną większość parlamentarną. Oświadczyłeś wtedy, Bronku, w  Parlamencie Europejskim: „Powiedziano, że ustawa lustracyjna ma cel  moralny. Uważam, że ustawa w obecnym kształcie narusza zasady moralne,  stwarza zagrożenie dla wolności słowa, dla niezależności mediów, dla autonomii instytucji akademickich. Kreuje swoiste »ministerstwo prawdy  «, czy też »policję pamięci «, a obywatela czyni bezbronnym wobec  kampanii pomówień". Dziękuję Ci, Bronku, za te słowa  podyktowane sumieniem obywatelskim i zmysłem patriotycznej  odpowiedzialności za państwo polskie. Ocaliłeś honor nas wszystkich,  honor całej polskiej demokracji.Adam Michnik znowu wybrał cmentarz na odpowiednie miejsce do dania upustu swojej antylustracyjnej obsesji. Oj, pospieszył się Robert Krasowski ze swoim tekstem "Polityczny pokój nad grobem Geremka", nie docenił determinacji Michnika. W walce z lustracją pokoju nie ma, nie dla niego. Każda okazja jest dobra, a im większy tłum tym okazja lepsza. Ohydne. 