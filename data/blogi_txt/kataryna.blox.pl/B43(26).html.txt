﻿  Leszek Miller:  CBA Kaczyńskiego chciało wejść poprzez W. Marczuk na moją synową Irenę. Obie panie przyjaźnią się od dawna﻿.  Zanim kupimy narrację, że jedyną winą Weroniki Marczuk była znajomość z synową Millera, której z kolei jedyną winą było powinowactwo z byłym premierem, trochę faktów o młodych państwu Miller. Może łatwiej będzie zrozumieć, że CBA miało nie tylko prawo ale i obowiązek się nimi zainteresować.   Najstarsi obserwatorzy już pewnie nie pamiętają, że osoba Leszka Millera juniora zaliczyła widowiskowe entree do polityki przy okazji afery Rywina, a zwłaszcza zeznań przed komisją śledczą jednej z gwiazd postkomunistycznej lewicy, Jerzego Urbana. Z perspektywy 10 lat tak wspominał kilka miesięcy temu tamten czas w wywiadzie dla Newsweeka.  Jerzy Urban: Pewnego dnia ponad 10 lat temu przyszedł do mojej redakcji człowiek, który powiedział, że ma weksle syna Leszka Millera na 300 tys. zł i Miller nie chce spłacać. Powiedzieliśmy, żeby przyniósł te weksle. Więcej się nie zjawił. Jednakże pojawił się wtedy u mnie syn Millera. Powiedział, że zbieramy na niego haki. Twierdził, że niczego nie pożyczał, w rozmowie zaprzeczał też, że zna syna Rywina. To nasunęło mi podejrzenie, że afera to była rzecz między synkami. Szczególnie że syn Millera słynął z ambicji, żeby dokonywać w imieniu tatusia posunięć biznesowych.Pomyślałem sobie, że to by wszystko tłumaczyło. Niechęć Millera do ujawnienia sprawy, bo i tak by mu zaszkodziła, i jeszcze by syna skrzywdził. No i przekonanie samego Rywina, że idzie w imieniu tych, którzy mogą. Pamiętacie może, że gdy rozgrywały się opisywane tu wydarzenia, żona Jerzego Urbana uznała Millera juniora za persona non grata u Urbanów, a tę parę trudno traktować jako fanatyków moralności, skreślających człowieka za byle głupstwo. Zresztą nawet gdyby wtedy dali się ponieść, to przecież Urban miał 10 lat na przemyślenia, i ciągle po tych 10 latach wskazuje na młodego Millera jako osobę dla zrozumienia afery Rywina istotną. Daje do myślenia? Powinno, bo przecież to osoba z samego centrum postkomuszego środowiska. Do myślenia powinien dać także tekst zamieszczony w przychylnej przecież postkomunistom Polityce (to przecież dziennikarka tego tygodnika, na osobiste życzenie swojego naczelnego, wycięła ze swojego wywiadu z Millerem pytanie o aferę Rywina bo Miller go sobie nie życzył), która opisuje klimat panujący wokół "Juniora".  Polityka: W obawie, by Junior nie wdał się w niewłaściwe towarzystwo, poddano go szkoleniom antywywiadowczym. Agenci ABW uczyli go, w których lokalach nie powinien się pokazywać, jeśli nie chce być podejrzany o kontakty ze środowiskiem przestępczym, jakich sytuacji unikać (nie przysiadać się nigdy do stolika, gdzie siedzi ktoś obcy, nie pozwalać jemu, by się przysiadł, nie dawać się fotografować w miejscach publicznych, z ludźmi w tle). (...) Kiedy usiłowaliśmy skontaktować się z Millerem jr. w sprawie rzekomych powiązań ze spółką Poltex w Łodzi, najlepszy przyjaciel Juniora Piotr Majchrzak zadzwonił do redakcji z pytaniem, czy to prawda, że zamierzamy pisać o powiązaniach Millera z Pruszkowem. Zaprzyjaźnieni z Juniorem pracownicy PR zaalarmowali go, że szykuje się skandal. Tego samego dnia znany warszawski prawnik dzwonił z prośbą, żebyśmy – jeśli piszemy o Millerze – porozmawiali z nim, bo to, co wiemy, to wszystko nieprawda i robota Pałacu Prezydenckiego. (...) Na kilka miesięcy przed ostatnimi wyborami parlamentarnymi w środowisku SLD zaczęły krążyć plotki, że służby specjalne chcą, jak mówiono, umoczyć Młodego w powiązania z mafią pruszkowską. W jej szeregach był ponoć człowiek o tym samym nazwisku. Działalność imiennika miała zostać przypisana synowi szefa lewicy. Mówiono również o powiązaniach Juniora z Grzegorzem Wieczerzakiem. Opowiadano, że przed samymi wyborami, by skompromitować ojca, służby aresztują na 48 godzin syna. – Potem by mnie wypuścili, ale efekt wyborczy zostałby osiągnięty – mówi Miller jr. Z obawy przed tym, że plan zostanie wykonany, szef SLD podjął decyzję o wysłaniu syna na szkolenie menedżerskie na Florydę. Żeby nie podejrzewano go o ucieczkę, młody Miller rozpuszczał po mieście informację o planowanym wyjeździe. – Powiedziałem o tym co najmniej 50 osobom. Ówczesny łódzki parlamentarzysta przyznaje: – Wiedzieliśmy, że Junior wyjeżdża z kraju, żeby uniknąć politycznej prowokacji. Efekty rozpuszczenia wiadomości były jednak odwrotne do zamierzonych. Utwierdziły działaczy SLD w przekonaniu, że syn ich lidera faktycznie ma coś na sumieniu. Tym bardziej że w tym czasie aresztowano Wieczerzaka. (...) Mocne? Mocne. Zwłaszcza, że mamy świeżo w pamięci niedawne kłopoty syna Donalda Tuska związane z jego pracą dla Amber Gold, których by nie było, gdyby o syna obecnego premiera służby podeszły równie troskliwie. Dlaczego służby, zazwyczaj nie dbające tak bardzo nawet o samych polityków, o ich rodzinach nie wspominając, uznały, że Leszkiem Millerem juniorem trzeba się szczególnie zaopiekować? To pytanie pozostanie bez odpowiedzi ale chyba można się jej domyślać po lekturze efektów śledztwa Roberta Zielińskiego (Dziennik) w sprawie jednego z wyjątkowo udanych biznesowych dilów syna i synowej Leszka Millera. Dziennik: "Rozpowiadałem, że chętnie pozbędę się 422 udziałów w spółce CNT" - przyznaje DZIENNIKOWI Bogdanowicz. Samo CNT było łakomym kąskiem dla wielkich firm: kontrolowała drugi w kraju portal internetowy Wirtualna Polska. Trwała hossa internetowa, jeden z banków inwestycyjnych wycenił wartość Wirtualnej Polski na 200 milionów dolarów. ﻿(...) Bogdanowicz nie otrzymał jednak oferty bezpośrednio od żadnego z poważnych biznesmenów. Propozycję złożyła mu "Net Irena Miller"."Z propozycją w imieniu Net Irena Miller zgłosił się do mnie Leszek Miller junior - wyznał gdańskim prokuratorom Bogdanowicz. Leszek junior to mąż Ireny i syn przyszłego premiera. (...) Propozycję "Net Irena Miller", a w rzeczywistości Leszka Millera juniora, Bogdanowicz przyjął. Stosowną umowę podpisali 7 kwietnia 2000 r. Na koncie Net-u, nie było jednak nawet złotówki.﻿ Do synowej przyszłego premiera wkrótce zgłosił się kolejny chętny na 422 udziały. Traf chciał, że był to stary znajomy Leszka Millera seniora, szef pomorskich struktur SLD Jerzy Jędykiewicz﻿. (...) Ostateczny kupiec udziałów w CNT to założony również w kwietniu 2000 r. tajemniczy Transcontinental Fund Limited z wysp Bahama. Za udziały zapłacił niemalże 7,05 miliona złotych. Pośredniczył w tym Jędykiewicz. Zarobił na tym niecałe 100 tysięcy złotych. Prawdziwą fortunę zgarnęła za to "Net Irena Miller" - po przelaniu 2,75 mln zł na konto Leszka Bogdanowicza - zostało 4,3 miliona złotych!"Właściciel Transcontinental Fund zgłaszając się wprost do Bogdanowicza zapłaciłby jedynie 2,75 miliona złotych. Na całej transakcji zarobiła więc najwięcej "Net Irena Miller". Nie inwestując złotówki, ponad koszt znaczków skarbowych na rejestrację działalności, wyciągnęła 4,3 mln" - mówi osoba znająca kulisy transakcji.﻿ (...) Całą transakcję już od czterech lat badają oskarżyciele z gdańskiej Prokuratury Apelacyjnej. Podejrzewają, że wszystkie umowy (między Bogdanowiczem, Net Irena Miller, PHU Delta, Ryszardem Krauze i Transcontinental FL) podpisano tylko po to, aby wprowadzić do obrotu pieniądze pochodzące z przestępstw."Sprawdzamy, czy nie chodziło o pranie brudnych pieniędzy. Robimy co w naszej mocy, ale nie wyjaśnimy tej sprawy bez pomocy prawnej z zagranicy, np. z wysp Bahama. Stąd zajmuje to tyle czasu" - przyznaje w rozmowie z DZIENNIKIEM prokurator krajowy Janusz Kaczmarek.Trudno uwierzyć, że złoty interes, który zrobili najbliżsi Leszka Millera z jego politycznymi kolegami był zwykłym przypadkiem. Syn i synowa choć nie zainwestowali złotówki - zarobili 4,3 mln złotych.﻿  Proszę mnie więc nie rozśmieszać świętym oburzeniem na podchody CBA do nieświętej rodziny Leszka Millera, bo jeśli ja dobrze rozumiem misję CBA, to właśnie takie sprawy ma tropić, zwłaszcza, że ponad dwudziestoletnia historia III RP pokazuje, że wszystkie inne służby są dla afer z udziałem pierwszoplanowych polityków zwyczajnie "za krótkie". A w sprawie syna i synowej Leszka Millera w mainstreamowych mediach podniesiono wystarczająco poważne oskarżenia, żeby usprawiedliwić zainteresowanie nimi CBA. Nie chodzi przecież o sprawę obyczajową, jak głośne pobicie młodej Millerowej przez męża, a o grube sprawy na styku biznesu i polityki, które zwyczajnie śmierdzą. Jeśli więc o coś mam pretensje do "starego" CBA, to o nieudolność, bo albo nie umiała niczego konkretnego w tej sprawie ustalić, albo dzisiaj nie umie się wybronić przed absurdalnymi przecież oskarżeniami, że śmiała tknąć nietykalnych. ﻿Każdy bowiem nieodparty merytorycznie atak w takiej sprawie, to rosnące przyzwolenie dla powszechnego immunitetu dla polityków, skoro skandalem ma być samo to, że ktoś się człowiekiem zainteresował, nawet jeśli czarno na czerwonym widać, że było sto powodów.     Polityka o Millerze juniorze﻿﻿Dziennik o biznesie Millerów﻿﻿﻿ 