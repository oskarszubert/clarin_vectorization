Giertych: I ostatnie pytanie, panie premierze: czy kiedykolwiek podpisał pan dokument o współpracy ze Służbą Bezpieczeństwa? Belka: Nie.To fragment przesłuchania Belki przed komisją śledczą. Tymczasem sobotnia Rzepa donosi, że Belka (ps. "Belch") podpisał instrukcję, w której znalazły się wymyślone przez niego samego hasła potrzebne do nawiązania kontaktów z polskimi oficerami w Ameryce. Co więcej, w USA agenci podobno kontaktowali się z Belką i na podstawie rozmów z nim pisali raporty dla Warszawy. Jeszcze ciekawsze rewelacje przynosi dzisiejsze Wprost, które powołując się na polityków SLD pisze, że w 2001 roku Belka naciskał na zmienienie ustawy lustracyjnej tak, aby współpracownicy peerelowskiego wywiadu nie musieli składać oświadczeń lustracyjnych. Nowelizacja taka została uchwalona, niestety rozbiła się o Trybunał Konstytucyjny, który ją zakwestionował 19 czerwca 2002, a dwa tygodnie później Belka niespodziewanie podał się do dymisji, motywując swoją nagłą decyzję "wypaleniem". Sprawa teczki Belki wróciła w 2004 roku, kiedy Kwaśniewski przymierzał go do premierostwa i dla pewności polecił Siemiątkowskiemu (ówczesny szef Agencji Wywiadu) zlustrowanie Belki, a ponieważ była to "dzika lustracja", sprawa wylądowała w sejmowej komisji ds. służb specjalnych i tu się dopiero cuda działy. Teczka, którą dostała komisja była niekompletna, brakowało sześciu stron, a te brakujące strony to - według informatorów Wprost - podpisane przez Belkę pokwitowania odbioru pieniędzy. Są też świadkowie, którym Janik mówił, że Belka podpisał dokument o współpracy z wywiadem, podobno planowano nawet, że przed objęciem funkcji premiera zmieni swoje oświadczenie i przyzna się do współpracy. To naprawdę przestaje być śmieszne. Jeśli to prawda, że w teczce jest jakiś kwit podpisany przez Belkę to nawet jeśli nie ma żadnych innych dowodów rzeczywistej współpracy (sam podpis jeszcze o niej nie świadczy) to Belka i tak skłamał pod przysięgą, a nad takim kłamstwem premiera trudno chyba przejść do porządku dziennego. Kłamstwo Belki to kolejny argument za otwarciem teczek polityków bo jest to ogromne pole do szantażu i gier. Przecież Belka tak bardzo się wstydził zawartości swojej teczki, że wolał iść publicznie w zaparte, byle tylko jej nie ujawnić. A przez długie miesiące ileś tam osób - byłe służby, obecne służby, inni politycy - miało w ręku tajne informację, których ujawnienia tak bardzo nie chciał premier. Dla państwa to co najmniej niezdrowa sytuacja. Mam wrażenie, że teraz ktoś tą teczką Belki gra - podpowiada Giertychowi (który zareagował jakby znalazł w teczce coś o czym wiedział, że tam jest), podrzuca informacje dziennikarzom. Pół biedy jeśli to tylko Miller walczy ze swoim bezpośrednim rywalem do poselskiego mandatu z Łodzi (obaj startują tam z pierwszych miejsc). Sprawie brakujących sześciu stron warto się przyjrzeć bliżej. O ile rozumiem teczkę do komisji ds. służb specjalnych przekazał IPN, jeśli więc nie było tam tych sześciu stron, to znaczy, że wyjęto je albo w IPN-ie albo jeszcze przed przekazaniem do IPN-u. Trudno mi sobie wyobrazić, że to IPN coś chachmęci z teczkami, bardziej prawdopodobna jest więc wersja druga, że IPN dał wszystko co miał, a miał teczkę wybrakowaną. Komisja śledcza też chyba nie dostała pokwitowań odbioru pieniędzy (Macierewicz i Giertych już by o tym powiedzieli). Skąd więc Wprost wie o czymś o czym nie wiedzą dwie sejmowe komisje, które dostały teczkę z IPN-u?  Czy wie od tego, kto te kwity w tajemnicy przetrzymuje? Kto to jest i o co mu chodzi? Bo przecież nie wypuszcza tych przecieków w imię jawności życia publicznego, tylko coś sobie rozgrywa (i oby to były tylko wojenki partyjne a nie jakaś większa rozgrywka byłych specsłużb). Może to słynna "grupa hakowa"? Coś w każdym razie śmierdzi. I niech mi ktoś jeszcze powie, że teczki to zakurzone skamieliny.Niestety, jest ktoś kto nie widzi w tym nic niepokojącego. To Frasyniuk, którego reakcja jest naprawdę zasmucająca. Najpierw oburzał się na komisję i IPN bo "materiały, które komunistyczna bezpieka zbierała na ludzi, są ich osobistą własnością i tylko do nich należy decyzja o ich udostępnieniu opinii publicznej", potem jak do mediów zaczęły przeciekać szczegóły bagatelizował i udawał, że to jakieś prawicowe kaprysy "Roman Giertych, pan Macierewicz - to dwóch takich polityków, którzy bez przerwy zajmują się podglądaniem polskiego społeczeństwa" a pytany czy zamierza o tym rozmawiać z Belką powiedział, że go to kompletnie nie interesuje i "nie zamierza marnować czasu" bo PeDe nie jest partią plotkarską i nie interesują jej plotki w stylu "był, nie był, współpracował czy nie współpracował". Mogę zrozumieć, że Frasyniuka nie interesuje co za komuny robił Belka ale czy może go nie obchodzić, że premier prawdopodobnie skłamał, publicznie i pod przysięgą? Że być może złożył nieprawdziwe oświadczenie lustracyjne? Frasyniukowi gratulujemy Belki. Unitom gratulujemy Frasyniuka. 