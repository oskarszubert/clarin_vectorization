Piotr Zaremba: "Przed wejściem do studia proponował mu, że go przeprosi ale pod warunkiem, że ta sprawa nie będzie poruszana."Kto kogo i za to? Tusk Karnowskiego za obrzucenie błotem w raporcie. Karnowski na układ "przeprosiny za milczenie" nie poszedł więc wywiad wyglądał jak wyglądał. A po wywiadzie gdy Karnowski i Skowroński chcieli Tuska odprowadzić do drzwi ten miał im powiedzieć "Wstydzę się za was. Nie chcę z wami rozmawiać". Niezłe, prawda? Ale nie o fochach pieszczoszka mediów chciałam pisać, bo przy "aferze raportowej" skompromitował się tak bardzo, że chyba nic już dodać nie można, nawet "miliony Polaków" musiały już dostrzec to co się kryje pod maską "prezydenta z zasadami". A kryje się niezbyt bystry i niezbyt przyzwoity, całkiem przeciętny pollityk. Warto jednak pochylić się nad poważnych kryzysem tożsamości i przywództwa w jakim tkwi Platforma. Wpadka z raportem jest ważnym symptomem tego kryzysu, bo w normalnej partii coś takiego nie miało prawa się zdarzyć. To nie było jakieś spontaniczne chlapnięcie pojedynczego polityka ale przemyślane i zaplanowane działanie, i wiele szczebli na których ten nieszczęsny raport powinien zostać utrącony. Czytała to Katarasińska, Grupiński, Tusk, czytali pewnie także ich asystenci, kto wie kto jeszcze to czytał, i każdy z tych czytających powinien zauważyć, że jest to tekst, który wstyd pokazać nawet koledze, a co dopiero światu, i to w samym środku kampanii wyborczej. Nikt, absolutnie nikt tego raportu nie broni, kolejni platformersi za niego przepraszają, nic gorszego sobie Platforma nie mogła sprawić, i to w momencie kiedy nie jest na żadnym musie bo w sondażach prowadzi, media ją kochają, a rywal zalicza wpadki. Nie było więc żadnego powodu, żeby zagrać tak ryzykownie, wystarczyło czekać i robić słodkie miny. Bardzo bym więc chciała wiedzieć dlaczego mimo tylu szczebli jakie ten raport w Platformie pokonał nie znalazł się nikt (z tych, którzy czytali, a wiemy skądinąd, że niektórzy ważni platformersi o raporcie dowiedzieli się z mediów, co też dużo mówi o tej partii) kto by go utrącił i uchronił Platformę przed katastrofą. Są trzy możliwe wyjaśnienia. Pierwsze, że nikt z czytających raport nie znalazł w nim nim niczego niestosownego, co wystawia kiepskie świadectwo ich intelektowi i etyce. Drugie, że ten i ów może uznał raport za niedobry ale zadziałało znane w psychologii społecznej zjawisko "kapitanozy" czyli ślepego zaufania autorytetowi (autorom raportu, Tuskowi), co nienajlepiej wróży Platformie bo choć "kapitanoza" występuje w większości partii to w Platformie jest groźniejsza bo lider nie należy do najbystrzejszych. Trzecie, że wszyscy sobie zdawali sprawę, że raport jest gniotem ale uznali, że i tak się uda bo są przecież pupilami mediów i "ostatnią nadzieją białych" na odsunięcie Kaczorów i warto przyłożyć nawet jeśli poniżej pasa, co świadczyłoby o poziomie etycznym tak myślących, a także o ich oderwaniu od rzeczywistości jeśli faktycznie liczyli, że nikt się nie ośmieli przyczepić i można ten raport wygrać. Nie wiem która przyczyna jest prawdziwa ale każda z nich świadczy fatalnie o wszystkich uczestnikach procesu wypuszczania raportu w świat. I fatalnie o Platformie jako organizacji jeśli mimo tylu szczebli jakie ten raport musiał pokonać nie znalazł się nikt kto dostrzegłby jego oczywiste wady i chciał/ potrafił wymusić zmiany ratujące partię przed tak kompromitującą wpadką. Źle to wróży Platformie. Nie tylko to, bo wpadka z raportem jest kolejną z czarnej serii, coś niedobrego dzieje się z tą partią, zupełnie bez powodu bo przecież sytuacja wymarzona - nie trzeba nic robić a sondaże same rosną, nic tylko czekać aż władza sama wpadnie w ręce. A tymczasem Platformie nic się nie udaje, nawet czekanie. Nie udała się "nocna zmiana" bo mimo potajemnych spotkań Tuska z Lepperem i dogadania się co do rządu fachowców wszystko popsuł Marek Jurek nie godząc się na zwołanie nadzwyczajnego posiedzenia sejmu. Nie wypaliła "kurwikowa rewolucja" bo się działacze pod sejmem nie stawili i trzeba było szybko namioty zwijać mimo wcześniejszych zapowiedzi, że się będzie protestowało aż do skutku. Nie   wyszedł "Błękitny Marsz" bo ośmieszyły go medialne doniesienia, że dla partyjnych działaczy był on obowiązkowy, były listy obecności i kary za nieobecność zupełnie jak za komuny. Słabo idzie oczyszczanie partii bo po czterech miesiącach nicnierobienia w sprawie wyprowadzania partyjnych pieniędzy przez asystentów Tuska i Schetyny zawiadomienie do prokuratury musiał złożyć szeregowy działacz ("Zdecydowałem się zrobić to sam, bo minęły cztery miesiące od ujawnienia tych faktów, a szefostwo PO myśli tylko, jak sprawę ukryć. Co więcej, Grzegorz Schetyna publicznie twierdzi, że nic nie wskazuje na to by miały miejsce jakiekolwiek nadużycia"). Kampanią wyborczą kierują sondaże, co prowadzi do tak absurdalnych sytuacji jak pozbawienie warszawskiej Syrenki korony na plakatach wyborczych Hanny Gronkiewicz-Waltz tylko dlateggo, że w badaniach fokusowych wyszło, że ludziom się nie podoba. Więc się Hanna obnosi z od dawna nieaktualnym, PRL-owskim herbem a my możemy się pocieszać, że uczestnicy fokusów nie zakwestionowali nazwy miasta. Pani Hania najwyraźniej nie jest przesądna, gdyby była chyba nie zgodziłaby się na usunięcie ze swoich wyborczych plakatów tego symbolu władzy. Ciekawe czy ten ruch sztabowców okaże się proroczy, czy tylko idiotyczny. Coś jest bardzo nie tak jeśli poważna partia szykująca się do przejęcia władzy nie potrafi od kilku miesięcy zrobić niczego sensownego, nic jej się nie udaje i kroczy od porażki do porażki, tracąc twarz i kształt. Bo kto dzisiaj wie czego chce Platforma, poza odsunięciem Kaczorów od władzy? Nie ma chyba bardziej nijakiej partii, co może na krótką metę jest wygodne bo taka luźna formuła, którą wyznacza tylko antykaczyzm pozwala zmieścić Niesiołowskiego, Schetynę, Palikota, Piterę, Rokitę, co pewnie nie byłoby takie łatwe gdyby się trzeba było wyraźnie opowiedzieć. A przecież kiedyś trzeba będzie. Na razie Platforma się trzyma, głównie dlatego, że przy PiSie opozycja ma ułatwione zadanie, wystarczy być a o sondażowe punkty dla opozycji troszczy się rządząca koalicja i media. Strach pomyśleć co będzie z Platformą jak PiSowi zacznie iść. Albo jak wkroczy Olechowski i zgarnie poparcie biznesu i mediów. Na razie Platformie nie wychodzi nawet bycie sensowną opozycją do rządu Kaczyński-Lepper-Giertych, a jeśli jej to nie wychodzi to jak ma jej wyjść przyszłe rządzenie, trudniejsze przecież niż wymyślanie kolejnych bon-motów i szokujących porównań? Platformie brakuje lidera, który wyznaczy cele, strategię, skupi wokół tego ludzi i będzie konsekwentnie realizował to co zaplanowane wydobywając ze swojego zespołu wszystko co najlepsze. Tusk jest całkowicie pozbawiony cech przywódczych, na dodatek przestał być sympatyczny i po prostu ośmiesza partię. Nie wiadomo o co facetowi chodzi i gdzie chce swoją partię doprowadzić, żadnej wizji, nic. Ale fakt, że to właśnie jego sobie Platforma wybrała i teraz pod jego "przywództwem" dryfuje bez celu też świadczy o słabości partii. Na zakończenie plotka z rubryki Mazurka i Zalewskiego, którzy cytują barowe wyznanie dygnitarza SLD "Z platformą jesteśmy dogadani na po wyborach. Tusk już obiecał Wojtkowi, że Rokita nie będzie premierem". Ciekawe czy Rokicie Tusk powiedział co obiecał Wojtkowi. Chyba nie bo sądząc po tym jak bardzo się Rokita stara, jeszcze wierzy, że kiedyś będzie tym premierem. A tu rok mija jak głupiego stołka szefa klubu nie może dostać bo go Schetyna nie lubi. Taka partia. 