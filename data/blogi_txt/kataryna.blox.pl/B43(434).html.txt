Donald Tusk: Będziemy żelazem wypalać każdą nieprawidłowość, jeśli tylko zostanie potwierdzona. W PO nie ma świętych krów i nie będzie. Moment w którym w PO skończył się czas świętych krów można wskazać z dokładnością do kilku dni, stało się to mniej więcej wtedy kiedy Palikot zdradził się z planami kandydowania na szefa partii, a ten stołek czeka przecież na Grzegorza Schetynę. Nic dziwnego, że z dnia na dzień to co nie przeszkadzało, zaczęło przeszkadzać. A przecież jeszcze w grudniu Dziennik opublikował artykuł "Palikota mocno wyboista droga do gwiazd", w którym Luiza Zalewska opisała to co dzisiaj tak wstrząsnęło Tuskiem. W samym artykule nie było oczywiście tych wszystkich szczegółów, którymi raczą nas dzisiaj śledczy Dziennika ale było się nad czym zadumać, o co pytać, co weryfikować. Nawet najbardziej gapowaty obserwator życia publicznego wie od co najmniej pół roku, że wokół Palikota śmierdzi,  tylko zaganiany premier Tusk dowiedział się dopiero wczoraj, jest  oburzony i będzie wypalał żelazem. Kto to kupi? Luiza Zalewska (Dziennik): Przez ten czas Palikot wyprzedał wspólne akcje  tajemniczym podmiotom (Nowińska jest pewna, że swoim spółkom, które  założył w rajach podatkowych), ich wspólny udział w Jabłonnej skurczył  się do 19 proc. Z majątku szacowanego na 120 mln zł pozostało zaledwie  20 mln zł. W efekcie tyle można było podzielić przed sądem. Gdy Nowińska zawiadomiła sejmową komisję etyki o  podejrzeniach wobec byłego męża, ta odpowiedziała, że nie ma  odpowiednich narzędzi, by zająć się sprawą ("W końcu marszałek  Komorowski to wierny kompan od kieliszka" - kpi Nowińska). Przed rokiem  zawiadomiła więc prokuraturę, ale sprawa nie posuwa się naprzód. "Jeśli prokuratura odrzuca wnioski do banku o ujawnienie przepływów finansowych dotyczących Jabłonny i nie zabezpiecza odpowiednich dokumentów spółki, to czy zależy jej na wyjaśnieniu tej sprawy?" - pyta  była żona. Była żona Palikota skarżyła się nie tylko prokuraturze, komisji etyki poselskiej i Luizie Zalewskiej. W styczniu napisała list do samego premiera w którym pyta go wprost "Czy moje pieniądze, bez mojej zgody, a za wolą  mojego byłego męża, zostały zainwestowane w przedsięwzięcia polityczne Platformy Obywatelskiej?" Wie ktoś może co jej premier odpowiedział? Problemy Palikota nie przeszkadzały do tej pory ani Platformie, ani dziennikarzom, mógł przekraczać wszelkie granice a im bardziej przekraczał tym chętniej był zapraszany ale rzadko po to by go zmusić do tłumaczenia się z coraz poważniejszych zarzutów. Dwa tygodnie po artykule Luizy Zalewskiej Palikot gościł w Zetce u Moniki Olejnik ale rozmowa była poświęcona głównie nagłaśnianiu i wałkowaniu insynuacji pod adresem Jarosława Kaczyńskiego bo Palikot właśnie zadał był na swoim blogu pytania o jego orientację seksualną i o tym chciała porozmawiać Monika Olejnik. Żadne trudne pytanie o zarzuty postawione w artykule Zalewskiej nie padło i paść nie mogło bo Palikot był jeszcze wtedy bardzo potrzebny, kto inny dałby się wciągnąć w uroczą pogawędkę o tym z kim sypia lub nie Jarosław Kaczyński?  Pod koniec marca była żona Palikota udzieliła wywiadu Robertowi Mazurkowi, w którym zarzuca mu wyprowadzenie wspólnych pieniędzy do zarejestrowanej na Curacao JP Family Foundation, mówi też o swoim liście do liderów Platformy, w którym prosi aby PO nie korzystała z ich wspólnych pieniędzy. Dwa dni później Palikot znowu odwiedza Monikę Olejnik i choć duża część rozmowy dotyczy wywiadu Mazurka, nie pada ani jedno trudne pytanie o JP Family Foundation ani list do liderów PO bo ważniejsze jest to czy Palikot naprawdę kazał żonie przycinać bukszpan. No i czy Robert Mazurek  jest "hieną dziennikarską, która wykorzystuje naiwność jego żony". Palikot mimo coraz poważniejszych zarzutów był kluczowym politykiem Platformy i gwiazdą mediów, jeśli coś się w tym względzie zmieniło lub zmieni to nie dlatego, że doszły jakieś nowe fakty bo przecież Palikot jest ten sam co pół roku temu gdy go Zalewska opisywała w artykule, który nie wywołał żadnych większych reakcji choć powinien. Opisane w Dzienniku kwity na Palikota też raczej nie wpłynęły do prokuratury wczoraj. Jeśli dziś Palikot  jest inaczej traktowany  przez partyjnych kolegów i dziennikarzy to raczej nie za to co zrobił ale za to co nieostrożnie zapowiedział, czyli kandydowanie na szefa PO przeciwko Grzegorzowi Schetynie. Palikot zostanie odstrzelony a ja po nim płakać nie będę. Jak już się wszyscy zajmą rozliczaniem spadającej gwiazdy, warto pamiętać jednak kto już pól roku temu zadawał premierowi trudne pytania o Palikota, a kto wolał z tymże Palikotem zaglądać pod kołdrę Kaczyńskiemu. Luiza Zalewska (Dziennik): Palikota mocno wyboista droga do gwiazdLuiza Zalewska (Dziennik): Tusk najwyraźniej popiera PalikotaRadiozet: Monika Olejnik rozmawia z PalikotemReszka, Majewski (Dziennik): Żona Palikota: mąż ukrył miliony na KaraibachRobert Mazurek (Dziennik): Żona Palikota: nie mogę tknąć jego winaRadiozet: Monika Olejnik rozmawia z Palikotem o wywiadzie Mazurka 