Rzeczpospolita: Prezydent  Szczecina pozna dane ludzi, którzy ocenili go na forum. Udostępni mu je  prokuratura. „Interesuje się pani polityką?” - to pierwsze pytanie,  które na przesłuchaniu usłyszała internautka posługująca się nickiem Rewers10. Jest jedną z osób, które w sieci krytykowały prezydenta  Szczecina Piotra Krzystka (PO). Po jego zawiadomieniu prokuratura  zaczęła ustalać numery ich komputerów (IP). Jak dowiedziała się "Rz",  śledczy mają już dane 30 osób. (...) Prezydent Szczecina w  zawiadomieniu do prokuratury cytował wpisy: "kompletny gamoń",  "zakłamany drań i oszust", "łgarz" czy "nędzny złodziejaszek". -  Skorzystałem z prawa do obrony własnego imienia – tłumaczy "Rz"  Krzystek. – Jest to również mój głos w dyskusji o granicach wolności  słowa w Internecie – zaznacza. (...) Śledczy przekażą mu bowiem dane forumowiczów, co umożliwi mu złożenie przeciw krytykom prywatnych aktów  oskarżenia. Chociaż prezydent wcale nie musi iść z nimi do sądu. Gdy go  o to pytamy, odpowiada wymijająco. Jedno jest pewne – będzie wiedział,  kto ocenił go w sieci. Polityk partii rządzącej wykorzystał prokuraturę do namierzenia 30  obywateli mających o nim krytyczne zdanie i ośmielających się je  wyrażać, a to jeszcze nie koniec bo prokuratura szuka dalej. A  wszystkich tak namierzonych krytyków władzy poda jej na tacy. Nie po to  przecież, żeby ta mogła ich wszystkich postawić przed wymiarem  sprawiedliwości, bo Krzystek nie jest taki głupi, żeby się przed sądem  użerać z kilkudziesięcioma osobami za niewinnego "gamonia" czy  "drania", tym bardziej że każdy taki pozew kosztuje. I ośmiesza. Być  może dla zachowania twarzy pozwie jednego czy dwóch najostrzejszych,  żeby nie było, że zatrudnił prokuratorów na darmo. Resztę krytyków  można ukarać inaczej, mając w ręku ich pełne dane. Z takim obywatelem władza może wszystko. Może nasłać na niego wszystkie możliwe kontrole,  bo przy uznaniowości polskiego prawa, małe są szanse, żeby delikwent  wyszedł cało. Może utrudnić życie przy rozmaitych okazjach, gdy  niewygodny obywatel zjawi się w którymś z urzędów w charakterze  petenta. Może wreszcie podrzucić nazwiska osób do odstrzelenia  zaprzyjaźnionym dziennikarzom, którzy przy odrobinie wysiłku będą  umieli zrobić coś z niczego. Niewykluczone, że  wkrótce w lokalnej  prasie ukaże się kilka demaskatorskich artykułów o tym, czy o tamtym. Może zresztą wystarczy sama satysfakcja z nastraszenia niewdzięcznych  poddanych i błoga świadomość  że teraz każdy się dwa razy zastanowi  zanim cokolwiek krytycznego o władzy napisze. A o to przecież chodzi.    W sądzie można przegrać, zwłaszcza jak się nic nie ma, a umówmy się,  Krzystek ma niewiele, jeśli pójdzie do sądu z tym co zacytowała Rzepa, raczej przegra, nawet jeśli nie w Polsce, bo tu wszystko jest możliwe,  to na pewno w Strasburgu. Jestem więc pewna, że z większością  namierzonych prokuraturą obywateli Krzystek nigdy nie spotka się w  sądzie, oficjalnie wszystko się dla nich skończy na tych  przesłuchaniach.  Pozornie życie będzie się toczyć dalej, a nawet jeśli  nagle bardzo się zmieni, nie uda się udowodnić, że nagły wysyp  kontroli, dziwna administracyjna decyzja, czy innego rodzaju kłopoty  mają bezpośredni związek z tym, że się kilka miesięcy temu nazwało  prezydenta "gamoniem". Jeśli prezydent Krzystek pozwie każdą z osób, której tożsamość ustalił  rękami prokuratury, uznam, że nie ma sprawy, bo władza też ma prawo się  bronić i jeśli robi to w trybie, w jakim musiałby to robić każdy z nas,  jest to tylko kwestia estetyki i politycznych standardów. Jeśli  jednak zadowoli się tylko danymi osobowymi swoich krytyków, będzie to  znaczyło, że posłużył się pretekstem, żeby za pomocą prokuratury  namierzyć swoich krytyków, z zamiarem wykorzystania tak pozyskanej  wiedzy w inny niż dochodzenie roszczeń przed sądem sposób. A to  już jest szalenie niebezpieczne, nie dla tych kilkudziesięciu osób, ale dla demokracji. Bo to znaczy, że każdy krytyk władzy może zostać w  każdej chwili zidentyfikowany, a o tym jak w kraju bez zasad władza  może taką wiedzę wykorzystać nie muszę przekonywać nikogo.   W mojej sprawie z "Dziennikiem" okazało się, że mając nazwiska  dziennikarzy nie mogę ich skutecznie pozwać w trybie cywilnym, bo sąd  żąda adresów zamieszkania, a redakcja odmawia ich podania  "z uwagi na  konieczność ochrony ich interesów procesowych". Ciekawe czy gdybym, jak  prezydent Krzystek, zgłosiła się do prokuratury, prosząc o pomoc w  namierzeniu osób, do których mam pretensje, też by mi tak chętnie  pomogli, czy te usługi są dostępne tylko dla władzy. 