Najwyraźniej tylko dla mnie informacja o tym, że urzędujący premier być może skłamał pod przysięgą i złożył nieprawdziwe oświadczenie lustracyjne jest interesująca i warta wzmianki. W mediach na temat wczorajszych rewelacji Wprost kompletna cisza, nie ma tematu. Spodziewałam się burzy, bo ktoś tu kłamie, albo premier, albo dziennikarze a poniważ sprawa jest bardzo powazna, myslałam, że się wszyscy rzucą do wyjaśniania. Nic z tych rzeczy. Totalna cisza. Nie znalazłam tej informacji w gazetach, nie ma jej w mediach elektronicznych, wszyscy udają, że nic nie słyszeli. Od doniesień o teczce premiera ważniejsze jest krótkie spięcie o teczki między Kaczorem i Rokitą, wczoraj cały dzień zajmowała się tym Monika Olejnik (rano w Zetce, wieczorem w TVP), dzisiejsza Gazeta Wyborcza poświęciła temu całą czwartą stronę, wszyscy od niedzieli wałkują temat głupiej kłótni niedoszłych koalicjantów a premiera ignorują, zupełnie jakby się nie liczył. Może zresztą już się nie liczy i tylko ja się przejmuję. Z jakichś powodów sensacyjna informacja o szefie rządu została całkowicie przemilczana, choć przecież nasze media zazwyczaj nagłaśniają nawet najbardziej durne newsy. Na szczęście nie wszyscy przeszli obojętnie obok wprostowych rewelacji. Błyskawicznie zareagowała Agencja Bezpieczeństwa Wewnętrznego, która od wczoraj szuka źródła przecieków, oburzenie wyraził także minister sprawiedliwości, wygląda na to, że posłom nie ujdzie na sucho ujawnienie, że Belka coś tam podpisał. Tylko czy podpisał? Sam Belka zaprzecza. Jeśli zatem Belka mówi prawdę i niczego nie podpisał, to w jego teczce nie było tego co wyciekło i akcja ABW jest całkowicie bezpodstawna bo o "ujawnieniu tajemnicy państwowej" możemy mówić tylko wtedy kiedy coś ujawniono a nie zmyślono. Nic z tego nie rozumiem ale na chłopski rozum nerwowa reakcja ABW wydaje się potwierdzać prawdziwość przecieków. Coś dziwnego jest z tą teczką Belki, cisza medialna wokół niej jest naprawdę zastanawiająca, przecież nawet jeśli dziennikarze zgodnie uważają tę informację za bzdurę, chyba powinni o niej wspomnieć. Milczą media, milczą politycy, milczy sam Belka, a ja zaczynam się zastanawiać czy mi się to wszystko nie przywidziało a tego artykułu we Wprost po prostu nie było.  "Marek Belka - agent Belch?" 