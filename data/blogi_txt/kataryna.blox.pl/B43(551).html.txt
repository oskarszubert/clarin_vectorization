I znowu zajrzymy za kulisy III RP. Mamy kolejną aferę na miarę afery Rywina, a w każdym razie wiele na to wskazuje. Mam oczywiście na myśli sensacyjne doniesienia Dziennika o intrydze mającej utrącić Millera za pomocą plotek o korupcyjnych uwikłaniach jego syna, który miał brać kasę od biznesmenów. Sprawa jest baaardzo rozwojowa i jeśli nie zdarzy się coś co ją przebije (a "afera podsłuchowa" pokazuje, że trwają próby) będziemy mieli kolejną okazję przyjrzenia się jak wygląda III RP za fasadą. W poprzednich odcinkach dowiedzieliśmy się jak powstawały ustawy i jak wyglądały konsultacje społeczne (Adam Michnik: "I na samym początku rozmowy pani minister wyjęła jakiś papier i  zwracając się do mnie, powiedziała: To jest to, co chcieliście, co  chcieli, w sensie prywatnym, nadawcy. To jest to co, co było  postulowane, co postulowaliście itd. I coś powiedziała... ja  powiedziałem, spytałem się pani prezes Łuczywo: Helenko, czy to jest  to, o co chodzi? I wtedy pani prezes Łuczywo powiedziała, że w tak  krótkim czasie i w tym trybie ona nie jest władna ocenić tego i prosi o  to, żeby mieć możliwość... Nie, nawet, zdaje się, to było jeszcze  inaczej. Zdaje się, ona powiedziała: W tej sytuacji ja się zwracam do pana premiera, żeby pan przyjął tę propozycję, którą my złożyliśmy. I wtedy pani minister powiedziała, że to trzeba przestudiować...czy nie ma różnic. I wtedy chyba pan premier zaproponował: To się  spotkajcie, panie, następnego dnia, żeby tę całą sprawę jakby już  wyczyścić do końca, żeby już tutaj jasne było, że to jest zapis, który  jest satysfakcjonujący dla wszystkich."), jak obsadzano strategiczne spółki skarbu państwa (Wiesław Kaczmarek: "Dostaję informację, że jestem proszony do Kancelarii Prezydenta. I jadę  tam na godzinę chyba 18.30, gdzie najpierw odbywam rozmowę z panem  ministrem Ungierem u niego w gabinecie, gdzie w trakcie tej rozmowy  kładzie przede mną kartkę z dziewięcioma nazwiskami, które już tutaj  cytowałem. Ja pytam: - Co to za kartka? - No to jest skład rady nadzorczej, którą powoła się jutro na nadzwyczajnym walnym zgromadzeniu. Na czele tej listy jest przewodniczący rady nadzorczej Jan Kulczyk - ja  mówię. - Tym bardziej że to jest inwestor, który ma może jakieś udziały  w PKN Orlen, ale na pewno nieuprawniające do tego, aby być  przewodniczącym rady nadzorczej i mieć w tej radzie więcej niż jednego  reprezentanta. Po tym odbywa się rozmowa z panem prezydentem, w której to mówię, że po prostu to jest nie do zaakceptowania."), teraz mamy szansę poznać tajniki negocjacji offsetowych (Dziennik: "W maju 2003 roku Aleksander Gudzowaty przyjmuje zaproszenie na obiad w domu Tadeusza Jacewicza. (...) Drugim i ostatnim gościem przyjęcia jest Janusz Luks, pułkownik wywiadu w PRL i III RP, który oficjalnie zakończył służbę w 1995 roku. (...) Rozmowa przy obiedzie dotyczy interesów biznesowych. Gudzowaty chce uczestniczyć w offsecie, a dokładnie w eksporcie polskich towarów. Luks w Agencji Rozwoju Przemysłu zajmuje się właśnie tymi sprawami"). Afera Rywina, afera Orlenu, a także ta obecna - każda zaczęła się od nieostrożnego wyznania po którym poszła niemożliwa już do kontrolowania lawina, odsłaniając to o czym w III RP się nie mówiło ("Po co babcię denerwować? Niech się babcia cieszy"), to znaczy nie mówiło się w porządnym towarzystkwie bo oszołomy alarmowały już dawno ale kto by tam oszołomów słuchał. Wydaje mi się, że teraz będzie podobnie, że rodzi się wielka afera, która znowu pozwoli się czegoś dowiedzieć o dorobku III RP, którego z takim zapałem bronią dzisiaj Kwaśniewski, Wachowski, Siemiątkowski i tłum pomniejszych Pęczaków.    Afera dopiero się rozkręca, jeszcze nic nie wiadomo ale kilka wątków z pewnością zasługuje na uwagę. Jak naprawdę wyglądały negocjacje offsetowe? Dlaczego negocjacje w prywatnych mieszkaniach prowadził w tej sprawie były oficer służb specjalnych? Dlaczego ochroniarz Gudzowatego powiązał tę sprawę z usiłowaniem zabicia Gudzowatego i zeznając właśnie w tej sprawie złożył swoją sensacyjną notatkę? Czy to znaczy, że otoczenie Gudzowatego wiąże usiłowanie zabójstwa i problemy biznesowe z tamtą sprawą? Dlaczego potencjalnie dobijającą lewicę intrygę wymyślono akurat wtedy kiedy męczyła się ona z aferą Rywina i nie było potrzeby Millerowi w upadku pomagać? Nie podzielam opinii niektórych komentatorów, że to dowód na poczucie bezkarności i niedocenienie skutków afery Rywina. Raczej przeciwnie. Intrygę mającą dobić Millera rozkręcano wtedy kiedy śledczy (z komisji i mediów) niebezpiecznie zbliżyli się do Dużego Pałacu, ważyły się losy przesłuchania Kwaśniewskiego i każdy miał już świadomość, że afera Rywina pociągnie ofiary. Zaryzykowałabym więc tezę, że afera z Gudzowatym miała Millera dobić tak, żeby padając nie zdołał pociągnąć za sobą środowiska Kwaśniewskiego, bardziej uprawdopodobnić jego udział w aferze Rywina i odsunąć pytania o udział otoczenia Kwaśniewskiego. Dlatego zapewne afera Gudzowatego ma podobny scenariusz co afera Rywina - patrzecie, w imieniu Millera jakieś dzikie tłumy łażą i łapówki wyciągają więc mógł i Rywin. Utrącenie Millera nie było celem ale środkiem do celu. Celu, którym była desperacka obrona środowiska Kwaśniewskiego przed wplątaniem w aferę Rywina. W każdym razie na tym etapie, niewiele w sumie wiedząc o sprawie Gudzowatego, jest to jedyny logiczny scenariusz. Bo przecież gdyby chciano tylko utrącić Millera to można to było zrobić bardziej bezpiecznie bo i tak się mocno chwiał. Na dobrą sprawę można było nic nie robić tylko czekać. Wykombinowanie takiej intrygi z udziałem osób trzecich w sytuacji i tak bardzo kryzysowej niewątpliwie świadczy o ogromnej desperacji.  Nie chodziło więc o pozbycie się Millera, a jeśli już to pozbycie się go jako wiarygodnego świadka poprzez odebranie mu i tak nadwątlonej wiarygodności. Z niezrozumiałych względów afera Gudzowatego nie budzi wielkich emocji. Zdawkowe informacje w mediach, żadnego trzęsienia ziemi, dziennikarze nie rzucili się do dziennikarskich śledztw, opozycja zwołuje konferencji prasowych, nie żąda wyjaśnień, nie lamentuje, jakby nic wielkiego się nie stało. Nie dziwi, że milczą SLD z przystawkami ale dlaczego milczy Platforma, zawsze taka wyrywna do komentowania stanu państwa. Mam bardzo nieprzyjemne wrażenie, że przedziwne milczenie Plaformy na temat afery preziowsko-eseldowskiej może świadczyć o tym, że spekulacje o przyszłym i już rozważanym porozumieniu PO-SLD mogą nie być pozbawione podstaw. Bo to jedyny chyba powód dla którego partia recenzentów wstrzymuje się od komentarzy (choć na przykład "aferę podsłuchową" Tusk już zdąży nazwać polskim Watergate). Jeszcze dziwniejsze jest zachowanie mediów. Anna Marszałek pisze w Rzepie "Spakowali go [młodego Millera - kataryna] niemal w jeden dzień i wysłali do USA. Wrócił dopiero po  wyborach wygranych przez SLD - opowiadał wówczas "Rz" jeden z działaczy  Sojuszu. W 2003 roku dziennikarze "Rz" Paweł Reszka i Michał Majewski  zaczęli sprawdzać informacje o młodym Millerze. Wystarczyło kilka rozmów o juniorze, żeby wiadomość rozniosła się w środowisku mediów i  polityków. Związana z SLD i Leszkiem Millerem "Trybuna" napisała wtedy  na pierwszej stronie szkalujący dziennikarzy artykuł. Politycy  opozycyjni sugerowali dziennikarzom "Rz", że na redakcję zostały  nasłane służby specjalne." Jakoś sobie nie przypominam, żeby wtedy kiedy to wszystko miało miejsce media alarmowały o zamachu na ich wolność, kneblowaniu, nasyłaniu służb specjalnych. Dlaczego czytam o tym dopiero dzisiaj? Gdzie wtedy byli dziennikarze śledczy i wolne media?Profesor Zybertowicz, ekspert od tajnych służb, tak wyjaśnia dlaczego ta sprawa nie wyciekła "Kiedy gangi walczą między sobą, to nie proszą policji o pomoc. Załatwiają sprawy we własnym gronie.",  o wojnie gangów mówi także Gudzowaty. Ta afera była skutecznie  zamilczana przez trzy lata i wyszła przypadkowo. Gdyby ochroniarz  Gudzowatego nie wspomniał o niej przy okazji, gdyby Gudzowaty nie  schował u notariusza kopii pism wysyłanych do premiera i prezydenta, nigdy byśmy się nie dowiedzieli. To daje pojęcie o stopniu "zgangowienia" państwa i polityki. Oraz o kondycji mediów. I odbiera nadzieję na normalność bo  czy z czegoś takiego można w ogóle wyjść? Przy okazji warto przypomnieć kilka luźnych wątków z poprzednich afer, które przypominają się dzisiaj i nabierają znaczenia. Ale o tym w kolejnym odcinku. 