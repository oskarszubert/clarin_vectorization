Zbigniew Ćwiąkalski: Dyrektor generalny, który odpowiada za rozliczanie ze sprzętu w  resorcie, zwróci się o opinię czy w wyniku takiego działania mogły  powstać zniszczenia i wtedy zapadnie decyzja czy skierować sprawę do  prokuratury.Minister Ćwiąkalski się nie poddaje. Wczoraj co prawda odebraliśmy niepokojące sygnały o kapitulacji - zrezygnowany rzecznik ministerstwa oświadczył, że nie będzie doniesienia do prokuratury bo nie da się niestety udowodnić tego co z taką pewnością siebie zdiagnozował Ćwiąkalski ("Ten rodzaj zniszczeń ma charakter nieprzypadkowy") i jedyne co można to policzyć straty i kazać Ziobrze zapłacić ale dzisiaj Ćwiąkalski uspokaja - to nie koniec "afery laptopowej". Będzie ustalanie "czy w wyniku takiego działania mogły powstać zniszczenia". Słusznie, nie można się poddawać, choćby trzeba było przeprowadzić serię eksperymentów z przygniataniem laptopów różnymi meblami bo chyba tylko tak można jednoznacznie ustalić jaka jest odpowiedź na to pytanie. Mam tylko nadzieję, że wszystkie zniszczenia laptopa zostały szczegółowo opisane w protokole zdawczo-odbiorczym podpisanym zarówno przez Ziobrę jak i przyjmującego sprzęt urzędnika. Ćwiąkalski mówi, że nie każdy musi wierzyć Ziobrze i ma rację. Ale nie każdy musi też wierzyć Ćwiąkalskiemu, którego obsesja na punkcie Ziobry jest coraz bardziej niepokojąca a on sam niedługo będzie bardziej groteskowy niż Pitera opętana Kamińskim. Chciałabym mieć pewność, że laptop oddany do ekspertyzy będzie w takim samym stanie w jakim zdał go Ziobro dlatego wolałabym zobaczyć jakie zniszczenia zostały odnotowane w protokole. Laptop od trzech miesięcy jest w rękach ludzi Ćwiąkalskiego i kto wie co oni z nim robili w ramach ułatwiania szefowi walki z poprzednikiem? Sądząc po tym, że do szukania haka na Świączkowskiego zorganizowano w ABW aż 40-osobową grupę hakową, a Ziobro to jednak dużo większy priorytet tego rządu, w ściganie go zaangażowane jest pewnie pół ministerstwa (sam Ćwiąkalski niczym innym się już nie zajmuje). Na razie efekty mizerne. Na szczęście już po trzech miesiącach intensywnych prac jakaś sekretarka przypomniała sobie, że uratowała listę dokumentów przeznaczonych do zniszczenia, do tej pory milczała, pewnie ze strachu przed Ziobrą i jego młotkiem, którym nie tylko laptopa można zatłuc. Może z tej afery coś wyjdzie. Jak się obieca awans lub choćby takie nagrody jakie w ramach "taniego państwa" dostaje się ostatnio w ABW za trzy tygodnie pracy, to może prokuratorzy  coś z tego wycisną. Niestety, po całym dniu wysłuchiwania w kolejnych serwisach o niszczonych dokumentach i zapowiedziach Ćwiąkalskiego, że już-już doniesie do prokuratury, ministerstwo sprawiedliwości zepsuło święto publikując na swoich stronach internetowych komunikat w tej sprawie.W związku z dzisiejszymi doniesieniami Radia Zet, dotyczącymi rzekomego niszczenia dokumentów w Gabinecie Politycznym poprzedniego Ministra  Sprawiedliwości – Zbigniewa Ziobro, uprzejmie informujemy, iż  wewnętrzna kontrola w zakresie wspomnianego niszczenia dokumentów trwa.  Nie można więc w chwili obecnej mówić o jej wyniku, to jest o  podejrzeniu popełnienia przestępstwa. Wstępne wyniki kontroli  potwierdzają jednak, iż w Gabinecie Politycznym Zbigniewa Ziobry  dochodziło do nieprawidłowości w archiwizacji, rejestracji i  przechowywaniu dokumentów. Decyzja o ewentualnym zawiadomieniu  prokuratury o podejrzeniu popełnienia przestępstwa zapadnie po  zapoznaniu się z końcowymi wnioskami kontroli. Ponadto, informujemy, iż zarówno Minister Sprawiedliwości, jak i nikt z  pracowników resortu nie informował dziennikarzy o tym jakoby to  Zbigniew Ziobro niszczył dokumenty.Nie łudźmy się, Radiozet sobie nie wyssało z palca tych doniesień - dostało wrzutkę i puściło ją w obieg. Ciekawe, że takie sensacje pojawiają się często po wizytach Grzegorza Schetyny. Przedwczoraj Schetyna gościł w RMF-ie i za chwilę RMF "dotarł do informacji" o rzekomym osobistym zleceniu Kaczyńskiego na zagłuszanie pielęgniarek, dzisiaj przyszedł do Zetki i za chwilę  Zetka trąbiła o zniszczonych przez Ziobrę dokumentach.  Jak to szło? "Część mediów przyjęła rolę tuby propagandowej i pasa transmisyjnego władzy. (...) Nigdy wcześniej media nie dawały się wykorzystywać politykom tak jawnie  i na taką skalę". Gdzieś pan jest, panie Wołek?! Afera laptopowa, afera stenogramowa, afera zagłuszarkowa - to sprawy najwyższej wagi zaprzątające głowę ministra sprawiedliwości. Nic dziwnego, że nie ma czasu zajmować się głupotami. Takimi jak to, że prokuratura białostocka - pewnie z okazji zbliżającego się właśnie Tygodnia Pomocy Ofiarom Przestępstw - wbrew wcześniejszym obietnicom "wystawia" swoich świadków podejrzanemu o ich molestowanie politykowi. 