Ludzie listy piszą. Ludzie nauki i polityki. Do nas, współobywateli, w sprawach najważniejszych. List jest o tym, że powinniśmy być dumni z Polski i że mamy uważać na tych co nam tę dumę chcą zakłócić. "Niżej podpisani przedstawiciele świata nauki i polityki zwracają się do współobywateli o poparcie naszych starań o postawienie tamy skandalicznym kłótniom i awanturom politycznym, a także działaniom obniżającym prestiż Polski i wywołującym fatalne nastroje społeczne". Niestety, autorytety nie wyjaśniają jakie ich starania mamy poprzeć, bo jako żywo nie słyszałam, żeby coś wspólnie robili, ale jak widzę apel o "postawienie tamy skandalicznym kłótniom i awanturom politycznym" i kilka tych samych nazwisk z PeDe i okolic, domyślam się, że to kolejny apel intelektualistów o poparcie dla "partii umiaru i rozsądku". Spodziewam się, że list nie pozostanie bez odpowiedzi i wkrótce przeczytamy "odzew na apel"."Nie do przecenienia jest wkład, jaki w tych najważniejszych dla kraju sprawach wnieśli obaj Prezydenci niepodległej Polski. Atakowanie Prezydentów i próby przypisania im roli agentów i aferzystów jest działaniem nieodpowiedzialnym, które uderza w godność Polaków i Polską rację stanu."Pomijając już zasadność porównywania sytuacji Wałęsy (którego oskarżają nieliczni) i Kwaśniewskiego (któremu nieliczni wierzą), państwo sygnatariusze zamiast apelować do nas i tłumaczyć nam co uderza w naszą godność, powinni raczej namówić prezydenta Kwaśniewskiego do odważnego oczyszczenia się z poważnych zarzutów. No chyba, że towarzystwo apelujące naprawdę nie widzi i nie rozumie co i dlaczego zarzuca się prezydentowi Kwaśniewskiemu. A może im to po prostu nie przeszkadza. "Polsce potrzebny jest sprawnie działający system wymiaru sprawiedliwości, którego nie powinny zastępować specjalne komisje poselskie do ścigania prawdziwych i urojonych aferzystów. Polsce potrzebne są sprawne systemy opieki społecznej, opieki zdrowotnej i edukacji. Polsce potrzebne są..."Oj bolą te komisje śledcze, bolą. Ja też bym wolała, żeby to wszystko załatwiał wymiar sprawiedliwości a nie sejmowe komisje, tylko jakoś tak się składa, że wymiar sprawiedliwości jest bezradny. Papała, FOZZ, Rywin, można wymieniać w nieskończoność. I myślenie życzeniowe nic tu nie poradzi, każdy by chciał, żeby było normalnie ale normalnie nie jest i samo się nie zrobi.     "Apelujemy do wszystkich współobywateli, by bacznie przyjrzeli się programom partii politycznych i poszczególnych polityków (...) apelujemy o to, by krytycznie spojrzeć na wszystkich tych..." To naprawdę jest irytujące. Całe lata cicho siedzieli, nie pamiętam żadnych apeli w sprawie rozkradania i niszczenia państwa, przeszkadzać im zaczęło dopiero gdy się pojawiła realna szansa, że ktoś wreszcie się weźmie za to czego wszyscy woleli nie dostrzegać. Jest coś niesmacznego w tym apelu gdzie o krytyczne przyjrzenie się politykom proszą politycy koalicji ciągle jeszcze rządzącej z jednej, i partii rozpaczliwie próbującej wrócić do polityki z drugiej strony. Dziwię się, że się rektorzy dali wciągnąć w coś co ewidentnie jest elementem kampanii wyborczej. Kolejne autorytety się powymądrzały przed głupim społeczeństwem, wytłumaczyły mu czego potrzebuje, jak powinno myśleć i co czuć. A przede wszystkim na kogo patrzeć krytycznie. I jak zwykle na apelu się skończy. Swoją drogą to chyba pierwsza tak nachalna kampania, codziennie jakiś artykuł, wywiad, apel, analiza w sprawie "umiaru i rozsądku". Apel "Możemy być dumni z Polski" 