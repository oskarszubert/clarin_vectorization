Kazimierz Marcinkiewicz: To nie jest news ani sensacja. Wszystko na temat zdarzenia z grudnia 2005 roku powiedziałem prawie rok temu, w sierpniu, a później dokładnie ze szczegółami opisałem w mojej książce "Kulisy władzy". Wywiadu dla "Dziennika" udzieliłem także w ubiegłym roku, a autoryzowałem dwa miesiące temu. Jak widać dzisiejszy hit "Dziennika" to odgrzany kotlet, wyjęty po kilku miesiącach z redakcyjnej spiżarki gdzie czekał na swoją kolej. Skoro jednak sprawa stara i znana, trzeba sobie zadać pytanie co się działo od tamtego wywiadu? Jeśli blisko rok temu były premier narobił rabanu wokół rzekomej inwigilacji swojej mało skromnej osoby to było mnóstwo czasu na wyjaśnienie tego zarówno przez odpowiednie instytucje, jak i dziennikarzy. Po sierpniowym wywiadzie (przeprowadzonym zresztą przez tych samych dziennikarzy) błyskawicznie pojawiły się zapowiedzi wezwania Marcinkiewicza przed komisję ds. służb specjalnych. Donald Tusk: Być może jedynym sposobem byłoby złożyć prośbę  pod adresem premiera Marcinkiewicza, aby wyjaśnił tę sprawę przed komisją ds. służb specjalnych.Marcinkiewicz najpierw deklarował, że chętnie przyjdzie i powie prawdę ale szybko mu przeszło i zaczął się wycofywać. Kazimierz Marcinkiewicz: Nigdy i nigdzie nie powiedziałem, że byłem  podsłuchiwany czy inwigilowany. Nigdy i nigdzie czegoś takiego nie  powiedziałem i nic na temat podsłuchiwania mnie czy inwigilowania nie  wiem.Marcinkiewicz wyraźnie nie miał ochoty tłumaczyć się ze swoich oskarżeń i szybko zaczął się głupawo wykręcać. Można to oczywiście tłumaczyć jakimiś resztkami lojalności wobec Kaczyńskiego ale czym tłumaczyć niechęć do ciągnięcia tematu przez Platformę, której podano na tacy mocny argument przeciwko ówczesnej władzy, argument z gatunku tych, które są zdolne władzę obalić, jeśli potwierdzone dowodami? Jeśli dzisiaj wracamy do tematu i jesteśmy w punkcie wyjścia to znaczy, że przez ten blisko rok nic się w tej sprawie nie zadziało, sejmowa komisja ds. służb specjalnych chyba nie próbowała wezwać Kazia, Marczuka, innych świadków aby raz na zawsze wyjaśnić sprawę. Gdyby próbowano, dzisiaj zamiast odkurzonego starego wywiadu z gołosłownymi oskarżeniami mielibyśmy konkretne ustalenia. Odgrzebując starą aferę wypadałoby poinformować czytelnika co zrobiono dla jej wyjaśnienia od czasu gdy wybuchła. Bo szczerze mówiąc fakt, że przez blisko rok ani Platforma, ani media nie potrafiły zweryfikować kaziowych sensacji każe do ich sensacyjności podchodzić z dużym dystansem. Co od sierpnia 2007 zrobiła w tej sprawie sejmowa komisja ds. służb specjalnych?  Kogo przesłuchała, jakie czynności przeprowadziła, co ustaliła?  To nie jest  bynajmniej odwracanie kota ogonem, to kluczowe pytania dla oceny wiarygodności wynurzeń Kazia oraz szczerości oburzenia obecnej władzy, która już ustami Karpiniuka będzie obalać prezydenta a prokurator zapowiada śledztwo. Było duuużo czasu i możliwości, żeby sprawę wyjaśnić i bardzo chciałabym wiedzieć jak ten czas wykorzystano. Nie tylko zresztą o formalne śledztwo mi chodzi, chętnie bym się dowiedziała jakie są ustalenia licznych zapewne dziennikarskich śledztw podjętych w tej sprawie po sierpniowym wywiadzie Kazia. Muszą być wyjątkowo trudne, jak nie przymierzając śledztwo Smoleńskiego w sprawie Rywina, bo wkrótce rok minie a ustaleń żadnych. Choć Reszka i Majewski już od pół roku wiedzą, że inwigilację zlecił sam prezydent. I co, i nic? Żadnego dziennikarskiego śledztwa w tej sprawie, wszystko ma się zacząć i skończyć na wywiadzie? Może się czepiam ale właśnie to blisko roczne nieróbstwo, brak ciągu dalszego sierpniowego wywiadu jest symptomem choroby toczącej nasze życie publiczne. Raz na jakiś czas polityk lub dziennikarz zrzuca na nas megasensację a potem nie dzieje się nic, instytucje państwowe, które powinny takie sprawy wyjaśniać niczego nie wyjaśniają, dziennikarze też niewiele robią, żeby doprowadzić jakąś sprawę do końca a my zostajemy z mętlikiem w głowie.  I chyba właśnie o to chodzi. Kto chce będzie wierzył Kaziowi, kto nie chce nie będzie, a faktów nikt się nie doczeka bo ani politykom, ani dziennikarzom nie zależy. Faktami trudniej grać. No chyba, że ustalenie jak było przekracza intelektualne możliwości sejmowej komisji ds. służb specjalnych i działów śledczych naszych mediów. Tego też wykluczyć nie można obserwując pracę niektórych. Autorzy dzisiejszego wywiadu na przykład dopiero w piątek rano przypomnieli sobie, że wypadałoby umożliwić stronie oskarżanej odniesienie się do oskarżeń (tym bardziej jeśli oskarżonym jest głowa państwa a oskarżenia najcięższego kalibru) i poprosili o komentarz Michała Kamińskiego a że jest akurat długi weekend ten nie odpowiedział i wywiad poszedł "goły". Ku uciesze składacza bo gdy dziennikarze prosili o komentarz numer był już zapewne złożony i gotowy do druku. Na uzyskanie komentarza prezydenta i Marczuka już nie starczyło czasu, dziennikarze mieli na to w końcu ledwie dwa miesiące. Cała ta akcja od strony dziennikarskiej wygląda dość dziwnie - odgrzanie sprawy sprzed roku, wywiad dwa miesiące kiszony w redakcji, podany bez żadnych faktów choć było dużo czasu na zweryfikowanie kaziowych sensacji znanych dziennikarzom od dawna, na dodatek bez dania głosu drugiej stronie. Dlaczego? Szykujmy się na ciąg dalszy. Marcinkiewicz kończy wywiad tajemniczym "Myślę, że na dzisiaj wystarczy". Nie zamierzam się nad nim pastwić,  każdy orze jak może. Chłopina stracił dobrze płatną posadę, szuka  nowej, nic dziwnego, że mu się na wspomnienia zebrało, w końcu nic tak  dobrze nie robi na medialną atrakcyjność jak atak wspomnień na temat  cierpień doznanych ze strony strasznego reżimu. Po dzisiejszych rewelacjach jego akcje gwałtownie wzrosną, jak nie spęka i nie wycofa  się rakiem (a niestety już zaczął) to kto wie, może nawet na fotel  premiera wróci jak się Platformie uda zwolnić dla Tuska pałac  prezydencki. W końcu nawet Marcinkiewicz nie pajacuje tylko dla przyjemności. 