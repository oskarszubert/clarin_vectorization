Gazeta Wyborcza: - Jeśli te informacje się potwierdzą, to nie znajduję odpowiedniego  słowa, skandal to za mało - mówi "Gazecie" b. szef WSI gen. Marek  Dukaczewski. - To szalenie groźna sytuacja. Oznacza utratę kontroli  przez służby nad najważniejszą częścią jej danych, ale też bezpowrotną  utratę zaufania do służb osób, które miały gwarancje, że ich dane będą wieczyście chronione. Nie wiadomo, kto i po co te dane wykradł. By je  sprzedać np. innym służbom? Dukaczewski przewiduje poważne konsekwencje międzynarodowe: - Polska  musi powiadomić NATO o tym "wypadku nadzwyczajnym", bo jako członek  NATO podlegamy kontroli w sprawie przechowywania tajnych dokumentów.Janusz Zemke (SLD): Sytuacja w kontrwywiadzie wojskowym jest bardzo poważna. Utracono  kontrolę nad niektórymi, bardzo ważnymi dokumentami. Podejmowanie  działań, gdy nie panuje się nad różnymi sprawami, mogłoby prowadzić do strat, także ludzkich. Jakoś nie potrafię się wczuć w grozę tej sytuacji. I nie tylko dlatego, że jak Dukaczewski czy Zemke płaczą nad utratą kontroli nad służbami wojskowymi to nigdy nie wiem w czyim płaczą imieniu. Nie potrafię się wczuć i przerazić bo już takie rzeczy czytałam, nasze służby już miały być doszczętnie zniszczone a życie agentów zagrożone. Trzy lata temu, przez innego zbrodniarza.Trybuna: Jest oczywiste, że na liście wyniesionej z IPN są nazwiska oficerów  Wojskowych Służb Informacyjnych. Czynnych – np. gen. Marek Dukaczewski  i byłych – np. Zenon Klamecki. Nie ma wątpliwości, że  obce służby kontrwywiadu dostały za darmo wielki prezent. Na sto  procent będą potrafiły odtworzyć, gdzie dany oficer był, czy na pewno znów go na ich terytorium nie ma, a jak był, to czym się zajmował i z  kim się kontaktował. Ludzie, którzy kiedyś w jakikolwiek sposób pomogli  polskiemu wywiadowi, znajdą się w kłopotach, jeśli nie w  niebezpieczeństwie. (Zwłaszcza jeśli tę pomoc świadczyli do dziś).  Takie mogą być konsekwencje ujawnienia na listach byłych oficerów WSI.  O konsekwencjach ujawnienia nazwisk czynnych oficerów nie chcę nawet myśleć.Trybuna raz jeszcze: Traktuję sprawę bezpieczeństwa oficerów polskiego wywiadu z najwyższą powagą - oświadczył w sobotę premier Marek Belka na antenie I Programu Polskiego Radia. Szef rządu odniósł się do artykułu "Trybuny", w którym napisaliśmy, że tzw. lista Wildsteina zawiera nazwiska oficerów wywiadu wojskowego. Według naszych informacji, "powieszenie" listy w internecie naraziło na szwank bezpieczeństwo tych oficerów i interesy Polski. (...) Naszym tropem poszło w sobotę radio RMF FM. W swoim serwisie  poinformowało, że na liście znajduje się około 100 czynnych oficerów  WSI. – Grozi im dekonspiracja, istnieje nawet zagrożenie dla ich  zdrowia i życia – powiedział reporterowi radia wysoki oficer  kontrwywiadu proszący o anonimowość.Przytaczam te smakowite fragmenty bo dzisiaj mam wrażenie deja vu - znowu nam będą obce wywiady oficerów wyrzynać, o czym alarmują szczerze zatroskani propaństwowcy z rozwiązanych WSI. Scenariusz nakręcania histerii jest ten sam - najpierw ubogi w fakty za to pełen emocji artykuł w gazecie (tym razem można się posłużyć czymś mniej szmatławym niż Trybuna, co tylko zwiększa efekt) a potem wałkowanie do oporu aż publika uwierzy, że Macierewicz faktycznie ukradł najtajniejsze dane po to, żeby je sprzedać obcym wywiadom. Pewnie na tym samym bazarze na którym sprzedawał aneks do raportu (przy okazji, czy Dziennik już nabył?) i na którym sprzeda te kilkanaście komputerów co je ponoć zachachmęcił na odchodnym (czy Reszka już się ich doliczył? dlaczego już o tym cicho?).Rząd Tuska ma trzy priorytety: Kamiński, Ziobro i Macierewicz. Przy takim poparciu medialnym pomysłów na walkę z nimi starczy Piterze, Ćwiąkalskiemu i Dukaczewskiemu jeszcze na dwie kadencje i nie takich afer się możemy spodziewać więc lepiej sobie dawkować emocje bo nie takie sensacje jeszcze przeczytamy. I nie takie już czytaliśmy gdy służbom namieszał Wildstein. Najgorsze jest to, że przecież teoretycznie nie jest wykluczone, że akurat tym razem to jest prawda ale nikt kto pamięta czyich interesów pilnował Dukaczewski i z jaką łatwością media się dają wkręcać w kampanie służb nie uwierzy w te doniesienia. Media skutecznie osłabiły swoją siłę rażenia bo kto je uważnie obserwuje naprawdę nie ma powodu dawać im kredytu zaufania. Ja na pewno nie daję, tym bardziej w sytuacji kiedy kolejne nagłaśniane sensacje wyglądają na przygrywkę do restauracji WSIowych porządków. Już mówi się o tym, że teraz trzeba wstrzymać akcje kontrwywiadu wojskowego, kolejnym krokiem będzie rozpędzenie go a bez kontrwywiadu wojskowego kraj nie może funkcjonować więc trzeba będzie wrócić do starych fachowców. Chciałabym się mylić ale wydaje mi się, że to co widzimy to właśnie  przygrywka do przywrócenia WSI na miejsce z którego została chwilowo wypchnięta. Jedno pytanie nie daje mi spokoju. Dlaczego akurat teraz? Według Gazety Klich dostał informację o rzekomym kopiowaniu dysków kilka godzin po swojej nominacji czyli 16 listopada. Prawie trzy miesiące temu, kupa czasu. A dopiero dzisiaj rozhisteryzowany Dukaczewski rozważa zawiadamienie NATO. Trzy miesiące po fakcie? Przecież gdyby sytuacja naprawdę była tak poważna jak ją WSIoki malują to NATO powinno się wściec otrzymując taką superważną informację dopiero trzy miesiące po fakcie, kiedy te dokumenty co to je Macierewicz wziął na handel już dawno sprzedane :) Fakt że dopiero teraz rozważa się zawiadomienie NATO  świadczy o tym, że sprawa jest dęta i nie ma o czym zawiadamiać, gdyby faktycznie było to zrobiono by to niezwłocznie, żeby szybko wdrożyć jakieś przeciwdziałania. Ta sama uwaga dotyczy wstrzymania działań kontrwywiadu. Dlaczego teraz? Jeśli skopiowanie dysków im zagraża to powinny zostać wstrzymane trzy miesiące temu, prawda?Dużo znaków zapytania, prawda? Za dużo, żeby od ręki kupić wersję jaką nam wciska Dukaczewski, Zemke i rezonujące im bezmyślnie media. 