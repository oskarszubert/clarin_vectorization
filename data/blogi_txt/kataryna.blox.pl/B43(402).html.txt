Roman ma nową pasję - teczki. W komisji śledczej, korzystając z nieobecności posłów lewicy (ciałem) oraz Miodowicza (duchem, a w każdym razie rozumem), przepchnął uchwałę o wystąpieniu do IPN-u o teczki byłych, przyszłych i kiedyś-być-może świadków. Wniosek przeszedł bo niedawno odkrytą namiętność do teczek na szczęście dla Romana podzielają Macierewicz i Wasserman (Miodowicz na chwilę odpłynął i się skarży, że został wzięty podstępem). Teraz się lewica (oraz wstrząśnięty zdradą Miodowicz) skarży, że Giertych ich oszukał bo się umawiali, że ważne głosowania tylko w pełnym składzie, no i szykują się, żeby Romana z komisji wyrzucić. Ustawa o komisji śledczej nie mówi nic o wykluczaniu członka za nabranie kolegów i złamanie dżentelmeńskiej umowy więc pewnie nic Giertychowi nie zrobią (poza karczemną awanturą, ale on to zdaje się lubi), mnie to zresztą mniej obchodzi bo bardziej mnie interesują dalsze losy tej koszmarnej uchwały. Mam nadzieję, że ktoś przytomny złoży wniosek o anulowanie uchwały bo próby lustrowania świadków skompromitują za jednym zamachem i komisję, i lustrację. A Roman postanowił kompromitować lustrację na dwóch frontach, jutro LPR złoży wniosek o ujawnienie nazwisk wszystkich TW - pomysł beznadziejny i szkodliwy przede wszystkim dla idei ostatecznej lustracji (bo ujawnione mają być gołe nazwiska, bez żadnego kontekstu, wyjaśnień oskarżonego, możliwości oceny każdego przypadku z osobna). Inicjatywę LPR należy jednak potraktować jako ostrzeżenie bo jeśli ktoś się szybko nie weźmie za opracowanie cywilizowanej procedury pełnego rozliczenia esbeckiej przeszłości, za którymś razem wniosek taki jak ten jutrzejszy przejdzie i wtedy naprawdę nie będzie co zbierać. Od pełnego otwarcia teczek nie uciekniemy, tej dyskusji nie da się już zamknąć, a gra na czas doprowadzi w końcu do tego, że reguły lustracji będzie dyktował Giertych. Zresztą możliwe, że uda mu się już jutro, czego sobie i Państwu nie życzę (choć dostrzegam zarówno potrzebę, jak i nieuchronność lustracji). 