Ewa Kochanowska: Może na chwileczkę zostawmy umarłych, jeśli pan pozwoli, bo mam pytanie o żywych. Czy pana zdaniem pytanie jak, nawet nie dlaczego, ale jak zginął mój mąż jest pytaniem zagrażającym życiu? Ponieważ w czasie po wystąpieniu mojej mojej córki w Parlamencie Europejskim, europoseł Landsbergis, były prezydent Litwy, odnosząc się do jej zdecydowanej, skomponowanej bardzo prawniczo wypowiedzi, powiedział wprost: "Jest pani w niebezpieczeństwie. I dlatego proszę uważać. Na przykład podczas jazdy samochodem". Chciałam zapytać, czy zadawanie pytań jest zagrażające życiu?Paweł Graś: "Panie premierze, czy pan wydał rozkaz zamordowania mnie i tych, którzy śmią zadawać głośne pytania o Smoleńsk?". To jest bezczelność, trudno to inaczej nazwać.***Albo Tusk znajdzie teraz w stenogramach "brakujące" słowa pani Kochanowskiej, te które nam wszystkim w jego imieniu zrelacjonował jego oddany rzecznik, albo - jak by powiedział Patrick Jane - "Liar, liar, pants on fire". Pozostaje pytanie kto to kłamstwo wymyślił, albo - w wersji łagodniejszej - kto opacznie zrozumiał wdowę. SuperEkspres pisze, że w spotkaniu wzięli udział Tusk, Kopacz i Miller, nie wspomina aby był na nim Graś. Jeśli więc faktycznie Grasia na spotkaniu nie było, kłamliwa relacja musi być chyba autorstwa samego Tuska. To zresztą nieistotne, kto to kłamstwo spłodził, kto je "tylko" powielał, a kto mając pełną wiedzę (i nagranie) go w porę nie sprostował. Tak czy siak, wniosek jest jeden - ta władza kłamie tak ostentacyjnie, że nie powinno się do niej podchodzić bez własnego dyktafonu.***W świetle tego co dzisiaj przytacza SuperEkspres, trudno się dziwić, że rząd odmówił dziennikarzom i rodzinom wglądu w stenogram ze spotkania, powołując się na prywatność jego uczestników. Sama też o ten stenogram poprosiłam, dostałam odpowiedź taką samą jak wszyscy, ale mam nadzieję, że spławić mnie tak całkiem nie będzie łatwo, bo pytam dalej i mam obiecaną odpowiedź. Częściową, ale w części mnie najbardziej interesującej.Kataryna: Zwracam się z uprzejmą prośbą o następującą informację publiczną: 1. Zapis spotkania Premiera Donalda Tuska z rodzinami ofiar katastrofy smoleńskiej z dnia 11 grudnia 2010. 2. Notatki służbowe i/lub inne dokumenty wytworzone w związku z tym spotkaniem, przed nim lub po nim. Centrum Informacyjne Rządu: Spotkanie PRM z rodzinami ofiar katastrofy nie miało charakteru spotkania publicznego w rozumieniu ustawy o dostępie do informacji publicznej i brały w nim udział przede wszystkim osoby prywatne. W konsekwencji zapis tego spotkania również nie stanowi informacji publicznej, jest on bowiem zapisem stanu psychofizycznego, osobistych emocji i wzruszeń uczestników, ponadto zawiera ich dane osobowe oraz informacje, pytania, poglądy i opinie o charakterze prywatnym i osobistym, wyrażone w poszczególnych wypowiedziach. Upublicznienie tych stenogramów/nagrań naruszałoby art. 5 ust 2 uodip, ograniczający prawo do informacji publicznej ze względu na prywatność osoby fizycznej; ponadto, w opinii Departamentu Prawnego KPRM, ze względu na charakter spotkania nie można w tym zakresie domniemywać zgody osób zainteresowanych na udostępnianie powyższych treści osobom trzecim. Jednocześnie uprzejmie wyjaśniam, że nie dysponujemy dokumentami urzędowymi dotyczącymi tego spotkania, które, w myśl uodip, podlegałyby udostępnieniu.Kataryna: Szanując prywatność osób biorących udział w spotkaniu o zapis którego wnosiłam, zwracam się ponownie z wnioskiem o udzielenie informacji publicznej w tej sprawie, modyfikując go tak aby żadne interesy osób prywatnych nie były zagrożone. Wniosek obecnie dotyczy bowiem wyłącznie stanowisk przedstawionych przez urzędników i osoby publiczne, nie mają więc do niego zastosowania powody dla których nie mógł zostać zrealizowany mój poprzedni wniosek. Na podstawie art. 2 ust 1 ustawy o dostępie do informacji publicznej z dnia 6 września 2001 r. zwracam się z uprzejmą prośbą o następującą informację publiczną: 1.  Zapis wszystkich wypowiedzi Premiera Donalda Tuska z ostatniego spotkania z rodzinami ofiar katastrofy smoleńskiej. 2.  Zapis wszystkich wypowiedzi ewentualnych innych urzędników i przedstawicieli władz zabierających głos na spotkaniu.Centrum Informacyjne Rządu: Przygotowanie stenogramów tak, by z poszanowaniem przepisów prawa i prywatności rodzin ofiar tragedii zadośćuczynić Pani prośbie, wymaga wnikliwej analizy i uważnej selekcji. W związku z tym, niestety, będziemy potrzebować więcej czasu na przygotowanie odpowiedzi dla Pani. Przekażemy ją Pani tak szybko, jak będzie to możliwe.***Sprawa nie jest więc całkiem beznadziejna, czekam na rządową stronę tego spotkania, a wcześniej - na tłumaczenia Tuska ze słów Grasia. Bo, pamiętajmy, to Tusk ponosi pełną odpowiedzialność za to jak Graś zrelacjonował opinii publicznej jego wymianę z Kochanowską. 