Marek Migalski, do niedawna jeszcze   czołowy wodzirej reklamujący Kaczyńskiego na przedwyborczych wiecach, postanowił dać świadectwo prawdzie i opowiedzieć światu jaki ten Kaczyński jest naprawdę. Co za ulga, że nie został prezydentem! Przecież   jeśli jest taki, jakim go opisał Migalski, to się do tego absolutnie   nie nadawał. Zaczynam podejrzewać, że zaangażowanie PiSowców w jego   kampanię i entuzjazm z jakim promowali tę kandydaturę miał bardzo   prozaiczny powód - była to jedyna szansa na pozbycie się Kaczyńskiego z   PiSu.    To co Migalski pisze o dzisiejszym PiSie i Kaczyńskim, to rzeczy w większości dość oczywiste dla większości obserwatorów. Jeszcze bardziej   jednak oczywiste   jest to, że forma jaką wybrał ,nie służy szukaniu rozwiązania problemu,   bo w taki sposób problemów się nie rozwiązuje, nawet z mniej czułymi na   swoim punkcie ludźmi. List Migalskiego, nawet gdyby był dużo bardziej delikatny, nie miałby szans powodzenia, bo jedyne co można nim osiągnąć   to dalsze zamknięcie się Kaczyńskiego i jego najbliższej świty. Każdy by   się zamknął po czymś takim. Lub odszedł. Ten list nie ma, i w żadnych   okolicznościach by nie miał, szansy na rozpoczęcie dialogu z Kaczyńskim o   zmianie w partii. Jest za to dobrym punktem wyjścia do rozpoczęcia dialogu z partią o zmianie Kaczyńskiego. I myślę, że tym właśnie jest -   próbą wywołania wewnątrzpartyjnej - tym razem publicznej, bo że takie   się toczą w podgrupach, po cichu, jestem pewna - dyskusji o konieczności   pozbycia się Kaczyńskiego.    Migalski zrobił to co zazwyczaj robi Palikot - uderzył Kaczyńskiego w najczulszy punkt, w   nadziei na jego gwałtowną reakcję, która zmobilizuje przeciwko   Kaczyńskiemu biernych dotychczas kontestatorów. Idealnie - z punktu widzenia Migalskiego i jego sojuszników (bo raczej nie jest to solowy   spontan) - byłoby więc, gdyby Kaczyński teraz Migalskiego wyrzucił, albo   co najmniej publicznie zrugał, na tyle ostro, żeby musieli się w jego   obronie odezwać partyjni koledzy. No i oczywiście dziennikarze, którzy   już się nie mogą doczekać nowego tygodnia, bo znowu mogą poświęcić się wyłącznie rozstrząsaniu problemu Kaczyńskiego, jako, że większych chwilowo -   co ja mówię! od dawna! - Polska nie ma. A nawet jeśli ma, to obawiam   się, że po tylu latach kręcenia się wokół Kaczyńskiego, dziennikarze nie   bardzo są w stanie przerzucić się na inne tematy.    A jak już się porządnie zagotuje, może wreszcie coś się zmieni. Kaczyński   nie wytrzyma i odejdzie, albo jego wewnątrzpartyjna opozycja się   policzy, zbierze na odwagę i wreszcie coś zrobi zamiast jęczeć po kątach. Nie bez znaczenia pewnie są przyjazne gesty jakie wobec pisowskich antykaczystów wykonuje podobno Schetyna. To musi rozpalać ich   wyobraźnię. Zamiast bycia wiecznie obciachową opozycją, pojawia się   realna - lub na taką wyglądająca - szansa na odpuszczenie, a może nawet w   niedalekiej perspektywie udział w rządzeniu, jak za rok Platformie przyjdzie wybierać z kim jeśli nie z SLD.   Taki kontekst dzisiejszego listu Migalskiego - choć nie tylko on -   sprawia, że chociaż z diagnozą pewnie bym się zgodziła, na "reformatorskie" wysiłki Migalskiego patrzę bez nadziei, i na pewno bez   sympatii. Bez nadziei, bo - powtarzam - list Migalskiego nie jest próbą   uzdrowienia sytuacji w PiSie, ale wyłącznie wezwaniem do publicznego   obgadywania Kaczyńskiego, jakby można jeszcze było o nim powiedzieć coś   czego byśmy nie wiedzieli. I jakby do obgadywania Kaczyńskiego trzeba   było kogokolwiek zachęcać. Bez nadziei także dlatego, że jeśli się buntownikom uda wypchnąć Kaczyńskiego z PiS, to wyłącznie po to, żeby   stworzyć partię   jeszcze mniej wartą głosu, bo nie różniącą się od Platformy w   definiowaniu priorytetów, a te będą - tak jak Platformie - dyktować   sondaże. Jeśli Migalski żałuje odejścia Marcinkiewicza i Sikorskiego,   dzisiaj, gdy już świetnie wiemy co obaj sobą politycznie reprezentują,   to tylko dlatego, że są medialni. Bo wyłącznie taka jest ich wartość - i dla PiSu, i dla Platformy. Tęsknota za Marcinkiewiczem i Sikorskim to   wyłącznie tęsknota za pustym pijarem, bez treści, ale   gwarantującym sympatię mediów. Tymczasem ja z każdym dniem "nowego"   politycznego życia obu panów, utwierdzam się w przekonaniu, że akurat za   nimi nie ma powodu tęsknić, bo ich miejsce jest w partii bezideowej.   PiS nie umie wykorzystać swoich zasobów, ale wcale nie wtedy gdy pozwala   odejść takim politycznym wydmuszkom jak Marcinkiewicz, czy kameleonom   jak Sikorski, ale wtedy gdy nie daje okazji do rozwinięcia skrzydeł takim politykom jak Ołdakowski czy Kowal, autentyczne skarby. To jakie   błędy kadrowe wytyka   Kaczyńskiemu Migalski jest dla mnie znamienne, bo widzi je wyłącznie   tam, gdzie strata była tylko wizerunkowa.      Jeśli ktoś uważa, że Migalski miał prawo wierzyć, że publikując ten list   - taki list - wykonuje gest, którego efekty mogą być pozytywne i   sprowokować szczerą wewnątrzpartyjną dyskusję z Kaczyńskim (a nie o   Kaczyńskim), to zamieniam się w słuch, bo ja sobie tego nie wyobrażam.   Ale może nie znam Kaczyńskiego (bo nie znam), może faktycznie ten list   miał szansę stać się początkiem czegoś pozytywnego, tylko mi wyobraźni   nie starcza i widzę w nim wyłącznie polityczną ilustrację znanego   przysłowia o pochyłym drzewie i kozach. Migalski wypuścił próbny balon, od stopnia zachwytu jego listem (czy   będzie to tylko ogromny entuzjazm, czy pełna ekstaza), zależą dalsze   kroki buntowników. Pochowani po kątach, knujący do tej pory w milczeniu,   będą się teraz wsłuchiwać w reakcje i kalkulować, czy już można   wystąpić otwarcie, czy na ostateczne rozwiązanie trzeba jeszcze   poczekać.    Bez względu na to, jak się to wszystko dalej potoczy, wybór między   Kaczyńskim a Migalskim to kiepski wybór. Kaczyński, jeśli się nie   otrząśnie (piszę bez złośliwości, w przeciwieństwie do większości, nie zapominam,  że Kaczyński naprawdę ma się z czego otrząsać), być może   będzie dożywotnio szefem największej partii opozycyjnej, być może nawet   będzie ona miała spore poparcie, ale dla obywatela będzie bezużyteczna,   zajmując się tylko sobą, lub kolejnymi podrzucanymi przez władzę   tematami zastępczymi. Dla wyborcy nie będzie miało większego znaczenia   ile osób będzie pobierać poselską dietę za coraz bardziej jałowe   tkwienie na marginesie polityki. A jeśli się Migalskiemu uda i poderwie   do boju wystarczająco licznych buntowników, żeby Kaczyńskiego obalić?   Cóż, zyskamy opozycję, której już się nie odmawia racji bytu, ale równie   bezużyteczną. Bo jakoś nie wierzę, że Migalski i jego koledzy będą   umieli zbudować coś, co jakościowo będzie od PiSu lepsze i - to   ważniejsze - skuteczniejsze. Bo to, że będzie bardziej lubiane mi nie wystarcza. Szkoda, że mam wrażenie, że dla wielu już tylko o to toczy   się gra.   Mam więc mieszane uczucia. Z jednej strony zgadzam się z diagnozą, bo   sytuacja jest beznadziejna, z drugiej zaś - nie mam za grosz zaufania do   intencji kogoś kto wybrał taką formę. Ale jakaś część mnie nie miałaby   nic przeciwko temu, żeby Kaczyński odszedł. W sumie skoro i tak niewielki pożytek jest i będzie z PiSu (niezależnie od personaliów), to   chciałabym się przynajmniej przekonać na co stać ludzi, których   możliwości najwyraźniej przerasta bezpośrednia, szczera rozmowa z   szefem. Którego dopiero co nam z takim zaangażowaniem wciskali.   Może więc Kaczyński powinien odejść i dać się młodym gniewnym sprawdzić?   Może faktycznie bez niego PiS święciłby triumfy? Osobiście wątpię, bo   przy wszystkich wadach Kaczyńskiego, to jego w polityce brakowałoby dużo   bardziej niż wszystkich jego krytyków razem wziętych. I to właściwie   jedyny powód dla którego trudno jest mi obserwować to co się dzieje z   rozbawieniem, na jakie cała ta sytuacja zasługuje. Szkoda Polski,   zbiorowym wysiłkiem wszystkich polityków PiSu, zostanie na lata   pozbawiona opozycji, a ta, przy tych rządach, i przyszłych rządach   PO- SLD, jest potrzebna jak nigdy dotąd. 