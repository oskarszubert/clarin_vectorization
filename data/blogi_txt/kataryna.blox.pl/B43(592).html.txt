Zaskakujące sa wyniki sondażu na temat "listy Wildsteina" przeprowadzonego na zlecenie Gazety przez OBOP. Co czwarty Polak nie zna sprawy, co piąty zna ale nie rozumie, a tylko co drugi zna i rozumie o co chodzi! Przy takiej kampanii medialnej - jak to w ogóle możliwe? Co czwarty Polak chyba nie czyta gazet, nie ogląda dzienników - wyszukiwarka na portalu Gazety znalazła 195 tekstów z ostatnich czterech tygodni, w których pada nazwisko Wildstein, w innych mediach też było tego pełno - tego się po prostu nie dało ominąć.   "Kto jest na tej liście? Dla 72 proc. jest to lista tajnych współpracowników, czyli agentów SB. 56 proc. (procenty nie sumują się do stu, ponieważ badany mógł zaznaczyć kilka odpowiedzi), twierdzi, że na liście są pokrzywdzeni przez SB, kolejne 56 proc. - że jest to lista osób, które SB chciała wciągnąć do współpracy, ale jej się nie udało. Dla kolejnych 43 proc. jest to lista etatowych funkcjonariuszy SB."Redaktor "knysz" (czyli zdaje się Kublik Agnieszka) omawia te wyniki po swojemu i wbrew logice. "Knysz" pisze: "dla 72% jest to lista TW" - co jest nieprawdą bo można było zaznaczyć kilka odpowiedzi a wyniki nie sumują się do stu, więc z tych 72% ileś tam zaznaczyło także pozostałe (w tym "niewinne") kategorie. Bliższą prawdy informacją byłoby zatem "72% wie, że na liście są TW, 56%, że są pokrzywdzeni...itd". Zresztą i tak niewiele wynika z tych danych bo nadal nie wiemy ile osób uważa listę za czystą "listę agentów" a to byłoby chyba najciekawsze. No i najlepsze. Tylko co piąty internauta zajrzał do listy. 40% osób z nikim o liście nie rozmawiało, a ci którzy rozmawiali, rozmawiali głównie w domu z rodziną, a nie w pracy czy ze znajomymi. Jak się to ma do kreowania wrażenia, że cała Polska żyje listą, że wszyscy i wszędzie tropią agentów? Nijak. Bardzo ciekawy sondaż. Pokazuje jak bardzo oderwani są od rzeczywistości, ci co ją dla nas opisują, a jak już opisują, to tak, że co piąty nic nie rozumie. 