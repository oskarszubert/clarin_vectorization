Maciej Gawlikowski: Kiedy robiłem reportaż o ubekach dla "SuperWizjera" i dowiedziałem się, że w komisji kolaudacyjnej ma być Subotić, to się wkurzyłem. Wtedy nie było wesoło. Powiedziałem, że nie życzę sobie, by ten facet zgłaszał uwagi do mojego materiału bo ma opinię człowieka związanego z "tamtymi". Dziennik: Z kim pan wtedy rozmawiał?Maciej Gawlikowski: Z Jarosławem Potaszem ze ścisłego kierownictwa TVN. Powiedział: nie, Milan nie będzie się czepiał bo sam rozumie, że jest w dwuznacznej sytuacji. Świetnie znał jego przeszłość.Dziennik: Czy była tylko jedna taka rozmowa?Maciej Gawlikowski: Nie, w redakcji "SuperWizjera" było kilka, ciągle się rozmawiało Milan to, Milan tamto...------------Nie jest to oczywiście dowód na agenturalną przeszłość Subotića, ani tym bardziej na to, że miała ona wpływ na udział TVN w "aferze taśmowej". Niewątpliwie jest to jednak dowód na zakłamanie TVN, który nie potrafił sobie poradzić z kryzysem inaczej niż idąc w zaparte i udając, że o podejrzeniach wobec Subotića słyszy po raz pierwszy. Zamiast rzetelnie wytłumaczyć się widzom z zatrudniania osoby o mocno podejrzanej reputacji i zrobić wszystko, żeby widz uwierzył, że nie miało to żadnego wpływu na linię programową stacji, szefostwo wybrało udawanie zaskoczenia i oburzenia a nam za wyjaśnienie ma wystarczyć opublikowana w mediach zbiorowa lojalka podpisana przez pracowników TVN, którzy - jak Jarząbek Wacław - oświadczają dobrowolnie i spontanicznie, że "łubu dubu" bo "nasz prezes dba o nas jak ojciec najlepszy"."Jako dziennikarze cieszymy się nie tylko swobodą w podejmowaniu tematów, ale też w sposobie ich realizacji. W TVN nie istnieje ani funkcja cenzora, ani inspiratora naszych działań. Jedyne ograniczenia, jakim podlegamy, związane są z powszechnie obowiązującymi standardami wynikającymi z prawa prasowego i zasad etycznych dotyczących naszego zawodu"Niestety, mam dobrą pamięć a ta mi przywołuje cytat z byłego szefa Faktów, Tomasza Lisa, który w przypływie szczerości opisał w swojej książce jak ta swoboda wyglądała w przypadku taśmy charkowskiej:"Mariusz Walter, który z wściekłą miną wparował do newsroomu. "Chcecie mi stację wyp... w powietrze? Nie zgadzam się". Chciałem wyjaśnić prezesowi co się dzieje ale nie zdążyłem bo zniknął równie szybko jak się pojawił. Szybko się zorientowałem, że materiał z Charkowa nie pójdzie także w sobotę. - Słuchaj, kaseta z Charkowa wylądowała w sejfie - dzwonił rozżalony Mirek Rogalski. - W sejfie, w jakim sejfie? - Jak to w jakim? W najważnieszym."TVN ze wspomnień Lisa trochę inny niż ten z oświadczenia dziennikarzy, nieprawdaż? Albo więc dziennikarze lekko ściemniają, albo coś się w TVN bardzo zmieniło od tamtego czasu. Pytanie tylko co. Stosunek TVN do władzy i swojej roli wobec niej? A może po prostu wbrew temu co nam się wciska tamta władza była dla prywatnych mediów dużo groźniejsza? To taka refleksa na marginesie szopki jaką odstawia teraz TVN nie umiejąc powiedzieć wprost "Tak, słyszeliśmy plotki ale nie mieliśmy dowodów, a nawet gdybyśmy mieli to nasza sprawa i nikomu nic do tego kogo zatrudnia prywatna stacja". Takie tłumaczenie bym nawet zrozumiała ale to co TVN wybrał zamiast uczciwego postawienia sprawy mocno podważa moje zaufanie do tej stacji, choć oczywiście nie na tyle, żeby uważać Sekielskiego i Morozowskiego za uczestników jakiegoś spisku ze służbami, ani tym bardziej kwestionować prawdziwość taśmy i uniewinniać Lipińskiego. Za dużo tu jednak znaków zapytania i dziwnych zachowań, żeby wierzyć na słowo ekipie TVN, jak mam zaufać komuś kto bezmyślnie powtarza wersję Beger, udając, że w nią wierzy (Morozowski: "Renata Beger już to mówiła, że do takiego kroku natchnęła ją praca w komisji śledczej w sprawie Rywina, a przykład dał redaktor Michnik."). Sekielski i Morozowski lubią się bawić wariografem w swoim programie. Może czas samemu usiąść, a potem posadzić kolegów i odpowiedzieć na parę pytań. Nie ma się czego bać jeśli się nie ma nic do ukrycia. Na razie sprawa jest niewyjaśniona a wątpliwości są zbyt poważne, żeby je ignorować. A jest co wyjaśniać, polecam ciekawy tekst "Teraz spadły maski".PS. Może mi ktoś wytłumaczy dlaczego jak Jarosław Kaczyński mówi o programie TVN: "Jeden z wybitnych analityków przewidywał, że jesienią będzie ich kontratak. Według niego ujawnienie negocjacji było tym kontratakiem." to jest źle/dobrze (niepotrzebne skreślić), a jak Dominika Wielowieyska pisze "Dziennikarze TVN Andrzej Morozowski i Tomasz Sekielski zostali zaatakowani przez środowiska sprzyjające PiS. I jest to rodzaj zemsty..." to wręcz przeciwnie? Bo chyba mówią dokładnie to samo - że program/artykuł jest politycznym atakiem mającym odwrócić uwagę. 