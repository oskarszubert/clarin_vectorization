Podatek 50% dla najlepiej zarabiających jest "podatkiem antybulwersacyjnym", nawet wnioskodawcy nie kryją, że chodzi tylko o to, aby masy zbulwersowane wysokimi zarobkami nielicznych miały radochę, że fiskus dopadł bogatych. I żeby ta radocha przełożyła sie na głosy w wyborach. Najśmieszniejsze jest to, że szacowane (przy bardzo optymistycznych założeniach) wpływy do budżetu z tytułu tego podatku będą tak liche, że wystarczą ledwie na kupno trzech budynków takich jak ten "szpiegowski". Albo, inaczej licząc, wszystkie wpływy (oczywiście jeśli się ofiary zagapią i pozwolą sobie wyrwać) starczą jedynie na sfinansowanie tego jednego budynku plus rocznych wydatków kancelarii prezydenta (na same tylko ordery jakie w przyszłym roku poupina na różnych piersiach Pierwszy, zrzuci się 90 najlepiej zarabiających, a jak się pod order nawinie jakiś kolejny Wapiński, to szczęściarze najbogatsi najpierw zarobią na order dla niego, a potem na spłacanie gigantycznego kredytu jaki po znajomości poręczył mu skarb państwa). I to wszystko jest bardzo śmieszne. Ale w końcu co się będziemy oszczędzać, w rankingu konkurencyjności jesteśmy na wysokim 60-tym miejscu (zaraz za Bułgarią) i ciągle jeszcze jest się gdzie sturlać bo ranking ma 104 pozycje. Obserwując lewicowe pomysły na gospodarkę mam wrażenie, że to bardzo przemyślany plan produkcji wyborców. Bo jak przybędzie bezrobotnych, będzie się nad kim pochylać, obiecywać i sępić głosy. Ciekawa jestem tylko w jakim kierunku rozwinie się produkcja kiełbasy wyborczej w działce społecznej, bo w tej sferze eskalacja obietnic poszła już tak daleko, że lewicowe kanapy aby przebić ultraliberalny SLD-owski projekt ustawy antyaborcyjnej będą musiały chyba obiecać dopłaty do każdej usuniętej ciąży. Likwidacją Funduszu Kościelnego też się wszystkie partie nie pożywią. 