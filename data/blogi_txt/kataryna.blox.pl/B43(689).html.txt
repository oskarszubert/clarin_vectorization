Pracowity weekend miały nasze partie, zwłaszcza lewica się umęczyła, bo oprócz obradowania nad tym, żeby nam było dobrze (a nawet lepiej) musiała się gęsto tłumaczyć z Ałganowa i innych bezczelnych oszczerstw. "Partia ideowa, odpowiedzialna i nowoczesna" - pod takim hasłem obradowała w sobotę SLD (dziennikarzom na razie nie udało się ustalić do której partii nawiązywał temat konferencji). Lewica patrzy w przyszłość bez lęku i zapowiada, że wkrótce odzyska zaufanie wyborcy (nazwiska wyborcy nie podano), według wstępnych obliczeń odzyskiwanie zaufania będzie kosztować budżet państwa na dzień dobry ok. 1,3 mld (wypłaty dla najuboższych). Pieniędzy tych zresztą nie ma i nie będzie dopóki się ich komuś nie zabierze, zapowiada się więc starcie na linii rząd-partia bo ministerstwo finansów już ostrzega, że kasy nie ma i nie da. Ale być może rząd zmieni zdanie jak Janik przypomni Belce o rychłym głosowaniu nad wotum zaufania. Zapowiada się gorąca zima bo jak się SLD nie spręży to nie tylko koła ale nawet kółeczka w nowym sejmie nie uskłada. "Partia prawdziwie ideowa, naprawdę odpowiedzialna i jeszcze bardziej nowoczesna" zaś to motyw przewodni konferencji "borówek", które po raz kolejny odcięły się od SLD (na pocieszenie obiecując, że jak się SLD zmieni to może się znów przytulą) i zapowiedziały rozprawienie się z "radykalną i fundamentalistyczną prawicą", znaczy zapowiada się wesoła wiosna. Sądząc po retoryce Borowskiego, wyczuł, że to ostatni dzwonek na odbicie się od sondażowego dna i zapowiedział ogólne robienie dobrze ("Cenimy pracodawców ale zamierzamy bronić praw pracowników. Gdy właściele kamienic spróbują narzucić ostre warunki lokatorom, poprzemy lokatorów. Gdy duzi przedsiębiorcy zechcą niszczyć małych, będziemy po stronie tych drugich. Nie ma jednocześnie zgody na łupienie przedsiębiorców (przez fiskusa), bo nie są dojną krową"). Nawet aborcję SLD podwędził. Jeden z młodych działaczy określił przemówienie Borowskiego jako "zajebiste", najbliższe sondaże pokażą czy wyborcy tę zajebistość kupili. I tylko o UL-u jakoś cicho. Szkoda, bo zsuwanie lewicowych kanap zapowiadało się obiecująco. 