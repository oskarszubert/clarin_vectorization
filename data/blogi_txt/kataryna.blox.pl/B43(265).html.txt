Jeśli prawdą jest to co o "komisji Michnika" pisze w Tysolu Krzysztof Wyszkowski to chyba warto przyjrzeć się bliżej temu co Michnik robił w archiwach i co z tego wynikło, do czego i jak wykorzystywane były informacje znalezione w teczkach. Najwyższy czas aby Adam Michnik wyjaśnił kilka spraw, ja na przykład jestem ciekawa czy ten ubek wykreowany przez Pawła Smoleńskiego w prześmiesznym artykule "I ty zostaniesz konfidentem" to nie był tylko pretekst do przemycenia informacji jakie Michnik znalazł w ubeckich teczkach. Wielu odczytało artykuł Smoleńskiego jako dyskretne ostrzeżenie w kierunku pewnych osób, na przykład Jerzego Buzka, który został tam łatwo rozpoznany a "Nie" długo potem ciągnęło temat teczki Buzka (jakoś ta dzika lustracja w wykonaniu Urbana nigdy autorytetom moralnym nie przeszkadza). Co takiego zobaczył Michnik w teczkach, że od tamtej pory robi takiego rejtana w sprawie lustracji? Kogo dopuścił do tajemnicy? Jak wykorzystywał informacje? Jeśli prawdą jest to, że Michnik grał hakami wyjętymi z teczek (no bo chyba nie z plotkarskiego przyzwyczajenia opowiadał o Fikusie) to będzie to wielki upadek niegdysiejszego autorytetu (oraz ostateczna kompromitacja całego lobby antylustracyjnego). Ciekawa jestem czy i w jaki sposób Gazeta odniesie się do tego - wstrząsającego przecież - artykułu, bo jeśli to wszystko prawda to Gazeta robi się w sprawie lustracji całkowicie niewiarygodna. Tylko kto zechce podjąć temat? Los Wildsteina pokazuje, że może być trudno znaleźć odważnego dziennikarza, a dopóki informacja jest tylko w Tysolu, to tak jakby jej nie było. 