Mirosław Czech: "Wobec degrengolady Sejmu, kompromitacji PO i radykalizacji prawicy Polska potrzebuje politycznego przywództwa. Powstanie Partii Demokratycznej daje nadzieję na takie przywództwo, a każda osoba, która chce się do tego przyczynić, powinna być mile widziana."Kolejny nowojakościowiec, który nawet się nie zająknął o grzechach lewicy, nie omieszkał za to wytknąć Platformie jakiejś bliżej nieokreślonej kompromitacji, wyjaśnienia dlaczego połączenie Hausnera z Unią Wolności "daje nadzieję na polityczne przywództwo" też się nie doczekaliśmy, za to wiemy już, że jest plan z Belką i Preziem w roli głównej: "Scenariusz wyglądałby tak: premier ogłasza, że chce wejść do Partii Demokratycznej. Jeśli 5 maja Sejm się nie rozwiąże, premier podaje się do dymisji. Prezydent ją przyjmie i nie skorzysta z prawa do desygnowania premiera. Inicjatywę - na dwa tygodnie - przejmuje Sejm, ale w takiej sytuacji nie ma szans na wybór premiera. Wtedy prezydent ogłasza, że ponownie rezygnuje z powołania premiera. Dzięki takiemu zachowaniu prezydenta wybory mogłyby się odbyć 19, a najpóźniej 26 czerwca."I zapewne tak właśnie będzie, jutro Belka zapowie akces do PD i dymisję, a plan idzie chyba dalej - Belka będzie kandydatem neounii na prezydenta. Od dawna mówiło się, że Prezio planował wsadzenie Belki do pałacu i chyba jutro tego wsadzania etap pierwszy. Po wypowiedzi Czecha można odnieść wrażenie, że dymisja rządu i przyspieszone wybory są omówione z Kwaśniewskim, który od dłuższego czasu siedzi cicho jak mysz pod miotłą ale na pewno za zza kulis pilnuje interesu. "Premier występuje z tym pomysłem teraz, żeby dać partiom czas na przygotowanie się do kampanii. Na scenie - według premiera - pojawiłyby się: odnowiona lewica pod przewodnictwem Włodzimierza Cimoszewicza (z udziałem SdPl), w centrum - PD, a na skrajnej prawicy - konkurencja dla LPR z błogosławieństwem Radia Maryja."A ten fragment mnie najbardziej zirytował. Jeśli Czech nie fantazjuje tylko faktycznie relacjonuje sposób rozumowania Belki, to naprawdę udał nam się premier, z tą jego troską o to, żeby "dać partiom czas na przygotowanie się do kampanii". Mieliśmy niedawno taką rozciągniętą w czasie dymisję premiera i chyba nikomu dobrze nie zrobiła. A teraz zrobi jeszcze gorzej bo dla rządu to wyjątkowo gorący okres - konsultacje społeczne Narodowego Planu Rozwoju (oczko w głowie Hausnera) będą trwać do maja i na pewno nie posłuży im postawienie rządu w stan likwidacji oraz wyjątkowo gorąca kampania wyborcza. A jeśli wymyślili, że wplotą konsultacje w swoją kampanię wyborczą to jest to po prostu nie w porządku wobec tych wszystkich partnerów społecznych, którzy uwierzyli w zapewnienia Hausnera, że NPR jest apartyjny i aplotityczny. W ten sposób rząd, któremu nie udało się nic poza trwaniem (Plan Hausnera, ustawa zdrowotna, nawet ugoda z Eureko - wszędzie poległ) postanawia zaryzykować także NPR. Bo premier i wicepremier mają ambicje budować nową partię. I niech mi nikt nie mówi o dobru Polski. 