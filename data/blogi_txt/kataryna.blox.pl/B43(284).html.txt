Dzisiejszy  Dziennik przynosi kolejne rewelacje na temat "afery Leppera", okazuje  się, że jeden z zatrzymanych łapówkarzy był na początku lat 90-tych  oficerem UOPu. Jaki z tego wniosek? Ano zależy kto wnioskuje,  dziennikarze Dziennika węszą megaaferę, sugerują, że Kryszyński działał  na zlecenie CBA. W sumie faktów w artykule tyle co nic, chyba, że ktoś  bierze za fakty spekulacje anonimowego informatora "z kół zbliżonych do  służb". Jedynym pewnym ustaleniem jest zdaje się fakt, że Kryszyński w latach 1990-91 pracował w UOPie, reszta to spekulacje, można sobie  wyobrażać różne scenariusze, Dziennik skupia się akurat na tym, który  jest najmniej - moim zdaniem - prawdopodobny, choć medialnie  atrakcyjny. Ja widzę co najmniej trzy możliwe scenariusze.Scenariusz prozaiczny czyli Kryszyński działał na własną rękę.  Z faktu, że Kryszyński 16 lat temu (!) pracował przez rok (!) w UOP-ie  nie musi nic wynikać. I Dziennik nie znalazł żadnych poszlak, o  dowodach nie wspominając, że cokolwiek wynika. Nie trafił na ślad  związków Kryszyńskiego ze służbami po jego odejściu z UOP-u, nie  pomogli też liczni informatorzy, wszystko urywa się w 1991 roku. Albo  więc Kryszyński jest naprawdę superszpiegiem, albo ktoś chce abyśmy uwierzyli w coś czego nie udało się dowieść. Dziwne, że śledczy z  Dziennika nie biorą pod uwagę tego, że Kryszyński może od dawna nie  mieć nic wspólnego ze służbami a w akcję korupcyjną zaangażował się na  własną rękę. No ale z tego nie dałoby się zrobić dużego tematu więc  lepiej nadstawiać ucha na insynuacje jakichś byłych pracowników służb i  skupić się na wiernym cytowaniu podawanych przez nich rewelacji. Scenariusz spiskowy banalny czyli Kryszyński działał na zlecenie CBA.  Taki scenariusz nie jest oczywiście wykluczony więc trzeba go wziąć pod  uwagę, choć ma on sporo słabych punktów. Po pierwsze, Kamiński raczej  nie jest samobójcą, a tylko samobójca zaryzykowałby całą swoją  polityczną karierą angażując zbudowaną przez siebie id podstaw  instytucję w gigantyczną prowokację, nawet przeciwnicy Kamińskiego  (Zemke, Piskorski) wierzą w jego osobistą uczciwość więc ja tym  bardziej nie mam powodu w nią wątpić. Po drugie, nawet gdyby  Kamińskiemu faktycznie odbiło i zmontował z niczego prowokację służb  wobec wicepremiera własnego rządu, nie użyłby do tego człowieka, co do  którego jest choćby cień podejrzeń o związki z Kaczyńskim, a Kryszyński - jeśli wierzyć mediom - znał i pracował u Lecha Kaczyńskiego. Po  trzecie, służby to nie stado ogłupiałych lemingów, które postanowiły  popełnić zbiorowe samobójstwo wysyłając na akcję przeciwko  wicepremierowi gościa, który po pijaku opowiada znajomym, że ma związki  ze służbami, no sorry ale w akcji, którą udało się przez pół roku  trzymać w całkowitej tajemnicy przed światem nie można było użyć kogoś  kto kilka miesięcy wcześniej rzekomo chwalił się po pijaku swoimi  związkami ze służbami, nie mówiąc już o tym, że supertajny agent, zakamuflowany tak bardzo, że jego związków ze służbami po 1991 roku nie  udało się ustalić nawet najlepszym (he, he) dziennikarzom śledczym  raczej nie plotkowałby o tym w szerszym gronie znajomych. Po czwarte,  jeśli Kryszyński działał na zlecenie CBA to dlaczego CBA musiała  podsłuchiwać jego rozmowy przy użyciu bardzo drogiego sprzętu  latającego, przecież jeśli był agentem obecnych służb oddelegowanym do  przeprowadzenia tej prowokacji to wystarczyłoby mu przyczepić mikrofony  do ubrania i mielibyśmy na taśmie każde słowo Ryby. Po piąte, gdyby Kryszyński był agentem CBA to ani on, ani Ryba nie siedzieliby teraz w  areszcie bo zorientowawszy się, że Ryba i Lepper zostali ostrzeżeni (a  zoeirntowałaby się szybko bo agent Kryszyński przeszkolony Kiejkutach  zorientowałby się, że Ryba coś podejrzewa), CBA zrezygnowałaby z  odpalenia afery a gdyby ją nawet odpaliła to na pewno nie w taki  sposób, pozwalając mediom zdemaskować swojego agenta-prowokatora i  ściągnąć na siebie poważne oskarżenia (takie jak te które dzisiaj  formułuje Dziennik, a to dopiero początek bo teraz się zacznie  prawdziwa nagonka), gdyby Kryszyński pracował dla CBA, można by z duzym wyprzedzeniem zaradzić wpadce, zmienić plany lub w sotateczności sprzedać tę akcję inaczej a przede wszystkim nie próbować ukrywać tego  czego nie ma szans ukryć, czyli faktu wykorzystania agenta  Kryszyńskiego. Jest jeszcze po szóste, po siódme i po kolejne ale  chwilowo zatrzymam się na tym. Moim zdaniem ten scenariusz z wielu  powodów nie trzyma się kupy. Z wielu też powodów nie wierzę w  "śledztwo" Dziennika. Scenariusz spiskowy "wypasiony" czyli Kryszyński działał na zlecenie.  Jest jeszcze oczywiście scenariusz całkiem sensacyjny w którym Kryszyński faktycznie działał na polityczne zlecenie ze służb ale nie w  sposób w jaki przedstawia to Dziennik. Wyobraźmy sobie taki scenariusz.  Do Kryszyńskiego, byłego oficera UOP, obecnie luźno związanego z obozem  rządzącym, zgłaszają się dawni koledzy ze służb z propozycją  przeprowadzenia - za odpowiednim wynagrodzeniem - pewnej sprawy w  ministerstwie rolnictwa. Kryszyński się zgadza, kasa kusi, możliwości  ma więc czemu nie? Musi tylko namówić Rybę a ten Leppera. Dzisiaj wiemy, że sprawa się rypła ale co by było gdyby się udało? Ano mocodawcy Kryszyńskiego mieliby w ręku kwity na wicepremiera, które  mogliby uruchamiać według własnego uznania - na przykład detonując tę  gigantyczną aferę korupcyjną w mediach i doprowadzając do obalenia  rządu, albo szantażując nimi Leppera i wymuszając na nim określone  zachowania polityczne pod groźbą puszczenia kwitów do mediów. To  oczywiście tylko hipotetyczne rozważania ale czyż nie pasuje do tego  scenariusza zachowanie Wassermana ostrzegającego Leppera przed  kręcącymi się wokół niego ludźmi? Wasserman nie ostrzegałby przecież  przed agentami CBA realizującymi zlecenie Kamińskiego. Ale już w tym,  że w ramach osłony kontrwywiadowczej sugerował wicepremierowi, że ma koło siebie nieodpowiednich ludzi nie byłoby nic dziwnego. Do tego  scenariusza pasują także ostrzeżenia jakie zaczął dostawać Lepper zaraz  przed aresztowaniem Ryby i Kryszyńskiego. Komuś bardzo zależało na tym,  żeby Leppera uchronić przed utrąceniem przez CBA. Trudno się dziwić,  przyłapanie Leppera na korupcji i usunięcie go z polityki to klęska  podwójna - nie dość, że uwiarygadnia rząd i CBA, to jeszcze pozbawia  bardzo wygodnego partnera, którego można by jeszcze kiedyś wykorzystać,  na przykład do przeprowadzenia w odpowiednim momencie konstruktywnego  wotum nieufności (nie kto inny jak Lepper całkiem serio proponował  przecież niedawno obalenie Kaczyńskiego konstruktywnym wotum nieufności  i powołaniem rządu z premierem Zollem, nie dałabym złamanego grosza, że  odwlekanie decyzji o wyjściu z koalicji nie ma na celu dania sobie  czasu na konsultacje podobnego scenariusza z opozycją). Lepper jest w polityce bardzo potrzebny a niechęć do niego nie jest szczera, jak  tylko fiknie Kaczyńskiemu Żakowski i jemu podobni zaczynają dopieszczanie Leppera, nawet Gazeta znajduje wtedy w Brukseli anonimowych informatorów chwalących profesjonalizm i kompetencje Leppera.      Tyle  na gorąco o tych "rewelacjach" Dziennika, które mnie nie przekonały ale  może czepialska jestem. Teza, że cała akcja była polityczną prowokacją  służb wydaje mi się nawet dość prawdopodobna, pytanie tylko jakich  służb i w kogo wymierzoną. Dziennik zdaje się ma już odpowiedź i będzie  teraz lansował scenariusz w której banda idiotów w osobach Kamińskiego,  Kaczyńskiego i Ziobry postanowiła popełnić polityczne seppuku szyjąc  grubymi nićmi ordynarną prowokację przeciwko wiceministrowi własnego  rządu a z braku kadr do przeprowadzenia tej prowokacji wykorzystano  człowieka, którego bez trudu można powiązać z prezydentem Kaczyńskim.  Prowokację, która, dodajmy, ma duże szanse wysadzić rząd Kaczyńskiego w powietrze i bezpowrotnie pozbawić go władzy. Kto chce niech wierzy, dla  mnie to trochę zbyt odjechany scenariusz. Śledczy Dziennika  ograniczają się do przedrukowywania wypowiedzi kolejnych anonimowych  informatorów związanych ze służbami, cały artykuł na nich zbudowali,  szkoda, że oszczędzili nam choćby informacji o przynależności tych  "ekspertów", nie wiemy nawet czy to ludzie obecnie związani ze służbami  czy jacyś frustraci z rozwiązanych WSI rozgrywający swoją gierkę rękami dziennikarzy. No i szkoda, że samej korupcji dziennikarzy niespecjalnie  interesuje. A przecież aż się prosi sprawdzić jakie działki były  odrolniane, w jakim trybie i przez kogo, dotrzeć do Macieja  Jabłońskiego, urzędnika, który miał pilotować sprawę mrągowską i spytać  czy faktycznie Lepper przedstawił mu Rybę jako pełnomocnika gminy (co,  moim skromnym zdaniem, raczej pogrążałoby Leppera), popytać w  ministerstwie, przecież w każdym urzędzie znajdzie się jakaś Bożena Szumielewicz. Można też sprawdzić dlaczego 10 maja tego roku, na kilka  dni przed spotkaniem Leppera z Rybą, zmienił się sekretarz stanu w  ministerstwie a nowym został właśnie Maciej Jabłoński (co wykrył Rekontra).  To wszystko dziennikarzy nie obchodzi i tego właśnie nie rozumiem.  Jeśli pojawia się mocno obciążająca Leppera informacja o tym, że  okłamał swojego urzędnika przedstawiając mu łapówkarza jako  przedstawiciela gminy i wydając polecenie pilotowania sprawy trefnego odrolnienia, to właśnie Maciej Jabłoński powinien być teraz rozrywany  przez dziennikarzy bo potwierdzenie tej informacji z pierwszej ręki  pozwoliłoby przyjąć, że Lepper w jakimś zakresie współpracował z  łapówkarzem. Gdzie więc są te wywiady z Jabłońskim? Gdzie  dziennikarskie śledztwa w ministerstwie? Dlaczego dziennikarze boją się  dotknąć tego tematu? Bo wina Leppera może się potwierdzić i trudniej go  będzie lansować na skrzywdzonego przez kaczystowskich siepaczy męża  stanu? Na to wygląda. Nie wierzę w winę Kamińskiego, musiałby  być bowiem nie tylko nieuczciwy ale przede wszystkim bezgranicznie  głupi, żeby ryzykować wszystko w grze w której nie bardzo wiadomo co  miałby do wygrania. Gdyby chodzilo o usunięcie Leppera, pretekstów i okazji znalazłoby się dość, montowanie sztucznych afer nie byłoby wcale  potrzebne. Może w kolejnych odcinkach przenikliwi dziennikarze śledczy  Dziennika wyjaśnią nam cytatami z anonimowych informatorów o co tak  brawurowo grał Kamiński (a także Ziobro i Kaczyński). Zakładając,  że Kamiński nie ma sobie nic do zarzucenia, powinien poważnie rozważyć  opublikowanie jakiejś "białej księgi" z całej akcji, nawet kosztem  ujawnienia szczegółów ze śledztwa, lepsze to niż dopuścić do  rozgrywania tej sprawy w taki sposób w jaki - wszystko wskazuje -  będzie rozgrywana. Kamiński nie może liczyć na uczciwe potraktowanie przez media i opozycję, im szybciej to zrozumie i zacznie się sensownie  bronić tym lepiej. W przeciwnym razie skończy jako Lesiak IV RP, który  prowokacjami chciał ukrzywdzić uczciwego Leppera. 