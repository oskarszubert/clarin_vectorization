Trybunał Konstytucyjny zakwestionował niektóre zapisy ustawy medialnej i bardzo mnie to cieszy. To znaczy cieszyłoby gdyby była nadzieja, że Jarosław Kaczyński zrobi z tą decyzją coś mądrego a nie potraktuje ją jako kolejny powód do skrytykowania Trybunału. Decyzja Trybunału może pomóc Kaczyńskiemu rozwiązać kilka problemów. Po pierwsze, prawdopodobnie unieważni skandaliczną decyzję o gigantycznej karze dla Polsatu za "aferę" ze Szczuką, co pozwoli uniknąć wielkiej wojny na wygranie której PiS nie ma żadnych szans. Po drugie, można pozbyć się przewodniczącej Kruk, która swoimi czarzastymi decyzjami udowodniła, że kompletnie nie rozumie swojej roli i powinna być trzymana z dala od jakiegokolwiek wpływu na media. Po trzecie, można skorzystać z okazji i pozbyć się całej Rady (odrzucając jej roczne sprawozdanie) co naprawdę warto rozważyć, choćby po to, żeby się pozbyć z Rady tych, którzy - mówiąc brutalnie - dostali te stołki w ramach rozliczeń za pakt stabilizacyjny a skoro paktu nie ma to po co przepłacać? No i wreszcie po czwarte, jest okazja, żeby zadziwić komentatorów i wybrać Radę spoza partyjnego klucza, w porozumieniu z Platformą, światem mediów i tymi różnymi stowarzyszeniami  twórczymi domagającymi się niedawno odpolitycznienia mediów. Rada pod wodzą pani Kruk skompromitowała się strasznie  i jeśli jest okazja delikatnie i taktownie odsunąć ją od władzy nad mediami to trzeba to wykorzystać bo Kruk z jej podejściem do mediów jest dla nich równie groźna jak niesławnej pamięci Czarzasty. 