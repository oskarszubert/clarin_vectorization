Już wtedy gdy Radio Zet nagłaśniało aferę z FBI zastanawiało mnie dlaczego we wszystkich serwisach informacyjnych Zetki informacja o rzekomej współpracy kończyła się konkluzją, że to krok do odwołania Kamińskiego i do podważenia zasadności zatrzymania Sawickiej. Dymisja Kamińskiego po udowodnieniu mu nielegalnych działań byłaby oczywiście zrozumiała ale jaki wpływ na sytuację samej Sawickiej ma fakt, że CBA współpracowało - choćby nielegalnie - z FBI? Przecież - cytując ś.p. Ryszarda Kuleszę - "cała Polska widziała" jak Sawicka bierze w łapę, co to zmienia, że na którymś tam etapie przeprowadzonej zgodnie z prawem prowokacji jakiś kwitek został przygotowany przez agenta nie tej służby co trzeba? Otóż zmienia, a raczej ma zmienić, w Zetce wiedzieli co mówią, co zresztą nie dziwi bo byli w samym sercu tej akcji i jej cel znają najlepiej. Dzisiaj w Loży Prasowej Jacek Czarnecki z Zetki (brał udział w tym dziennikarskim śledztwie) chyba zdradził pożądany przez pomysłodawców kierunek rozkręcania tej afery. Dziennikarz Zetki twierdzi mianowicie - nie mam cytatów więc tylko streszczam jego wywód tak jak go zrozumiałam - że jeśli dowody zostały zebrane z naruszeniem prawa to nie mogą zostać wykorzystane w postępowaniu. Nie sądzę, żeby sam doszedł do takich wniosków po wnikliwej analizie i jej ewentualnych konsekwencji dla prowadzonego postępowania, raczej powtarza to czego się dowiedział w czasie "śledztwa" od swoich informatorów. A biorąc pod uwagę fakt, że aferę przynieśli politycy z czołówki PO można chyba z dużą dozą prawdopodobieństwa przyjąć, że Czarnecki relacjonuje nadzieje jakie pokłada w aferze z FBI Platforma. Może więc wcale nie chodzi o głowę Kamińskiego ale o - przepraszam - tyłek Sawickiej? Proces Sawickiej wkrótce się zacznie, kto wie co ta beksa jest gotowa wypaplać przed sądem jak ten zacznie pytać o to kim jest "moja grupa", "pierwszy macher", "frontmenka"? O tym jak bardzo Sawicka jest niewygodna dla Platformy pisał jeszcze przed wyborami dziennikarz Dziennika Mikołaj Wójcik w swoim blogu, polecam wpis i komentarze pod nim. (przy okazji, czy udało się ostatecznie ustalić czy prawdą jest, że to Platforma płaci za adwokata Sawickiej? tak twierdzi Wójcik ale nie wiedzieć czemu inni dziennikarze chyba nie byli zainteresowani tematem). Są powody przypuszczać, że Sawicka nie była mitomanką podrywającą przystojnego agenta na bajki o wydumanych przekrętach, a Platformie na pewno nie jest na rękę publiczne rozstrząsanie z kim Sawicka planowała "kręcenie lodów", zwłaszcza teraz, w przededniu wielkiej prywatyzacji służby zdrowia. Bo w to że była sama wierzę równie mocno jak w to, że Rywin był sam. Rywin dobrze wiedział, że musi milczeć jak grób (w końcu kto by chciał się powiesić w więzieniu?), Sawicka też to na pewno wie ale czy będzie tak samo twarda jak Rywin jeśli przyjdzie jej tę lojalność odsiedzieć? Z takimi dowodami nawet najlepszy adwokat może sobie nie poradzić. Trudno się dziwić, że władza nie chce ryzykować i robi wszystko, żeby do niewygodnego procesu w ogóle nie doszło. Czy o to właśnie chodzi? Niewykluczone, że przeczucie mnie zawodzi i gra idzie wyłącznie o głowę Kamińskiego a Czarnecki się tylko podzielił swoimi własnymi przemyśleniami ale to wydaje mi się znacznie mniej prawdopodobne niż to, że powtarza po tych którzy tę aferę mediom podrzucili. Tak jak Zetka powtarza, że FBI się obraziło na CBA ale Czarnecki zapytany przez Małgorzatę Łaszcz czy to prawda musiał przyznać, że w sumie to nie wie, że ma plotki takie od jednych osób, inne od innych ale nie sprawdzili na pewno. Takie to było śledztwo. 