Niesamowity wywiad z profesor Hanną Świdą-Ziembą zamieszcza dzisiejsza Gazeta. Bardzo mi się podoba, zabawne jak zwolennicy umiaru, rozsądku i cywilizowania życia publicznego sprawnie posługują się agresywnym i nienawistnym językiem dla uzasadnienia potrzeby walki z agresją i nienawiścią. Homeopaci. Pani profesor naprawdę dużo rozumie z tego co się dzieje, bardzo mi się podoba jej diagnoza tego co i dlaczego się stało przy okazji nieprzesłuchania Kwaśniewskiego oraz barwne portrety psychologiczne Złego (Giertych) i Dobrego (Kwaśniewski). "Roman Giertych, faszysta i sadysta. Mówiąc "faszysta", nie mam na myśli przywiązania do konkretnej ideologii, ale pewien typ struktury psychicznej. Giertychowi marzy się faszystowska struktura społeczeństwa z nim na czele jako Duce. Kopanie ludzi sprawia mu satysfakcję. Przeżywa silną frustrację, że Aleksander Kwaśniewski nie stawił się na komisji, i jest mu obojętne, że może właśnie korzystniej byłoby dla prezydenta, gdyby się stawił. Zabrano mu radość sadystycznego deptania prezydenta państwa i tego nie może odżałować. Przykładając dalej kryteria psychosocjologiczne, a nie polityczne, uważam, że Kwaśniewski słusznie postąpił, nie stawiając się przed komisją. Giertych odegrałby cyrkowe, błazeńskie przedstawienie, Kwaśniewski zacząłby się plątać, kręcić, unosić. On się nie nadaje do takiej konfrontacji. (...) Kwaśniewski posiada duże zalety osobowości: jest inteligentny, otwarty na negocjacje, kulturalny, nie wywołuje zamieszania wokół swojej osoby. Mógłby zarazem być twardy i umieć dawać sobie radę z chamstwem, ale tego akurat on nie umie."Jakie to wszystko proste. Faszysta i sadysta kontra biedny zaszczuty prezydent, którego jedyną wadą jest nieumiejętność przeciwstawienia się chamstwu - ot i cała afera. Ale i tak moim ulubionym fragmentem tego wywiadu jest wątek "Mnie nikt nie okradł":"Klimat agresji i podejrzliwości powoduje, że inni budują poczucie własnej wartości na tym, że nie znajdują się w gronie oskarżonych. Jestem coś wart, bo nie należę do klasy polityków-złodziei. Jadę taksówką i kierowca zaczyna rozmowę od narzekania, jak to "nas okradają". Odpowiedziałam, że mnie nikt nie okradł. On może sam nacina swoją firmę, ale w jego przekonaniu to nie ma znaczenia, jaka jest bowiem tego skala wobec tego, co robią politycy...""Mnie nikt nie okradł". Piękne. Pani profesor albo nie widzi żadnych afer, albo - co gorsza - afery widzi ale nie dostrzega żadnego związku między okradaniem państwa a jakością życia Świdy-Ziemby czy Kowalskiego. Ciekawe kto zdaniem Świdy-Ziemby spłaci kredyt na Laboratorium Frakcjonowania Osocza, z czyjej kieszeni finansowane są łapówki i przekręty. Bo mnie się zdaje, że "Pani płaci, pan płaci, społeczeństwo płaci". Świda-Ziemba też płaci. Tylko chyba jeszcze tego nie rozumie, rozumie natomiast taksówkarz, którego pani profesor z takim wdziękiem obsmarowuje, instynuując, że pewnie sam kradnie i chce się dowartościować. Przecież gdyby był uczciwy to by mu złodziejstwo nie przeszkadzało. Fajnie czasami poczytać jak mądrzy ludzie widzą świat, można odnieść wrażenie, że największym - o ile nie jedynym - problemem naszej polityki są ci nieuprzejmi narzekacze z opozycji bo psują klimat. No i to głupie społeczeństwo co się dało nabrać i uwierzyło, że jest źle. Wywiad zatytułowany jest "Kto powstrzyma rozbijaczy" - odpowiedź pada pod koniec i jest oczywista :-) 