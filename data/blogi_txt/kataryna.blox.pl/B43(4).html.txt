Według grudniowych badań preferencji partyjnych Demoskopu Unia Wolności ma aż 10%, czyli podwoiła swój wynik z listopada. Sondaż był przeprowadzony na początku grudnia, trudno powiedzieć co miało wpływ na ten skok notowań, mam nadzieję, że wyborcy nagrodzili Unię raczej za godne pochwały zaangażowanie na Ukrainie niż za śmiesznawe wywiady Frasyniuka dla Trybuny i straszenie faszyzmem ("Proszę państwa, grozi nam dyktatura, a wy stoicie w korytarzu i rozmawiacie"). Cały sondaż jest bardzo dziwny, może to jakaś przedświąteczna specyfika, że takie duże wzloty i upadki. No i ważne - do wzięcia jest jeszcze 25% głosów niezdecydowanych, jest więc się o co starać. Na razie wszystkie sondaże pokazują, że PO i PiS samodzielnie nie porządzą, potrzebują koalicjanta, a im silniejsza i trwalsza koalicja, tym większe możliwości gruntownej przebudowy państwa, bo do tego potrzebna jest stabilna większość w parlamencie. Razem PO, PiS i UW mają 50%, mogłyby stworzyć rząd i przeprowadzić przez sejm dowolne reformy, a dogadałyby się zapewne szybciej niż egzotyczny sojusz PO-PiS-LPR. Gdyby tylko chciały, bo na razie wszystko wskazuje na to, że nikt z ogromnej szansy nie zamierza skorzystać, PiS dogaduje się na boku z Solidarnością i planuje wspólną listę (widać uznali, że mają kilka punktów procentowych na zbyciu), UW prowadzi wyłącznie kampanię negatywną, czym bardzo utrudnia ewentualne przyszłe rozmowy koalicyjne, bo nawet jeśli Frasyniuk nie zniechęci całkowicie do siebie PO i PiS-u, to jak po wyborach wytłumaczy własnym wyborcom wchodzenie w koalicję z faszystami, jak ich dzisiaj uroczo określa? Jest szansa jak nigdy, a pewnie wyjdzie jak zawsze - obóz posierpniowy się nie dogada, a jak się nawet dogada to się błyskawicznie pożre, co znowu wywlecze postkomunistów ze śmietnika historii.   Ciekawe jak się teraz zachowa Unia. Ma powody do zadowolenia, euforii nawet, co może jej mocno zaszkodzić. Frasyniuk ostatnio zamilkł ale teraz może nabrać wiatru w żagle i znowu zrobić rajd po mediach z opowieściami o faszystach z PO i PiS, bo nie wiedzieć czemu bardzo to lubi. Będzie niefajnie. A przed nami jeszcze wojenki teczkowe a o teczkach unici nie potrafią normalnie rozmawiać, czego ostatnio codziennie dowodów dostarcza Krzysztof Kozłowski, który dla dobra Unii powinien mieć zakaz wypowiadania się w mediach na temat teczek (przynajmniej do czasu kiedy ostatecznie ustali wspólną z Małgorzatą Niezabitowską wersję tego czy i co jej mówił na temat wynoszenia teczek przez Kiszczaka - bardziej daję wiarę Niezabitowskiej). 