Donald Tusk: Gdzie   był Jarosław Kaczyński wtedy, kiedy Hanna Gronkiewicz-Waltz zrobiła   porządek w środku Warszawy, bo tak stanowiło prawo i tak stanowił   interes mieszkańców Warszawy? Był jak zawsze po stronie tych, którzy   byli przeciwko takiemu mądremu i solidarnemu z mieszkańcami Warszawy   działaniu. Bo rzeczywiście jest tak, że trzeba mieć naprawdę odwagę, nie wystarczy nosić spodnie, trzeba mieć naprawdę odwagę żeby tego typu   decyzje podejmować.Trzeba mieć nie tylko spodnie ale i spory tupet, żeby wyciągać akurat tę sprawę, zważywszy na to, że za tę   "bohaterską" rozprawę z kupcami rząd Tuska odebrał wynajętej do tego   przez Gronkiewicz-Waltz Agencji Zubrzycki koncesję ochroniarską.Gazeta   Wyborcza: MSWiA zdecydowało o cofnięciu koncesji agencji   ochrony Zubrzycki - poinformowała rzeczniczka MSWiA Małgorzata Woźniak.   To ta agencja została zatrudniona przy eksmisji kupców z hali KDT w   Warszawie w lipcu ubiegłego roku. - W tym przypadku naruszono przepisy ustawy o ochronie osób i mienia - powiedziała Woźniak. Kontrolerzy MSWiA   ustalili, że ochroniarze nie mieli prawa usuwać kupców z hali   Kupieckich Domów Towarowych. W tym przypadku naruszono przepisy ustawy o   ochronie osób i mienia. Pracownicy agencji mogli jedynie prewencyjnie   ochraniać samego komornika i mienie, które miał zająć - wyjaśniła   Woźniak. Jak dodała, działania pracowników agencji ochrony "mogły doprowadzić do bezpośredniego zagrożenia dla obywateli". Decyzja MSWiA   została poparta przez resort sprawiedliwości oraz Komendę Główną Policji   - zaznaczyła Woźniak.Ale nie szukajmy logiki u   człowieka, któremu strach i nienawiść odbiera władzę sądzenia. Po   wczorajszym wyborczym wystąpieniu Tuska czas najwyższy zamienić puste   hasło "Zgoda buduje" na bardziej adekwatne do agresji, na jakiej   zbudowana jest kampania Komorowskiego. Ja chyba wybieram zaproponowane   przez Junonę "Zgoda patroszy", bo zgrabnie nawiązuje do słynnej już wypowiedzi  zabijaniu i patroszeniu Kaczyńskiego, którą popisał się   ostatnio przyjaciel Komorowskiego i spin doktora jego kampanii, Janusza   Palikota.     Ale skoro się zgadało o odwadze, to pociągnę temat. Od dłuższego czasu   nie mogę się zebrać, żeby w jednym tekście wyłożyć powody dla których wybieram Kaczyńskiego, których nie ma zresztą wcale tak dużo, za to mają   dla mnie ogromne znaczenie. Wczorajsza wypowiedź Tuska o odwadze   Kaczyńskiego jest jednak dobrym pretekstem do nadgryzienia tematu, bo   Tusk dotknął tego co w Kaczyńskim- polityku cenię najbardziej, a jest to   odwaga właśnie. Trzeba bowiem ogromnej odwagi i siły, żeby przez   dwadzieścia lat płynąć pod prąd, ze świadomością, że być może będzie to   trud daremny, za to okupiony marginalizacją i odrzuceniem. Bo przecież   dopiero w 2005 roku Jarosław Kaczyński sięgnął po władzę, na fali buntu   przeciwko degrengoladzie III RP ujawnionej przez aferę Rywina, przez   długie lata nic nie wskazywało na to, że konsekwentne zwracanie uwagi na   coraz bardziej gnijące państwo może się kiedyś "opłacić" i przynieść coś więcej niż tylko chorobliwą wręcz nienawiść establishmentu. Tomasz Lis: Nie przemawiał też do mnie pogląd drugi, reprezentowany głównie przez Jarosława Kaczyńskiego. Już od 1991 roku   konsekwentnie mówił on o oplatającej Polskę sieci interesów grupy ludzi   związanych z dawnym reżimem i o potężnym zagrożeniu budowy   oligarchicznego układu w Polsce w sytuacji, gdyby komuniści wrócili do   władzy. Miałem wtedy wrażenie, że Kaczyński histeryzuje i próbuje   wywołać polaryzację sceny politycznej, by uzyskać punkty dla swojego   Porozumienia Centrum. Niestety dla Polski, o czym przekonaliśmy się dziesięć lat później, Kaczyński w dużym stopniu miał rację. Wtedy jednak   tego nie dostrzegałem, co - przyznaję - nie wystawiało mi najwyższej   oceny jako obserwatorowi. (...) Dziś gruba kreska, brak lustracji,   brak dekomunizacji i historyczny relatywizm wychodzą nam bokiem. Kto ma   się w III RP najlepiej? Ciężko pracujący, utalentowani ludzie czy   cwaniacy z układów - partyjnych i służbowo-tajnych - którzy opanowali   gospodarkę? Kto ma się lepiej - walczący o wolną Polskę czy kelnerzy przodującej idei? (...) Nie twierdzę, że lustracja i dekomunizacja,   także moralna, byłaby odpowiedzią na większość polskich bolączek. Nie na   większość. Ale na bardzo wiele tak. Za ten grzech zaniechania będziemy   płacili bardzo długo Cytat pochodzi z książki Tomasza Lisa "Nie tylko fakty", wydanej w 2004   roku, na fali porywinowego buntu, kiedy na chwilę otworzyło się okienko   i można było otwarcie przyznawać Jarosławowi Kaczyńskiemu rację. Ba,   można było nawet mówić, że miał ją już dawno temu, być może nawet od   początku, tylko my byliśmy niezbyt bystrzy i nie dostrzegliśmy w porę   tego, przed czym słusznie przestrzegał. Tyle tylko, że to nie była wcale kwestia spostrzegawczości, a na pewno nie tylko. Może się mylę, ale mam   wrażenie, że dzisiaj Tomasz Lis by już tego nie powtórzył, nie   przyznałby racji Kaczyńskiemu w kwestii "oplatającej Polskę sieci interesów grupy ludzi związanych z dawnym reżimem i o potężnym zagrożeniu budowy oligarchicznego układu w   Polsce", a dziennikarza tak mówiącego wyśmiałby jako pisowskiego   oszołoma. Bo powstała po Rywinie koniunktura na dostrzeganie i mówienie   głośno o tym, co Kaczyński dostrzegał od zawsze szybko minęła, i po   wygranych przez PiS wyborach politycy i dziennikarze, którzy - żeby się   za bardzo ze społeczeństwem nie rozjechać - na krótko musieli przyjąć optykę Kaczyńskiego, mogli ją z ulgą porzucić i wrócić do swojej ulubionej retoryki, w której generalnie "jest super, jest super, więc o   co ci chodzi". A przecież nie jest i nigdy nie było super, i nie tylko   Kaczyński to widział.     ***     Jacek Kuroń: Nie mam wątpliwości, że jest to zjawisko o   kluczowym znaczeniu dla rozwoju polskiej demokracji i gospodarki rynkowej. Ludzie byłej nomenklatury, dawni esbecy, niektórzy prywaciarze   i częściowo ludzie solidarnościowego etosu przenieśli do III   Rzeczypospolitej mechanizmy peerelowskiego klientelizmu. Częściowo   świadomie - z chęci zysku, popychani odwieczną żądzą pieniądza i władzy,   częściowo zaś w odruchu samoobrony, albo w naturalnym dążeniu do   stworzenia sobie oazy bezpieczeństwa, gdy ziemia się pod nogami trzęsie,   opletli Polskę siecią niejawnych powiązań przyjacielskich, politycznych, gospodarczych, korupcyjnych, nepotycznych, a także jednoznacznie przestępczych. (fragment książki "Siedmiolatka, czyli kto ukradł Polskę")  Jerzy Urban: Jednakże teraz o wiele bardziej niepokojące   się wydawało to, że być może jakieś układy interesów, być może pomiędzy   władzą a... mające związek z władzą, nabierają objawów gangsterskich.   No, ja rozumiałem to w ten sposób, że jeśli przemoc fizyczna już   funkcjonuje jako metoda towarzysząca śledztwu, to jest to bardzo groźne dla stanu stosunków w Polsce, to znaczy, że interesy typu korupcyjnego   mogą nabierać form gangsterskich - tak jak to w Rosji bywa, gdzie trup   się ściele gęsto - a też że istnieje to kolosalne niebezpieczeństwo, iż   wymiar sprawiedliwości zaczyna być oparty czy może być oparty o   wymuszanie siłą jakiejś zawartości śledczej. (fragment   przesłuchania przed komisją śledczą, Urban mówi tu o sprawie   "spadnięcia" Wieczerzaka ze schodów w więzieniu)  Lech Wałęsa: To  [służby specjalne] było państwo w   państwie i to dość długo. To była taka siła, że byliśmy za słabi, żeby   jakiś większy ruch tu zrobić; to nieprawda, że i dzisiaj jesteśmy mocni   ale jesteśmy dużo mocniejsi (...) Gdybym tu [chodzi o sprawę inwigilacji   prawicy w 92 r - kat] próbował mocniej wyjaśniać, czy atakować, prawdopodobnie bym doprowadził do wielkiego zwarcia i nie wiem, czy by   się krew nie polała (...) Gdybyśmy dziób otworzyli nieodpowiednio, to   byśmy wszyscy poszli w chmurkę.      *** Nie jest to więc kwestia dostrzeżenia rzeczywistości, tylko odwagi w   powiedzeniu co się widzi. Naprawdę, nie znam wypowiedzi Kaczyńskiego   bardziej bezlitosnej dla III RP niż to co o niej przy różnych okazjach   powiedzieli ci, co jej dzisiaj chcą przed Kaczyńskim bronić. Różnica   między "kaczystami" a "ludźmi rozumnymi" jest zatem nie w diagnozie   stanu III RP (bo widzą ją mniej więcej tak samo) ale w stosunku do niej,   w poziomie akceptacji jej zgnilizny. Obie strony oceniają III RP mniej   więcej tak samo (tyle, że kaczyści stale i otwarcie, a ludzie rozumni   tylko jak jest koniunktura, lub jak się zapomną i im się wyrwie) ale   inne z tej oceny wyciągają wnioski. Kaczyński chciał to zmieniać,   obrońcy III RP nie. Być może zresztą to ci drudzy mają rację, być może   nie ma sensu kontestować III RP bo zmienić się jej już nie da i trzeba   ją po prostu zaakceptować i nauczyć się z nią (i w niej) żyć. Być może   wiara, że po kilkudziesięciu latach komuny i po kilkunastu latach   postkomuny można tu jeszcze coś zmienić jest czystą naiwnością, a może   nawet żałosnym frajerstwem. Niewątpliwie jednak konsekwentne głoszenie   tego, o czym wiedzieli wszyscy, ale z tchórzostwa, konformizmu lub po prostu dla własnych interesów o tym milczeli, wymaga ogromnej odwagi.    Żadnej odwagi nie wymagało natomiast dołączenie do krytyków III RP w   2005 roku, bo wtedy wszyscy ją krytykowali i licytowali się na   radykalizm proponowanych rozwiązań (to PO a nie PiS obiecywała wtedy   "szarpnięcie cuglami demokracji", totalną lustrację i ostateczną   rozprawę z WSI, krytykując Kaczyńskiego, że jest w tych sprawach za   miękki). W tamtym czasie świadectwem odwagi byłoby raczej postawienie   się prezentowanej przez Kaczyńskiego wizji III RP jako zepsutego rywinlandu. Tylko na to jakoś nie było wtedy odważnych, Tusk i jego   partyjni koledzy nabrali odwagi do stawiania się Kaczyńskiemu dopiero   wtedy, gdy przegrali wybory i jedyną szansą na wygranie kolejnych było   odróżnienie się od Kaczyńskiego. Nawet kosztem zaparcia się do niedawna   jeszcze głoszonych swoich podobno poglądów.    Kaczyński mówi o Polsce i jej problemach to samo od 20 lat, w tym   czasie jego przeciwnicy zmieniają zdanie w zależności od koniunktury, starając się zawsze płynąć z prądem. Co nie wymaga ani siły, ani odwagi,   wystarczy chęć utrzymania się na fali, bez względu na to, gdzie   człowieka poniesie.     Nie wiem jak Tusk definiuje odwagę, dla mnie jest to właśnie gotowość   do mówienia rzeczy trudnych, nawet jeśli cena za to jest tak wysoka, że   większość z nas zastanawiałaby się czy warta płacenia. Tak rozumianej odwagi Kaczyński ma aż zanadto, czego nie można powiedzieć o jego   rywalach. Bo jeśli nigdy się nie zgadzali z krytyczną oceną III RP, to   dlaczego nie mieli odwagi jej bronić w kampanii wyborczej 2005 tylko   tchórzliwie podpięli się na chwilę pod retorykę Kaczyńskiego, tylko   dlatego, że przez chwilę była na nią koniunktura? A jeśli w 2005 roku powiedzieli o III RP to co naprawdę o niej myślą, dlaczego dzisiaj nie   mają odwagi tego powtórzyć, ani tym bardziej zrobić coś, żeby ją   zmieniać?     Nie trzeba wielkiej odwagi, żeby dzisiaj stanąć na czele tłumu   dopingowanego przez mainstreamowe media i wygrażać Kaczyńskiemu, ale z   pewnością trzeba było niesamowitej odwagi, determinacji i graniczącej z szaleństwem wiary, żeby przez kilkanaście lat bronić swoich racji, tak   konsekwentnie, żeby po kilkunastu latach musiał ją przyznać nawet Tomasz   Lis. I jakoś trudno mi sobie wyobrazić w takiej sytuacji Komorowskiego   czy Tuska, którzy boją się swojemu elektoratowi przyznać do powyborczych   planów, a o tym jaką mają opinię na dany temat dowiadują się dopiero z sondaży. Na miejscu Tuska odpuściłabym więc sobie odwagę jako argument w   tych wyborach, bo, panie premierze, co pan wie o odwadze? 