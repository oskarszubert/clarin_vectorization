Z oświadczenia premiera Belki: "...Nie byłem współpracownikiem żadnej z PRL-owskich służb, co potwierdził Rzecznik Interesu Publicznego, którego list załączam. W ten sposób zgodnie z prawem sprawa została zakończona i w tym duchu odpowiadałem na pytania posłów komisji śledczej."Załączony do oświadczenia list Rzecznika Interesu Publicznego na który powołuje się Belka nosi datę 14 kwietnia, zaś przesłuchanie Belki miało miejsce 14 marca. Jak widać nasz premier to prawdziwy geniusz, na pytanie Giertycha odpowiedział "w duchu" nienapisanego jeszcze listu. Listu, którego treść i tak nie miała żadnego znaczenia bo pytanie Giertycha nie dotyczyło samej współpracy z SB tylko podpisania dokumentu o współpracy, a do zgodnej z prawdą odpowiedzi na pytanie czy coś podpisał, żaden Rzecznik nie jest mu potrzebny. Zresztą były Rzecznik, sędzia Nizieński, powiedział właśnie w Prześwietleniu, że w grudniu 2004 pokazywał Belce podpisane przez niego zobowiązanie, więc biedny Belka nie może nawet zwalić wszystkiego na luki w pamięci. Zeznając przed komisją nie mógł nie pamiętać co podpisał bo trzy miesiące wcześniej przypomniał mu o tym Nizieński. Kłamliwe oświadczenie w którym Belka swoje publiczne kłamstwo pod przysięgą uzasadnia treścią listu otrzymanego miesiąc później to nie jedyny dowód, że premier postanowił konsekwentnie iść w zaparte, na nic przedstawienia a la Kołodko z teczką i jabłkiem, tylko potęgują wrażenie niesmaku i zażenowania. Dzisiaj dokumenty są jawne a niedawne wypowiedzi Belki pod ręką, każdy się może sam sobie odpowiedzieć na pytanie czy Belka skłamał odpowiadając "Nie" na pytanie czy podpisał dokument o współpracy ze służbami specjalnymi. Jak tak sobie obserwuję jak się Belka miota w panicznej ucieczce przed własną przeszłością, uświadamiam sobie kolejny raz jak ważne jest ujawnienie przeszłości polityków. Bo jeśli Belka tej swojej (nie tak przecież strasznej) teczki boi się tak bardzo, że nie cofnął się przed publicznym krzywoprzysięstwem i brnie dalej w kłamstwa, to znaczy, że ktoś kto miałby kopie materiałów z teczki Belki, miałby też nad nim ogromną władzę. Widać do jakiego stopnia teczka ubezwłasnowolniła Belkę - biedak publicznie zarżnął swoją karierę polityczną choć przy odrobinie odwagi mógł z tego wybrnąć. Wystarczyło nie kłamać. A tak - jedna niegroźna teczuszka i nielubiany Giertych wystrugał z Belki Pinokia. Kolejny premier, którego poznajemy po tym jak kończy...Oświadczenie Belki i list Rzecznika, Belka i jabłko 