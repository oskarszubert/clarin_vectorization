6 maja 2010 Rządowe Centrum Legislacji   sporządziło dokument zatytułowany "Notatka nt sposobu ustalania   procedury właściwej do badania katastrofy lotniczej pod Smoleńskiem",   czytamy w niej:   Rządowe   Centrum Legislacji: (...) Przybywający   na miejsce zdarzenia polscy   specjaliści informowani byli, iż po stronie rosyjskiej działania   podjęła komisja wojskowa, która miała prowadzić prace wg. procedury   opisanej w tzw. Konwencji Chicagowskiej, a przede wszystkim w Załączniku   nr 13 do Konwencji. Argumentem przemawiającym za stosowaniem Konwencji Chicagowskiej oraz Załącznika nr 13 było zapewnienie jawności ustaleń   komisji. Argument ten w pełni pokrywał się z intencją polskiego rządu. Polscy specjaliści potwierdzali zasadność stosowania na miejscu zdarzenia procedury zgodnej z tzw. Konwencją   Chicagowską oraz z Załącznikiem nr 13. Skutkowało to podjęciem   współpracy ze stroną rosyjską w tym właśnie reżimie prawnym i to   niezależnie od faktu, iż w świetle polskiego prawa samolot, który uległ   katastrofie był samolotem wojskowym. (...) Przedmiotem porozumienia   między Ministrem Obrony Narodowej RP a Ministrem Obrony FR z dn. 7 lipca   1993 są zasady wzajemnego ruchu powietrznego wojskowych statków powietrznych RP i FR w przestrzeni powietrznej obu państw. (...) Artykuł 11 tego Porozumienia nakazuje   podejmowanie niezbędnych kroków w przypadku incydentów lub   katastrof wojskowych statków powietrznych w przestrzeni powietrznej   drugiego państwa oraz umożliwia badanie   katastrof wspólnie przez właściwe polskie i rosyjskie organy.   Porozumienie to nie określa żadnej procedury realizacji przepisu art.   11. Konkluzja. Po zaistnieniu wypadku możliwe więc było albo   rozpoczęcie dwustronnych rozmów ze stroną rosyjską, które (w   niewiadomej perspektywie czasowej) miałyby doprowadzić do ustalenia   procedury badania tego wypadku, przyjmując jako punkt wyjścia ogólną   deklarację ujętą w art. 11 Porozumienia z 1993 r. albo - co uznano za właściwsze - natychmiastowe podjęcie badań przy wykorzystaniu istniejących procedur (co zrealizowano zgodnie z powyższym opisem).   (...) Próba przyjęcia odrębnej   procedury (wypracowywanej na podstawie Porozumienia z 1993 roku) stwarzałoby niezasadne wrażenie, że strona   polska nie chce przyjąć jako podstawy Konwencji Chicagowskiej   (...) oraz, że w to miejsce ma dopiero zostać wypracowane jakieś   specjalne odrębne porozumienie między ministrami obrony obydwu krajów. Podejmowanie prac nad takim odrębnym   porozumieniem z istoty opóźniłoby cały proces badania, a nie miało uzasadnienia w świetle oceny   polskich specjalistów obecnych na miejscu zdarzenia.   Nie jest więc prawdą, że w sprawie   sposobu badania katastrofy smoleńskiej Polska miała związane ręce. Wbrew temu co sugerowali dziennikarze, nie zapomnieliśmy o porozumieniu z   1993 roku, tylko w pełni świadomie z niego zrezygnowaliśmy, z dwóch   równie bzdurnych powodów - żeby się Rosjanie nie obrazili, i żeby nie   tracić czasu. Powody bzdurne, bo w tamtym klimacie Rosjanie musieliby   przystać na wszystkie postawione przez nas warunki i opracowanie   procedury badania tej katastrofy nie zajęłoby dłużej niż trzy dni. Nie jest to w końcu aż tak skomplikowane, a Rosja zwyczajnie nie mogłaby   sobie pozwolić na jakiekolwiek utrudnianie czy opóźnianie przyjęcia   maksymalnie dla nas korzystnej procedury. Po 10 kwietnia wszystko było możliwe,   wystarczyła polityczna wola. Nikt by się nie dziwił, ani nie oburzał, że   polski rząd chce sobie zapewnić pełen udział w badaniu katastrofy lotniczej w której zginęła głowa państwa i jego instytucjonalne, polityczne i wojskowe elity. Nie ma żadnego usprawiedliwienia, poza   zwykłym tchórzostwem i politycznym interesem partii rządzącej, dla   rezygnacji z aktywnego udziału w badaniu katastrofy smoleńskiej, bo od   początku wiadomo było - a z każdym dniem to się potwierdza - że   zostawienie śledztwa w rękach Putina oznacza rezygnację z prawdy o   katastrofie. To co ostatecznie dostaniemy do wierzenia, nawet jeśli   przypadkiem będzie zgodne z prawdą, nigdy nie zostanie za prawdę uznane, bo Putin jest ostatnią osobą, której można w tej sprawie zaufać. Rezygnacja z umowy z 1993 roku nie była jedynym karygodnym zaniechaniem   jakie rząd popełnił w tej sprawie, wszystko wskazuje bowiem na to, że   nie wykorzystaliśmy nawet możliwości jakie dawała nam narzucona przez   Rosjan Konwencja Chicagowska i jej Załącznik nr 13.  Konwencja Chicagowska, Załącznik nr 13: Państwo miejsca zdarzenia,   podejmuje badanie okoliczności wypadku i ponosi odpowiedzialność za   prowadzenie takiego badania. Może ono   jednak przekazać, w całości lub w części, prowadzenie badania innemu   państwu na podstawie dwustronnej umowy.    Jeśli dobrze rozumiem, nawet na podstawie Konwencji Chicagowskiej można   było wspólnie ze stroną rosyjską wypracować procedurę badania tego   wypadku tak, żebyśmy mieli gwarancję wiarygodności jego efektów. Trudno   sobie wyobrazić, że Putin mógłby odmówić prośbie o przekazanie Polsce   badania "czarnych skrzynek" czy analizy toksykologicznej zwłok, ale jeszcze trudniej, że taka prośba ze strony polskiej w ogóle nie padła.   Tusk zostawił całe śledztwo w rękach Putina, i to co się dzisiaj wokół   niego dzieje jest tego efektem. Efektem, z którego Tusk musi być   zadowolony, bo interesy jego i Putina są tu zbieżne, nie mogą być jednak   zadowoleni ci, którzy chcieliby poznać prawdę, lub przynajmniej coś do   niej zbliżonego.   Szopka z kolejnymi wyciekającymi bez żadnej kontroli "sensacjami" ze   stenogramów już dawno przestała być zabawna, a w to, że czas i treść   tych przecieków jest przypadkowa i apolityczna nikt nie wierzy. Na   twitterze dziennikarz śledczy sprzyjający rządowi pisze bez ogródek, że Rosjanie pozostawili jako "niezrozumiałe" wszystkie kontrowersyjne   fragmenty nagrań, pozostawiając w tej sprawie decyzję stronie polskiej. I   teraz, w zależności od bieżących potrzeb politycznych i zachowania   Jarosława Kaczyńskiego, "uwalnia" się z "badanej" w Polsce czarnej   skrzynki kolejne poręczne haki na opozycję, radośnie podchwytywane przez bezkrytycznych dziennikarzy, z których niewielu ma wystarczająco rozumu   aby zakwestionować istotność tego czy tamtego wyrwanego z kontekstu   zdania, o którym nie wiadomo nawet czy padło. Jeśli władza będzie   oszczędnie gospodarować hakami z czarnej skrzynki, jest spora szansa, że   wystarczy jej ich do wyborów. A przy tak gorliwej współpracy mediów,   nie będzie ich trudno wygrać, zwłaszcza przy "grzaniu" chwytów   obliczonych nie na ustalanie czegokolwiek, ale na zohydzanie Lecha   Kaczyńskiego. Narracja z pijanym w sztok Kaczyńskim nie jest samodzielnym wyskokiem   oblecha z Lublina, tylko zorganizowaną i rozpisaną na role akcją, której   patronuje osobiście Tusk, życzliwie się przyglądający wszystkiemu co   się za sprawą jego podwładnych dzieje. Najpierw Palikot "tylko pyta",   potem kolejni użyteczni idioci (ze szczególnym uwzględnieniem idiotki z   pudlem) ślą mu dziękczynne listy podkreślając jak ważne to pytania, a następnie włączają się z pozycji ekspertów dyżurni prawnicy Platformy   Obywatelskiej, dla niepoznaki przedstawiani po prostu jako "adwokaci",   bo zbyt szczegółowa wiedza na temat tego kto jest głównym, i jak bardzo   intratnym, klientem kancelarii mecenasów Pocieja i Dubois, mogłaby   zachwiać zaufaniem czytelnika w bezstronność i apolityczność ich ekspertyzy. Temu wszystkiemu towarzyszy mrówcza praca licznych dziennikarzy, którzy opowiadają na prawo i lewo o 2 promilach, o które   rozbiła się IV RP. Prędzej czy później, rzekome promile w prezydenckiej   krwi zostaną oficjalnie wrzucone do mediów, choć może nie będzie to   nawet potrzebne, bo w dobie internetu tę sprawę da się załatwić plotką, i   odpowiednio częstym przepytywaniem na tę okoliczność Palikota, który im   bardziej obrzydliwy, tym bardziej rozrywany. Już teraz to, że prezydent był w sztok pijany jest dla wielu oczywiste. To się po prostu wie, i   już. Czekając na przeciek kontrolowany z sekcji zwłok prezydenta - a to   pewnie kwestia dni - trzeba sobie zadać pytanie o wiarygodność tego co   otrzymamy (cokolwiek to będzie), w świetle niedawnych doniesień Rzepy:  Rzeczpospolita: Protokoły, które widziała „Rz”, przynoszą   też inne ciekawe informacje. Według   zapewnień naszego rządu polscy prokuratorzy na miejscu w Moskwie   uczestniczyli w pracach tamtejszych śledczych. Tyle że w protokołach nie   ma śladu ich obecności. Rosyjski lekarz w rubryce przyczyny   zgonu pisze: „stwierdziłem”. „Rz” widziała polskie tłumaczenie jednego z tych dokumentów. W nim też nie pojawia się informacja o polskich śledczych. (...) Olejnika dziwi brak w raporcie informacji o polskich   przedstawicielach. Według niego powinny w nim być ich podpisy.    Wygląda na to, że po odpuszczeniu sobie starań o przejęcie całego   śledztwa, lub przynajmniej kluczowych dla nas badań, nie zadbaliśmy   nawet o to, aby przy nich przynajmniej być. Jeśli więc krew ofiar   katastrofy nie była pobierana w obecności polskiego lekarza, i choć na   chwilę została spuszczona z oka, nigdy nie będzie pewności czy podpisany przez rosyjskiego lekarza protokół ma cokolwiek wspólnego z prawdą, bo   gdyby Putin sobie zażyczył, to mu rosyjski specjalista wpisze, że w krwi   prezydenta stwierdzono nie tylko alkohol (w dowolnej ilości), ale także   kokainę, czy co tam będzie potrzebne do zohydzenia Kaczyńskiego i   uczynienia z niego jedynego winnego katastrofy. A na tym Putinowi zależy równie mocno jak Tuskowi, tym bardziej, że na jaw wychodzą kolejne   szczegóły profesjonalnej pracy rosyjskich kontrolerów, którzy - według   pilotów JAKa - wydali komendę zejścia na wysokość 50 metrów, co de facto   oznacza wykierowanie polskiego samolotu na pewną śmierć. Jaka więc   będzie wiarygodność kwitka przygotowanego dla Tuska przez Putina na   temat Kaczyńskiego? Taka sama jak oficjalnej rosyjskiej wersji o   czterech lądowaniach o 8.56 wbrew kategorycznym rozkazom wieży, czyli zerowa. Rosyjska propaganda od początku nie ukrywa na co gra, i byłoby   dziwne gdyby i tego nie wykorzystała, mając po polskiej stronie   lojalnych partnerów, którzy nie tylko nie przeszkodzą, ale jeszcze   gorliwie pomogą w skutecznym kolportowaniu każdej bzdury.    Jarosław Kaczyński robi niewybaczalny błąd gdy mając w ręku mnóstwo   bardzo poważnych twardych argumentów sprowadza dyskusję na poziom   emocji, zwalniając Platformę z konieczności merytorycznego odniesienia   się do tego wszystkiego, i usprawiedliwiając kolejne wywody polityków i   komentatorów na temat jego stanu psychicznego. Przyzwyczaiłam się już,   że od kilku lat polska polityka kręci się wokół Kaczyńskiego, a publiczną debatę determinuje to co akurat zrobił lub powiedział, ale w   tej akurat sprawie emocje i wspomnienia Kaczyńskiego nie mogą   przysłaniać coraz poważniejszych pytań o współudział rządu w rozmywaniu   prawdy o katastrofie smoleńskiej. Skoro już Tusk postanowił pomóc   Putinowi, Kaczyński nie powinien pomagać im obu.   Pozostawienie prawdy w rękach Putina to świadome skazanie się na   kłamstwo. A w takiej sprawie jest to grzech niewybaczalny.   Rzeczpospolita "Zapomniana umowa z Rosją" Notatka   Rządowego Centrum Legislacji PO   Watch "Prywatna kancelaria koalicji" Rzeczpospolita   "Dziwne wnioski z sekcji" 