Poczytałam sobie trochę o tej niby-aferze z wiedeńskim spotkaniem, obejrzałam dzisiejszy wywiad u Olejnik i muszę powiedzieć, że Kulczyk mnie przekonał a jego wersja jest wiarygodna, mucha nie siada. A było to tak:Wiedeńskie biuro Kulczyka umówiło go na rozmowę z anonimowym (taka siurpryza miała być) ale bardzo ważnym człowiekiem, którego nazwiska mu nie podano, widać rekiny biznesu, z którymi na co dzień nie obcuję więc znać ich obyczajów nie mam skąd, mają w zwyczaju siadanie do ważnych rozmów bez uprzedniego dowiedzenia się z kim będą mieli do czynienia i jak wobec tego należy rozmowę rozegrać. No więc znalazł się doktor Kulczyk na lunchu, a tam przy stole gość jakiś siedział i jeszcze dwaj goście, a żadnego z tych trzech gości doktor nie znał, i by nie poznał bo się sobie nie przedstawiali (wielki biznes nie bawi się w konwenanse, to dobre dla maluczkich), a o tym, że jeden z gości (ten z wąsami - jest to cecha po której zwykł szpiega A. rozpoznawać prezydent K.) to Ałganow, zorientował się doktor dopiero po tym, że pan ów o Polsce trochę wiedział i na wizytówce imię i nazwisko miał. Dwaj inni panowie zaś, całkiem obcy doktorowi, przyszli na spotkanie z Ałganowem co go doktor dopiero co poznał a ich bynajmniej nie zapraszał. A teraz się okazuje, że to Kuna i Żagiel, ale mniejsza z tym, bo to wszystko nieprawda wysoki sądzie i tej wersji będę się trzymał. No i tak siedzieli i jedli, nierozmawiając wcale ani o Rafinerii, ani o Łukoilu, ani o Kaczmarku, a już na pewno nie o łapówce i nie o "pierwszym", którym nawet gdyby o nim rozmawiali nie byłby prezydent bo "świat polityki jest obcy biznesowi" (Jan K.), owszem, może coś tam w charakterze anegdoty rzucił ten z wąsami na odchodnym o jakiejś Rafinerii, łapówce i Kaczmarku ale nie żeby to zaraz jakieś ważne było (a że to taki niewart uwagi drobiazg i nic szczególnego i nie wiadomo dlaczego ta Olejnik o to pyta, to pobiegł z tym doktor do premiera, ABW i AW). Wieczorem była jeszcze kolacja ale że doktor głodny nie był to nie poszedł i się nią wcale nie interesował i nie wie nawet czy jego doradca jadł wtedy z Ałganowem, bo to doradca zewnętrzny i co oraz z kim robi wieczorami nie jest sprawą doktora. I tak się sprawy mają. Pozostaje tylko wyjaśnić, skąd się wzięły przekłamania w mediach i kto za nimi stoi. W szczególności zaś wyjaśnić należy:kto okłamał Gazetę Wyborczą, że niby już wiosną Czubajs mówił Kulczykowi, że nic bez Ałganowa (patrz tutaj), kto okłamał Gazetę Wyborczą, że to nie wiedeńskie biuro Kulczyka (jak uparcie twierdzi Kulczyk choćby tutaj) ale współpracownicy Ałganowa - Kuna i Żagiel pośredniczyli w umawianiu wiedeńskiego spotkania Kulczyk-Ałganow (patrz tutaj),kto okłamał Rzepę, że doktor jednak na wieczorne spotkanie poszedł a nawet tak się rozkręcił, że zaczął coś nawijać o jakimś "pierwszym", a prezydent K. do dziś nie wie o kim mowa (patrz tutaj),kto okłamał Marka Borowskiego, że plotki o łapówce wziętej przez Kaczmarka rozpuszcza doktor Kulczyk, ewentualnie dlaczego Borowski sobie to zmyślił i okłamał Kaczmarka (patrz tutaj),Wyjaśnić trzeba też będzie parę innych drobiazgów, jak choćby to, dlaczego ktoś postanowił skompromitować nasz wywiad poprzez podrzucenie mu kłamliwych notatek, które jako niepodpisane są całkowicie niewiarygodne ale nie wiedzieć czemu media je przytaczają na wyścigi. Nie bardzo tylko jest komu wyjaśniać bo w komisji Gruszki próżno szukać Anity i Rydzonia, a i Kapusta długo nie poprokuratorzy, więc pewnie sprawa na zawsze niewyjaśniona zostanie a głupie ludzie będą wierzyć, że doktor Caravaggio, Kulczyk znaczy, w coś brzydkiego był zamieszany.PS. Kiedyś przyszłam mocno spoźniona na imprezę w Zamku Ujazdowskim, mniej więcej po pół godzinie obijania się o Daniela Olbrychskiego i inne Krystyny Jandy zorientowałam się, że sale pomyliłam i dlatego nikogo znajomego nie widzę. I gdyby mnie doktor Kulczyk spytał, taką właśnie linię obrony bym mu podsunęła. Pomylił restauracje i nie na tym lanczu co trzeba wylądował. Nie jego wina, że ruskie szpiegi przypadkowo tam były. Najbardziej trafnie streścił krętactwa Kulczyka Miller w wywiadzie dla Radia Zet "Jan Kulczyk uznaje, że dowiedział się, że Ałganow jest Ałganowem, i że jest na tym spotkaniu w momencie, gdy się ono rozpoczęło". Prawda, jakie urocze :) 