W komentarzach do notki o Zollu Andrzej A napisał: "Tak mniej więcej w ciągu miesiąca Cimoszewicz będzie mówił o wzrastającym nacisku jaki wywierają na niego różne organizacje i zwykli ludzie w mailach, listach i rozmowach. Wtedy Frasyniuk ogłosi z wielką pompą, że PD również namawia Cimoszewicza żeby kandydował. Wtedy Cimoszewicz powie że się jednak "pod naciskiem tak szerokiego poparcia ugiął" i będzie kandydował. Jako "mąż opatrznościowy i obrońca demokracji przed nawałą prawicowych oszołomów" będzie mógł liczyć na dość pokaźny elektorat. Taki jest wg. mnie plan działania i istnieje kilka poszlak, które wskazują że tak będzie."Ten scenariusz wydaje mi się bardzo prawdopodobny. Już dzisiaj w Zetce Cimoszewicz się zwierzał, że dostaje setki listów namawiających go do kandydowania i czyta je z ciężkim sercem bo są dowodem na to ile osób zawiódł. Jeszcze przez jakiś czas się pozwierza, pożali, powywnętrza a potem oświadczy, że nie może zawieść liczącego nań społeczeństwa, zmienia zdanie i kandyduje czyli "nie chcę ale muszę". Byłoby to zagranie genialne. Zwłaszcza jeśli okaże się, że PeDe nie jest w stanie wystawić swojego kandydata, co jest niewykluczone bo Frasyniuk zbyt otwarcie się zwierzał z postępów w prezydenckiej łapance i niestety ośmieszył przyszłego kandydata bo jak ma przekonywać do siebie wyborców ktoś, o kim wystawiająca go partia mówi jak o trzecim, czwartym czy piątym wyborze (bo odmówił Mazowiecki, Zoll, Belka i ktoś tam jeszcze)? A może szykuje się jakaś niespodzianka, może udało się namówić Mazowieckiego (nie zdziwiłabym się wcale, po ostatnich sondażach popularności premierów pokusa musi być ogromna). A może Geremek? Jeśli Frasyniuk dotrzyma słowa, dowiemy się w ciągu dwóch dni. A Cimoszewicz pewnie wystartuje, już się cieszę na minę Borowskiego gdy się o tym dowie. 