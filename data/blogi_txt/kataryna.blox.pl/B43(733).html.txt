Ewa Kopacz: Platforma mówi: rynek regulowany przez   państwo. To państwo ma być regulatorem i kontrolującym, co się dzieje na wolnym rynku. (...) To, co dla nas jest najistotniejsze, panie ministrze - i jest zgoda co do   tego - to prywatyzować pod kontrolą państwa tam, gdzie to jest obiektywnie   opłacalne dla pacjentów. Prywatyzować na czystych, transparentnych zasadach, ale pod pełną kontrolą państwa tam, gdzie państwo nie będzie stroną, ale   będzie arbitrem. (...) Chcę powiedzieć, że państwo dajecie z jednej strony swobodę organom   założycielskim, mówiąc, że powinny odpowiadać za bezpieczeństwo zdrowotne swoich obywateli, ale tak naprawdę dzisiaj samorządy, organy założycielskie   dla swoich zakładów mogą tylko i wyłącznie zakupić sprzęt lub dołożyć się do   ich remontu. Chciałabym, i myślę, że moja partia również tego bardzo chce,   żeby samorząd był prawdziwym, a nie papierowym właścicielem, żeby miał również prawo do ogłoszenia likwidacji i upadłości tego zakładu. Niech to on   decyduje, jaka ma być na jego terenie forma funkcjonowania tych placówek. (wystąpienie Ewy Kopacz w Sejmie, 29 czerwca 2007)Beata Sawicka: Ja mam grupę ludzi. To nie jest duża grupa, bo nas jest troje którzy mają, tworzą, wiadomo, prawo i tak dalej, ale przede wszystkim mają ogromną wiedzę na temat tego, co będzie w przyszłości, czyli prywatyzacja jednostek organizacyjnych służby zdrowia. Będzie racjonalizacja sieci szpitali, będą samorządy zbywały majątki trwałe, czyli będą i sprzedawać i przekształcać szpitale w spółki prawa handlowego. (...) Od czego się będzie zaczynał? Od tego, że trzeba będzie stanąć do przetargu i kupić szpital. (...) [na pytanie agenta gdzie będzie jego zarobek] Po pierwsze są budynki, przychodnie, w centrum miasta (...) Tego [jaka będzie wycena tego majątku] jeszcze nie umiemy określić, jeszcze ustawa nie podpisana, jak to ruszy to będą ci mieli farta, którzy pierwsi będą wiedzieć. (...) To nie chodzi o to aby zła przychodnia i stary budynek do zagospodarowania tylko chodzi, przede wszystkim o ziemię, prawda? Są szpitale, sanatoria w pięknych obiektach, również zabytkowych, które będą przekształcone na domy wczasowe, na zakłady opieki długoterminowej. Moja grupa chce się przede wszystkim to co ja mówię do nich, a oni mnie słuchają. Nas interesuje Warszawa. Duże miasta, potem po prostu. Niekoniecznie [po przekształceniu w tych budynkach nadal trzeba będzie prowadzić działalność związaną ze służbą zdrowia]. Niekoniecznie, najpierw będzie dochodziło do likwidacji. Do przekształcenia, a później zbycia. Jeżeli będzie na przykład jeśli ze szpitala czy przychodni tworzona spółka prawa handlowego, to przejmujesz i strukturę i ludzi. No wy bylibyście właścicielami. Właścicielami szpitala, przychodni i tak dalej. No to od tego [aby tak się stało] będziemy my. Do tego typu spraw będzie pierwszy macher, frontmenka, partnerka z mojej grupy a dzisiejsza [tu CBA ocenzurowało ale wiadomo, że pada nazwisko Ewy Kopacz]. [Ta grupa to] lekarze, z tym, że mają za sobą pracę jako ordynatorzy, dyrektorzy ZOZ-u, dzisiaj są parlamentarzystami. I jeżeli pojawia się naprawdę coś na czym można zrobić biznes no to dlaczego nie. My mamy jedne możliwości, wy macie drugie możliwości. Będzie oferta, będzie propozycja, będzie wprowadzenie, porozmawiamy o tym, co być może będzie w przyszłości, zaproszę was, pogadacie, oni powiedzą co można, jaki biznes, a wy określicie czy to jest fajne czy nie. Jest taki, dla przykładu, szpital górniczy, na przykład, przy KGHM- ie, ja już dzisiaj wiem, że ten szpital będzie prywatyzowany, świetnie wyposażenie kardiologiczne, świetny zespół lekarzy. To jest zakład pracy, funkcjonuje jak ta lala. Natomiast jak to zrobić, to wszyscy czekają na ustawę. A ustawa miała być w sierpniu, ale Religa jej nie wprowadził, no bo wiadomo co się w parlamencie dzieje. Natomiast w momencie kiedy ruszy nowy parlament, on ruszy od grudnia podejrzewam, że przez pierwsze pół roku, gdzieś koło maja, czerwca, można spodziewać się, że machina ruszy. Biznes na służbie zdrowia będzie robiony. (wypowiedzi z taśmy - uwaga! ze względów technicznych wyrzuciłam wstawki agenta CBA i rozmowę przerobiłam na monolog Sawickiej, żeby było czytelniej)***Plan Beaty Sawickiej nie wziął się z niczego. To nic innego jak przekręciarskie rozwinięcie tego co Ewa Kopacz zadeklarowała, jak rozumiem w imieniu Platformy. Ewa Kopacz mówi: "Chciałabym aby samorząd był prawdziwym a nie papierowym właścicielem, żeby miał również prawo do ogłoszenia likwidacji i upadłości tego zakładu" a Beata Sawicka w oparciu o taki właśnie scenariusz snuje plany przekrętów: "Będą samorządy zbywały majątki trwałe, czyli będą sprzedawać szpitale......Nas interesuje Warszawa, duże miasta...Najpierw będzie dochodziło do likwidacji, do przekształcenia a później zbycia...". To ważne bo z zestawienia tych dwóch wypowiedzi wyraźnie widać, że plan Beaty Sawickiej nie jest jakimś nierealnym pomysłem zrodzonym w chorej wybobraźni posłanki tylko całkiem realną wizją tego jak mogłaby wyglądać praktyczna realizacja pomysłów Ewy Kopacz, gdyby się za nią wzięli ludzie nieuczciwi.  Plan Beaty Sawickiej jest wykonalny pod trzema warunkami. Warunek pierwszy - prawo musi umożliwiać likwidację i sprzedawanie szpitali przez samorządy. W swoich sejmowych wystąpieniach Ewa Kopacz w imieniu Platformy obiecuje takie właśnie rozwiązania - samorząd ma mieć możliwość likwidowania i sprzedawania szpitali. Warunek drugi - samorządy muszą współpracować bo to one jako właściciele szpitali będą władne decydować o tym jaki szpital sprzedać lub zlikwidować, a chodzi przecież o to, żeby zbywać te mieszczące się w atrakcyjnych lokalizacjach i to zbywać po atrakcyjnej dla kupującego  - czyli znacząco zaniżonej - cenie. Ten warunek też jest właściwie spełniony bo w wielu samorządach (w tym w dużych miastach, które Sawicką i jej grupę najbardziej interesują) już rządzi koalicja PO-LiD a po zawiązaniu koalicji rządowej koalicje samorządowe staną się jeszcze trwalsze.  W Warszawie już wiemy do czego jest zdolna taka ścisle współpracująca klika, obserwowaliśmy to przy okazji "układu warszawskiego". A takie układy są przecież także w innych miastach. A minister sprawiedliwości w rządzie PO-LiD nie da skrzywdzić lokalnych geszefciarzy z koalicyjnych partii. Warunek trzeci - transakcja musi się opłacać "grupie" a to znaczy, że cena musi być atrakcyjnie niska a sama transakcja przebiegać bez problemów. Niewątpliwie masowe strajki lekarzy znacznie przyczyniły się do obniżenia wartości niektórych szpitali, były takie które utraciły płynność finansową a nawet stanęły przed widmem bankructwa. Słuchając wypowiedzi Sawickiej opisującej jej "grupę" w ten oto sposób "lekarze, z tym, że mają za sobą pracę jako ordynatorzy, dyrektorzy ZOZ-u, dzisiaj są parlamentarzystami" zaczynam całkiem poważnie zastanawiać się nad motywami tak jawnego wspierania przez PO strajków lekarzy i możliwymi powiązaniami Platformy ze związkowcami. Wiemy, że związkowcom z PGNiG Platforma obiecała na piśmie akcje po swoim zwycięstwie. Jakie mamy gwarancje, że lekarze-parlamentarzyści z "grupy" nie obiecali podobnych fruktów związkowcom ze służby zdrowia? Ja pewności nie mam żadnej bo po dealu z PGNiG naprawdę nic mnie nie zdziwi. Jest jeszcze warunek sine qua non. Żeby skok na szpitale się udał musi się oczywiście znaleźć grupa "lodziarzy" wystarczająco bezczelnych, żeby taki skok wykonać, muszą też mieć poczucie bezkarności. Czy tacy się znajdą w Platformie? Z wypowiedzi Sawickiej wynika, że już się znaleźli i jest ich całkiem sporo - Sawicka, "frontmenka", "główny macher", "partnerka z grupy", wspomniani wcześniej parlamentarzyści- lekarze. Można odnieść wrażenie, że wszystko jest już dość zaawansowane a ekipa skompletowana. Czy mogą się czuć bezkarni? Sądząc po zachowaniu Platformy w sprawie Sawickiej (a wcześniej w innych sprawach) raczej tak. Jeśli wierzyć Mikołajowi Wójcikowi z Dziennika Platforma finansuje Sawickiej prawnika. Zaskakujące zachowanie uczciwej partii kłamliwie pomówionej wobec kłamliwie pomawiającej ją złodziejki. Jeśli nic z tego co na taśmie mówi Sawicka nie jest prawdą to Platforma jako najbardziej skrzywdzona przez Sawicką powinna mieć do niej największe pretensje a nie fundować adwokata i całą wściekłość kierować na tych, którzy czarną owcę wyłapali i pomogli unieszkodliwić. Ech, dużo by pisać o zachowaniu Platformy w sprawie Sawickiej ale przecież dziwić może tylko tych, którzy nie pamiętają wieloletniego akceptowania "układu warszawskiego", obrony immunitety Dzikowskiego, czy niedawnego awansu dla asystenta, który wyprowadzał partyjną kasę. Nie wierzę, że nagle trzymającemu Platformę żelazną ręką Grzegorzowi Schetynie zaczną przeszkadzać geszefty jego partyjnych kolegów. Na media też raczej nie ma co liczyć, chyba, że mi ktoś pokaże rzetelny tekst z ostatnich dni gdzie dziennikarz zamiast powtarzać bajki o uwiedzeniu ufnej Sawickiej przez bezwzględnego żigolaka z CBA próbuje uczciwie analizować to co jest na taśmach, sprawdzać kto jest "pierwszym macherem" a kto "frontmenką" (my, interneuci, mamy już swoje typy), sprawdzać losy wspomnianego szpitala KGHM, porozmawiać z lekarzami-parlamentarzystami, słowem przeprowadzić dziennikarskie śledztwo w sprawie planowanego na taśmie gigantycznego przekrętu. Jeśli znalazł się dociekliwy dziennikarz a ja po prostu przegapiłam tekst, będę wdzięczna za linka. Podsumowując. Po pierwsze, to co słychać na taśmie Sawickiej to niekoniecznie - jak chce nam wmówić sama Sawicka i jej partyjni koledzy - niemające związku z rzeczywistością bajania pańci usiłującej zaimponować młodemu biznesmenowi. Niewykluczone, że poznaliśmy zarys planowanego w wewnątrzplatformianej "grupie" skoku na szpitale. Po drugie, Platforma nie chce i/lub nie potrafi wytłumaczyć się z wątpliwości jakie powstają w związku z taśmą, wypiera się swoich prywatyzacyjnych planów, kolejni liderzy kręcą na temat znajomości z Sawicką, z niezrozumiałych względów partia oferuje jej różnego rodzaju wsparcie. Po trzecie, media nie mają odwagi stawiać Platformie trudnych pytań i dociekać prawdy, za to robią wszystko aby to co jest - być może - poważną aferą korupcyjną sprzedać jako łzawą historię bezprawnego uwiedzenia posłanki przez nadużywającego władzy agenta. Pouczająca lekcja po której naprawdę trudno o optymizm - "grupa" Sawickiej (choć już nie ona sama) będzie po wyborach rządzić a zakrzykujące aferę media będą jej "patrzeć na ręce", zapewne równie "dociekliwie" jak teraz. A z Mariuszem Kamińskim mam problem. Bo wiem, że w normalnym kraju szef służby nie powinien robić nic co może być odebrane jako włączanie się w kampanię wyborczą, a konferencja Kamińskiego z pewnością była włączeniem się w kampanię wyborczą, co pośrednio przyznał nawet sam Kamiński mówiąc, że wyborcy mają prawo wiedzieć na kogo głosują. A jednak jakoś trudno mi się na niego oburzać. Pewnie dlatego, że w przeciwieństwie do dziennikarzy i autorytetów używających sobie dzisiaj na Kamińskim wiem jaka jest nasza służba zdrowia. A co może o niej wiedzieć Monika Olejnik, Tomasz Lis, Donald Tusk czy Władysław Bartoszewski? Od żadnego z nich lekarz nigdy  nie zażąda łapówki i nie uzależni od niej terminu ratującej życie operacji, żadnemu z nich nie odmówi pomocy, zresztą nawet gdyby odmówił to każde z nich stać będzie na leczenie w dowolnej prywatnej klinice. Co zatem wie o służbie zdrowia dziennikarz czy autorytet o znanym nazwisku? Co wie o wszechobecnej korupcji, kolejkach, poniewieraniu pacjentem, co może naprawdę wiedzieć o strachu, że jak przyjdzie co do czego to go w państwowym szpitalu nie przyjmą a na prywatny nie będzie go stać? To nie są i nigdy nie będą jego doświadczenia, to nie jego los. Pewnie dlatego łatwiej mu dzisiaj solidaryzować się z zapłakaną "uwiedzioną" Sawicką niż z tysiącami anonimowych pacjentów, których jej "grupa" bez żadnych skrupułów pozbawiłaby opieki medycznej gdyby tylko mieli pecha i ich szpital mieścił się w budynku wystarczająco atrakcyjnym dla jakiegoś pazernego biznesmena chcącego kupić go za bezcen i przerobić  na klinikę chirurgii plastycznej czy hotel. Jako klient publicznej służby zdrowia, a zatem potencjalna ofiara złodziejskich planów Sawickiej i jej grupy nie mam dla niej ani odrobiny współczucia i jestem nawet skłonna uznać, że Kamiński działał w stanie wyższej konieczności, jeśli tylko jego konferencja przyczyniła się do tego, że po wyborach trudniej będzie "grupie" uruchomić zaprezentowany przez Sawicką plan uwłaszczenia się na szpitalach. Bez względu na ocenę zachowania Kamińskiego nie mam cienia wątpliwości, że działa w moim najlepiej pojętym interesie. Nie mam też niestety cienia wątpliwości gdzie mój interes ma Sawicka i jej "grupa". Po kilkunastu latach Rywinladu nadmierna gorliwość w ściganiu korupcji jest naprawdę miłą odmianą. Pewnie na zakończenie kampanii powinnam napisać o czymś innym, w końcu sprawa Sawickiej jest wałkowana od kilku dni i trochę odgrzewam kotleta ale naprawdę niewiele rzeczy mnie tak wzburzyło jak te taśmy i to jak zostały potraktowane. 