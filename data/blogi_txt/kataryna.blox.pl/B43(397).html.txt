Giertych w komisji jest największym problemem dla jej zwolenników bo dostarcza amunicji tym, którzy komisji nie chcą. Śledztwu już nie pomoże a jedyne co może zrobić dla komisji to odejść z niej staje się hurtownią argumentów przeciwko komisji. Spotkanie z Kulczykiem, nawet namawianie go do przekazania komisji jakichś materiałów nie jest samo w sobie niczym zdrożnym a na razie nie ma powodu, żeby wierzyć w prawdziwość słów Kulczyka o szantażu (według Trybuny Kulczyk skarży Giertycha z art. 245 kk, czyli wymuszanie zeznań przemocą lub groźbą karalną) ale to, że Giertych tak kręcił na ten temat ("Od korytarza do refektarza") stawia pod znakiem zapytania jego wiarygodność, bo nawet jeśli za tym kręceniem niewiele się kryje, jest bardzo groźne dla wiarygodności komisji, która i tak jest zagrożona, jako zbyt groźna dla towarzystwa. Wolałabym, żeby Giertych zrezygnował i na boku procesował się z Kulczykiem (którego wiarygodność wcale nie rośnie, mimo że się Giertych plącze, Kulczyk jest dalej tym samym kłamczuszkiem). Giertych sam jest sobie winien, nawet jeśli nic złego nie zrobił. Chociaż to trochę niesprawiedliwe jak się pamięta Nałęcza latającego na imieniny do GTW czy Kwaśniewskiego molestującego Rokitę, żeby go na boku przesłuchał i dał spokój (tu widać instynkt samozachowawczy Rokity, bo kto wie jak Kwaśniewski by medialnie rozegrał gdyby Rokita dał się wtedy namówić na indywidualne i nieformalne przesłuchanko).   ***A wracając do samego oskarżenia, Kulczyk przyłożył z grubej rury bo jeśli faktycznie oskarża Kulczyka z art. 245 kk ("Kto używa przemocy lub groźby bezprawnej w celu wywarcia wpływu na świadka...") to dopiero będzie ciekawie bo jeśli Kulczyk mówi o groźbie karalnej, czyli tym co określa art. 190 kk ("Kto grozi innej osobie popełnieniem przestępstwa na jej szkodę lub szkodę osoby najbliższej, jeżeli groźba wzbudza w zagrożonym uzasadnioną obawę, że będzie spełniona podlega...") to znaczy, że twierdzi, że Giertych groził popełnieniem wobec Kulczyka jakiegoś przestępstwa. Wczoraj Kulczyk z łoża boleści donosił, że Giertych już "wciela groźby w życie",  aż jestem ciekawa czym tam Giertych Kulczyka straszył, zapowiada się ciekawy proces. O ile oczywiście zabawy nie zepsuje prokurator umorzeniem.***A "afera Giertycha" rozkręca się w najlepsze. Nie ma już tematu spotkania Kulczyk- Ałganow, teraz na tapecie spotkanie Kulczyk-Giertych, nikt już nie pyta po co Marek Modecki odwiedzał regularnie pałac prezydencki bo ważniejsze jest po co Giertych odwiedzał klasztor jasnogórski. Wszystko idzie zgodnie z planem. Belka wypycha Giertycha z komisji, Kwaśniewski mówi o "przestępczych propozycjach", prokurator Olejnik zapowiada zmianę zasad współpracy z komisją a Agnieszka Kublik snuje rozważania jak Giertych miałby spełnić swoją rzekomą obietnicę ("Teoretycznie każdemu świadkowi w zamian za ciekawe materiały mógłby Pan obiecać np. niezadanie jakiegoś pytania" - bardzo, bardzo sprytne). Trzeba zabić tę komisję i chyba wszystko jest na najlepszej drodze.  ***Nieoczekiwanie komisja dostaje wsparcie z lewej strony. W dzisiejszej Rzepie dobry tekst Janusza Rolickiego "Obrona przez atak". 