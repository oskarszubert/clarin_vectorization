Mazurek   Zalewski: "Kolejna postać wypina się z obrzydzeniem na politykę. To nas zulubiony Lech "Ja Nic Nie Wiem, Nie Pamiętam, Nie Interesowałem Się" Nikolski. I poinformował, że nie będzie kandydował na posła. Nie poinformował jednak, że to on ma de facto robić kampanię wyborczą apartyjnemu Włodzimierzowi Cimoszewiczowi, a i Pan Doktor się nowym nabytkiem nie pochwalił. Nikolski jest jednak sztabowcem utajonym, bo oficjalnie wszystkim kieruje Katarzyna Piekarska. Tak naprawdę ma ona jednak dawać tylko twarz."Pięknie. Do kandydowania namówił Czarzasty, strategicznie doradza Kwiatkowski, kampanię poprowadzi Nikolski. Tylko Jakubowska bidula włączyć się nie może bo ją prokurator natręt nęka. Jak to dobrze, że nasz kandydat cały ponadpartyjny i apolityczny bo mogłoby go takie towarzystwo zdemoralizować. Tomasz Nałęcz: "Ja wiem jedno, że jeżeli ja stanę za Cimoszewiczem, to tam nie będzie miejsca dla Czarzastego"Już się cieszę na to jak nam Nałęcz będzie tłumaczył dlaczego zmienił zdanie i już jest miejsce dla nich obu. Bo nie ulega wątpliwości, że Czarzasty nie da się Nałęczowi wypchnąć z salonów na które się skutecznie wciska, zaś Nałęcz wyląduje u Cimoszewicza bez względu na okoliczności i towarzystwo. Towarzystwo o którym jeszcze niedawno mówił "Moim zdaniem, to jest wielkie ryzyko dla Włodzimierza Cimoszewicza, bo do tej pory odpowiadał tylko za swoją działalność, tak swoje role publiczne konstruował, że odpowiadał tylko za swoją działalność. Dzisiaj bierze odpowiedzialność także za tych wszystkich ludzi, którzy będą chcieli stań w cieniu jego kandydatury. Z SLD i nie tylko z SLD. Mówię o postaci, którą ja musiałem oceniać w komisji badającej aferę Rywina, o Włodzimierzu Czarzastym. Moim zdaniem to jest duży kłopot dla Cimoszewicza". Sytuacja się zmieniła, a przede wszystkim zmieniły się sondaże. Z Borówkami kariery się już nie zrobi a Nałęczowi jest zbyt rozkosznie ze statusem gwiazdy medialnej, żeby miał z niego dobrowolnie zrezygnować. Więc jak trzeba będzie to i Czarzastego zniesie bo w marzeniach już mebluje swój gabinet w pałacu prezydenckim. W końcu nowy prezio będzie musiał kimś obsadzić kilkaset etatów. Emocjonalny dystans Nałęcza do Borówek jest aż nadto widoczny, choćby w języku, mówi o swojej partii jakby nie miał z nią nic wspólnego choć jest przecież jednym z liderów. Dzisiaj w TOK FM wyalienował się z niej całkowicie: "Ja nie ukrywam, że ja namawiam Marka Borowskiego, żeby kontynuując kampanię parlamentarną, szedł do wyborów z własnymi listami" - "żeby Borowski szedł", żadnego "my". Prędzej czy później Nałęcz wyląduje u Cimoszewicza, im szybciej tym lepiej bo trzeba przecież zdążyć się zasłużyć. Może już w weekend? W piątek Borówki będą radzić nad rezygnacją Borowskiego i cokolwiek uradzą, Nałęcz będzie miał pretekst. Nie przepadam za Borowskim ale styl w jakim go zdradza jego były szef sztabu jest wyjątkowo obrzydliwy. Tak się po prostu nie robi, nawet w polityce. Michnik pisał kiedyś, że Nałęcz jest "niestandardowo uczciwy" (co nie wiedzieć czemu miało to być komplementem). Okazuje się, że jest także "niestandardowo lojalny". Jak tak dalej pójdzie to jeszcze zagłosuję na Borowskiego. Z litości, bo mi gościa autentycznie żal. 