Dotarłam do opracowanego przez Kancelarię Premiera dokumentu przekazanego hazardowej komisji śledczej. Dokument nosi tytuł "Skrót  kalendarium prac legislacyjnych nad najważniejszymi projektami ustaw  zmieniających ustawę o grach losowych i zakładach wzajemnych w latach  2001-2009 nie skierowanych do Sejmu RP bądź wycofanych z Sejmu RP"  i jest podpisany przez samego Tomasza Arabskiego, można więc przyjąć,  że zawiera najważniejsze poczynione na podstawie rządowych dokumentów ustalenia co do faktów. Dzisiaj tylko dwa wątki, jeden najświeższy,  czyli "ustawa Gosiewskiego", drugi najważniejszy, czyli "ustawa Kapicy". Cały dokument można sobie obejrzeć, publikuję go pod tekstem.   "Ustawa Gosiewskiego"  Spośród licznych propozycji zawartych  w założeniach do projektu, na uwagę zasługują przede wszystkim te, które  dotyczą "wideoloterii" i "jednorękich bandytów", czyli bezpośredniej konkurencji. Jakby ktoś nie pamiętał, w tamtym czasie wideoloterie, na  które monopol miał państwowy Totalizator Sportowy były obłożone  45-procentowym podatkiem i 10-procentowymi dopłatami, zaś prywatne  automaty "Ryśków" wyłącznie ryczałtowym podatkiem w śmiesznej wysokości  125 euro. Z dokumentu przesłanego komisji śledczej wynika, że "ustawa Gosiewskiego" miała zrównać w obowiązkach państwowe i prywatne firmy  zajmujące się hazardem i poddać branżę automatów ściślejszej kontroli.  Gosiewski proponował, między innymi: zmianę stawek opodatkowania:  wideoloterii (z 45% do 30%), zakładów wzajemnych (z 10% do 30%), gier  na automatach o niskich wygranych (z ryczałtowego opodatkowania w  wysokości 125 euro miesięcznie do stawki 30%), tak aby prywatny hazard był obciążony takim samym podatkiem jak państwowy,zniesienie dopłat do wideoloterii i loterii pieniężnych, tak aby państwowy hazard nie był dyskryminowany dodatkowym obciążeniem, od którego prywatny jest wolny,sprawowanie szczególnego nadzoru podatkowego przez urzędy celne nad grami na automatach o niskich wygranych, automatach do gier zręcznościowych i rozrywkowych przy  pomocy elektronicznych systemów automatycznie rejestrujących przychody  i wypłacone wygrane w obligatoryjnie połączonych tymi systemami  poszczególnych automatach, tak aby możliwa była faktyczna kontrola "jednorękich bandytów" i likwidacja szarej strefy oraz prania pieniędzy.    Merytorycznie trudno się tu do czegoś  przyczepić. Nie ma żadnego powodu, żeby państwo faworyzowało prywatny  hazard, nad którym ma ograniczoną kontrolę, kosztem państwowej firmy,  którą kontroluje w pełni. Nie wiem kto i dlaczego zafundował prywatnym  hazardziarzom takie fory, tym bardziej, że rozmaite powiązania tej  branży z szarą strefą nie są tajemnicą, projekt z 2006 roku miał te nienależne przywileje "Ryśkom" odebrać. Moim zdaniem "ustawa Gosiewskiego", przynajmniej te jej założenia, które przedstawił Arabski, jest dość sensowna i nie rozumiem gdzie tu jest afera. Może  coś wyjaśnią przesłuchania Gosiewskiego, bo chyba platformiani śledczy  mają coś w zanadrzu bo robienie sensacji z samego faktu, że członek  rządu zadbał o wyrównanie szans państwowej firmy w jej konkurencji z  prywatną branżą o marnej reputacji świadczyłoby o jakiejś strasznej desperacji. O to pretensje do Gosiewskiego mogą  mieć tylko sojusznicy "Ryśków", bo tylko "Ryśki" byłyby na tej ustawie  stratne, po obciążeniu ich bardziej sprawiedliwymi podatkami i poddaniu  ściślejszej kontroli. Czekam zatem z niecierpliwością na wyjaśnienie  istoty zarzutów pod adresem Gosiewskiego, bo chyba niesprzyjanie "Ryśkom" nie jest jeszcze karalne.  "Ustawa Kapicy"  Jeszcze ciekawszy jest w tym  dokumencie wątek dotyczący "ustawy Kapicy", zwłaszcza w kontekście tego  co już o niej wiemy. Według kalendarium, ustawa rozpoczęła swój długi  acz nędzny żywot 11 marca 2008, kiedy to Minister Finansów Jacek  Rostowski wysłał do Tomasza Arabskiego pismo z informacją o planach opracowania nowelizacji ustawy o grach, której wstępne założenia przedstawiał następująco:pozyskanie dodatkowych środków na budowę obiektów EURO 2012 przez poszerzenie dotychczasowego katalogu  gier objętych dopłatami na niemalże wszystkie gry, likwidacja limitrów lokalizacyjnych dla "jednorękich bandytów". 31 marca 2008, Tomasz Arabski w odpowiedzi na pismo Rostowskiego "mając na względzie zasadniczy cel regulacji, jakim jest pozyskanie dodatkowych środków na budowę obiektów EURO 2012 wyraził nadzieję, iż prace legislacyjne nad projektem rozpoczną się w niedługim czasie".  Tymczasem w projekcie ostatecznie przygotowanym przez Kapicę, w tempie  ekspresowym,  znacznie szybszym niż sam zapowiadał w mediach, znalazła  się tylko likwidacja limitów lokalizacyjnych, nie było natomiast dopłat, będących  ponoć "zasadniczym celem regulacji". Jak to  się stało, że dopłaty, które były jednym z powodów nowelizowania ustawy, niecałe trzy tygodnie później nie weszły nawet do pierwszego  jej  projektu, a w ustawie zostało tylko zniesienie limitów lokalizacyjnych,  umożliwiające "Ryśkom" nieograniczoną ekspansję?  Inną ciekawą datą w kalendarium  Arabskiego, jest 28 lipca 2008. Tego dnia Jacek Kapica sporządził  notatkę służbową dla premiera, w której informował, że już po  posiedzeniu Komitetu Rady Ministrów reprezentujący Ministerstwo  Gospodarki Adam Szejnfeld przysłał pismo sprzeciwiające się dopłatom  (to prawdopodobnie tego posiedzenia dotyczyły nagrane przez CBA słowa  Chlebowskiego do Sobiesiaka "prawdziwą wojnę stoczyłem w czwartek").  Notatka zaowocowała spotkaniem w składzie: Kapica, Nowak, Derdziuk,  Boni, choć pismo Szejnfelda było nieregulaminowe i można je było  spokojnie pominąć. A jednak panowie ministrowie w sile czterech mózgów naradzali się co zrobić  i ostatecznie zdecydowali, że nic, dopłaty jednak będą. Na uwagę  zasługuje fakt, że w rozmowie nie uczestniczyli sprawcy zamieszania z  Ministerstwa Gospodarki, a w kalendarium nie ma wzmianki o tym, żeby zostali poproszeni o jakieś wyjaśnienia w sprawie, która  zaniepokoiła Kapicę na tyle, że napisał notatkę, a całą czwórkę, żeby  się nad nią naradzać. Zgłoszona  pozaregulaminowo uwaga podważająca zapis, który był podstawowym celem  dla którego w ogóle pisano ustawę, nie powinna być powodem do  specjalnego spotkania, zwłaszcza w tak nietypowym dla tej ustawy  gronie. Ten fragment kalendarium jest dowodem, że Tusk już w lipcu 2008  dostał sygnał, że zachowanie Szejnfelda w sprawie ustawy jest  niestandardowe.    Dobrze się stało, że na pierwszy ogień pójdzie Gosiewski i Draba, mam nadzieję, że komisja przesłucha też Kaczyńskiego, bo chciałabym aby  możliwie szybko zniknęły kolejne preteksty do odwlekania w nieskończoność zajęcia się "aferą hazardową". Bo z każdą odsłoną robi  się ona coraz ciekawsza. Kalendarium hazardowe przygotowane dla komisji śledczej Powiązane wpisy:Tajemnicze początki ustawy hazardowejChlebowski nie był sam 