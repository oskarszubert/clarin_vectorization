Donald   Tusk: Nie może być tak, że   ktoś jest ofiarą powtarzanego ciągle kłamstwa i że będzie taką bezradną   ofiarą. Kłamstwo i insynuacja jest jedną z głównych metod postępowania obozu Jarosława Kaczyńskiego. Nie ma innej metody, ponieważ do tej pory   byli bezkarni, trzeba kłamcę podać do sądu.   Mowa oczywiście o wypowiedzi   Kaczyńskiego na temat prywatyzacji szpitali, za którą sztab   Komorowskiego chce go pozwać do sądu. I bardzo liczę, że pozwie, bo   zgadzam się z Tuskiem, że na kłamców czasami nie ma innej metody jak   sąd. A jeśli ktoś ma wątpliwości kto kłamie, obszerny cytat z Aleksandra   Grada, ministra odpowiadającego w rządzie Tuska za prywatyzację właśnie. Stary wywiad pozwoli nie tylko poznać zamiary Platformy względem służby zdrowia, ale także powody, dla których ze względu na   kampanię nie chce się do tego przyznać. Bo to wszystko już było.   Konrad   Piasecki: „Rząd otwiera drogę   do prywatyzacji szpitali” – tak piszą „Dziennik” i „Rzeczpospolita”.   Pełnej i nieograniczonej prywatyzacji, panie ministrze?   Aleksander   Grad: Ta sprawa nie stawała na posiedzeniu rządu.   Konrad   Piasecki: Ale stawała podobno wczoraj na spotkaniu Donalda Tuska z przedstawicielami klubu parlamentarnego.    Aleksander   Grad: Ja nie brałem udziału w tym spotkaniu, więc trudno mi się do tego odnosić.   Konrad Piasecki: Ale pan uważa, że to dobry pomysł?  Aleksander   Grad: Samorządy muszą działać rozważnie. Muszą zawierać   określone umowy prywatyzacyjne, w których muszą być długoterminowe gwarancje, ważne z punktu widzenia bezpieczeństwa zdrowotnego mieszkańców tych terenów. Wierzę w odpowiedzialność i rozsądek samorządów.Osobiście uważam, że należy   dać większą swobodę samorządom w dysponowaniu majątkiem, ale również   ustalaniu, jak mają funkcjonować szpitale na ich terenie. (...) (...) Samorząd, jeśli jest odpowiedzialną władzą publiczną, a musimy zakładać,   że jest - jest rozliczany przez opinię publiczną, czuje oddech swoich   wyborców na plecach - musi zawierać umowy prywatyzacyjne w taki sposób,   aby zagwarantować swoim obywatelom, mieszkańcom dostęp do świadczeń   medycznych. W związku z tym, jeśli byśmy zakładali z góry, że jakiś prezydent, wójt, burmistrz, starosta, marszałek, to są nieodpowiedzialni   ludzie, to byłoby błędne założenie. (...) Uważam, że samorządy powinny   mieć prawo do prywatyzacji szpitali. Są bardzo pozytywne przykłady w   Polsce prywatyzacji szpitali. Samorządy muszą ustalić reguły gry dla   tych szpitali i nowych inwestorów.   Konrad   Piasecki: Panie ministrze, ale przysięgaliście, że tego nie będzie. W kampanii wyborczej – pamięta pan   – był to bardzo ważki temat i wtedy Platforma mówiła nie.   Aleksander   Grad: Nie wiem, kto   przysięgał, a kto nie. Uważam, że należy się kierować zdrowym   rozsądkiem, a dziś zdrowy rozsądek nakazuje, żeby również w całej gamie publicznej opieki zdrowotnej była niepubliczna, prywatna, która dobrze   też funkcjonuje, która ma kontrakty.   Konrad Piasecki: Ale marszałek Sejmu   Bronisław Komorowski mówił, że oskarżenia Platformy o chęć prywatyzacji   to skandal i faryzeizm.   Aleksander   Grad: To nie jest tak, że   Platforma prywatyzuje. Prywatyzują samorządy, lokalna władza.   Konrad Piasecki: Ale wy mówiliście,   że dacie temu tamę; że na to nie będziecie pozwalać; że będzie musiał   być jakiś bezpiecznik,który spowoduje, że samorząd będzie musiał zachować 51 proc. udziałów.   Aleksander   Grad: Moim zdaniem najlepszych   bezpieczników jest odpowiedzialność rady powiatu, sejmiku województwa,   rady gminy, która ustali ostatecznie, jaki będzie kształt umowy   prywatyzacyjnej. W tej umowie musi być wszystko – muszą być gwarancje,   kary, zabezpieczenia. Konrad   Piasecki: To dlaczego nie   przyznawaliście tego w kampanii wyborczej?   Aleksander Grad: Kampania rządzi się różnymi prawami.  Konrad   Piasecki: Ale nie rządzi się prawami oszukiwania wyborców.   Aleksander Grad: To nie jest oszukiwanie wyborców.  Konrad   Piasecki: No nie? Jak się mówi, że nie będzie prywatyzacji szpitali, a potem czytamy, że będzie,   to jest oszukiwanie wyborców.   Aleksander   Grad: Prywatyzacja szpitali   będzie domeną samorządów lokalnych, które są organami nadzorującymi   szpitale. Jeśli się zdecydują i uznają, że to jest dobre dla tej   społeczności lokalnej, niech to zrobią.    ***  Myślę, że ten wywiad Grada - przypomnijmy, ministra zajmującego się prywatyzacją w rządzie Tuska -   ostatecznie rozstrzyga sprawę tego, kto kłamie. Liczę na to, że sztab   Komorowskiego dotrzyma słowa i w poniedziałek pozew w trybie wyborczym,   bo bardzo jestem ciekawa jak przekona sąd, że podłością jest branie   serio publicznych deklaracji ministra skarbu i traktowanie ich jako   wiarygodnych informacji na temat prywatyzacyjnych planów rządu.   Jeśli sztab Komorowskiego wycofa się z zapowiedzi i nie pójdzie do sądu, powinien go wyręczyć sztab Kaczyńskiego i pozwać - w trybie wyborczym,   rzecz jasna - za wyzywanie od kłamców, gdy się tylko wiernie streszczało   plany Grada. Trudno będzie Platformie wybronić to co powiedziała o   Kaczyńskim, w świetle tego co powiedział Grad. Jedyną linią obrony   pozostanie jej chyba przekonanie sądu, że to, że Platforma coś zapowiada bynajmniej nie oznacza, że zamierza to zrobić. I niestety, niewykluczone, że sąd na podstawie obserwacji blisko trzyletnich rządów   Tuska będzie musiał taką linię obrony uznać. 