Jednym z koronnych argumentów przeciwko lustracji jest to, że uderzy ona wyłącznie w postsolidarnościowe partie opozycyjne, na czym skorzysta SLD, które nie ma się czego bać i może tylko zyskać na wojnie teczkowej. Jeśli tak jest, to dlaczego SLD zawsze było i jest przeciwko odtajnianiu teczek? Dlaczego działa wbrew swoim żywotnym interesom nawet teraz, gdy prawie zdycha? Dlaczego, wiedząc, że otwarcie teczek osłabi opozycję, tak uparcie tajności teczek broni dając dowód braku instynktu samozachowaczego? Czy ktoś mi może logicznie wyjaśnić ten paradoks? Możliwe wytłumaczenia są dwa:SLD, powodowana wyjątkowo wyśrubowanymi standardami moralnymi oraz troską o państwo, postanawia nie wykorzystywać możliwości rozbicia opozycji i uratowania się przed politycznym śmietnikiem. Argumenty o tym, że teczki są groźne tylko dla opozycji i nawet nie drasną postkomunistów nie mają wiele wspólnego z rzeczywistością i zostały wymyślone dla straszenia postsolidarnościowych zwolenników lustracji.Nawet moja bujna wyobraźnia nie dopuszcza możliwości pierwszej. Jaka więc jest prawda o zawartości teczek i o tym komu ona zaszkodzi? Im agresywniej SLD broni tajności teczek, tym bardziej jestem przekonana, że warto do nich zajrzeć. 