Kolejna odsłona wojny o aborcję, tym razem pod pretekstem obrony zgwałconej 14-latki, której odmówiono aborcji. Zanim jednak proaborcjoniści na dobre wciągną Agatę na swoje sztandary, grunt muszą przygotować dziennikarze, tacy jak Agnieszka Pochrzęst, autorka artykułu "Odmówili aborcji zgwałconej 14-latce" od którego wszystko się zaczęło. Polecam uważną lekturę artykułu pani Agnieszki bo jest on świetnym przykładem dziennikarstwa w służbie ideologii, rzadko się zdarza dziennikarz tak ostentacyjnie ignorujący wszystkie narzucające się pytania, które mogłyby zaszkodzić propagandowemu wydźwiękowi artykułu. A tych jest w opisanej sytuacji mnóstwo. Nie wiem czy pani Pachrzęst jest tak nieudolną dziennikarką, że po prostu nie umie stawiać pytań i szukać odpowiedzi, czy też jest tak ideologicznie zaślepiona, że nie stać jej na wątpliwości. Ja mam ich sporo, a to dlatego, że artykuł Pachrzęst jest straszną niedoróbką i trudno z niego zrozumieć co tak naprawdę się wydarzyło. Przekaz artykułu miał być jednoznaczny: zgwałcona 14-latka ma prawo do legalnej aborcji ale szpitale jej odmawiają pod naciskiem "moherów", które urządziły dziewczynie "piekło". Tak zrozumieli to czytelnicy, tak zrozumiał to Leszek Miller, który w imieniu Polskiej Lewicy (czy jak tam się nazywa ta jego kanapa) już pisze do Ćwiąkalskiego i Tuska protest przeciwko "katolickim talibom" łamiącym konstytucję. Niestety, mimo wysiłków redaktor Pachrzęst, uważniejszy czytelnik nie może sobie nie zadać kilku pytań.1. Kto nie dopuścił do aborcji? Gazeta Wyborcza: Otrzymaliśmy faksem pismo z sądu, że zabieg nie może się odbyć, dlatego  pacjentka została wypisana - mówi Janusz Siemaszko, dyrektor szpitala  przy Inflanckiej. Jakie pismo? Dyrekcja nie chce pokazać, zasłaniając  się tajemnicą lekarską. Nieoficjalnie dowiedzieliśmy się, że chodzi o postanowienie sądu rodzinnego o umieszczeniu małoletniej w Pogotowiu  Opiekuńczym w Lublinie na czas zakończenia sprawy o pozbawienie matki  władzy rodzicielskiej.Jeśli dyrektor szpitala mówi prawdę a Pachrzęst niczego nie pokręciła to szpital po prostu nie mógł wykonać aborcji bo tak postanowił sąd. I to sąd a nie ksiądz, mohery czy ktokolwiek inny zapobiegł tej aborcji. Pani Pachrzęst najwyraźniej nie widzi żadnej sprzeczności między tym co napisała w leadzie ("14-letnia Agata ma prawo do legalnej aborcji") a tym co pisze kilka linijek niżej ("Otrzymaliśmy faksem pismo z sądu, że zabieg nie może się odbyć"), ja bym się spierała czy jeśli sąd czegoś zakazał to ma się do tego prawo. Redaktor Pachrzęst jest jednak zbyt zajęta wysłuchiwaniem co ma do powiedzenia Wanda Nowicka, żeby sobie i nam zawracać głowę ustalaniem dlaczego faktycznie nie doszło do aborcji. W Warszawie, a wcześniej w Lublinie. Nic dziwnego, łatwiej zwalić na oszalałe "mohery" niż przedstawiać fakty. A te - jeśli wierzyć samej Pachrzęst - są takie, że aborcję w Warszawie wstrzymał sąd. Dlaczego nie odbyła się w Lublinie? Z artykułu się nie dowiemy a szkoda. 2. Dlaczego matka Agaty ma sprawę o odebranie praw rodzicielskich?Gazeta Wyborcza: - Chcą mi zabrać córkę, odebrać prawa rodzicielskie - powiedziała nam tylko matka Agaty. (...)  Teraz Agata przebywa  w lubelskim pogotowiu opiekuńczym.Kto to są "oni" i dlaczego chcą odebrać matce Agaty prawa rodzicielskie? I dlaczego konsekwencją tego jest wstrzymanie zabiegu? Odpowiedzi próżno szukać w artykule choć może mogłaby rzucić nowe światło na całą sytuację. Niestety, Pachrzęst jest tego nieciekawa. A przecież w tej awanturze rola matki jest kluczowa bo to ona podejmuje decyzje w imieniu 14-latki. Czy można zatem igorować fakt, że sąd rodzinny znalazł powody dla umieszczenia w pogotowiu opiekuńczym i odizolowania od matki dziecka, o którego życiu ta matka ma wyłączne prawo decydować? Artykuł oparty jest głównie na tym co ma do powiedzenia matka Agaty - osobiście lub ustami Wandy Nowickiej - jeśli zatem tylko na podstawie słów matki mamy sobie wyrobić zdanie o całej sprawie to powinniśmy wiedzieć jaka jest jej wiarygodność i dlaczego sąd rodzinny rozważa czy dla dobra Agaty matce nie powinny zostać odebrane prawa rodzicielskie. Jeśli sąd ma wątpliwości dlaczego nie ma ich Pachrzęst? Bo zakłóciłyby przekaz? A co jeśli okaże się, że sąd chce odebrać matce prawa rodzicielskie bo to przez jej zaniedbania Agata została zgwałcona? Co jeśli na przykład została zgwałcona przez konkubenta czy znajomego matki? Nie sugeruję, że tak było, wskazuję jedynie, że mogą być powody dla których matka Agaty nie jest w tej sprawie jej najlepszym adwokatem i opiekunem. Na pewno wszczęcie procedury odebrania praw rodzicielskich nie jest bez znaczenia dla sprawy i gdyby Pachrzęst zeszła na chwilę z barykady ustaliłaby i poinformowała co było powodem.3. Czego chce sama Agata?Pytaniem tym oczywiście nie zawraca sobie głowy ani Nowicka, ani Pachrzęst, ani Miller, Agaty w tej sprawie po prostu nie ma, wydłuża się za to lista osób, które chcą  mówić, ba, krzyczeć, w jej imieniu. A ona sama? Z artykułu się tego nie dowiemy, to co ma do powiedzenia Wanda Nowicka jest dla dziennikarki bardziej interesujące. Gazeta Wyborcza: Dziewczyna dostaje SMS-y od obrońców życia, że powinna urodzić. Robią  jej pranie mózgu. Moim zdaniem rozmawia tylko z psychologami wskazywanymi przez organizacje prorodzinne. Jak ma podjąć świadomą  decyzję?  - pyta Nowicka.I przyznam, że tego kawałka całkiem nie rozumiem. Podobno Agata chce usunąć ciążę, matka ją w tym wspiera, z obiema są w stałym kontakcie działaczki proaborcyjne od Wandy Nowickiej ("Ani dziewczyna, ani jej matka nie chcą rozmawiać z mediami. Ale ma z  nimi kontakt Federacja na rzecz Kobiet i Planowania Rodziny. Od jej  działaczek wiemy...") więc dlaczego Nowicka się skarży, że Agata rozmawia "rozmawia tylko z psychologami  wskazywanymi przez organizacje prorodzinne"? Coś tu się kupy nie trzyma. Jeśli proaborcjonistki są w kontakcie z Agatą a ona tak bardzo chce przerwać ciążę to co za problem podesłać jej "właściwych" psychologów? A może po prostu Agata nie chce z nimi rozmawiać i dlatego Nowicka się żali, że Agacie robią pranie mózgu ci "niewłaściwi"?  Zwracam uwagę na bardzo znamienną wypowiedź Nowickiej o Agacie: "Jak ma podjąć  świadomą decyzję?". Ma podjąć? Przecież podobno już dawno podjęła - chce aborcji tylko jej wredne mohery nie dają. Szkoda, że redaktor Pachrzęst się nie zainteresowała tym dlaczego Agata rozmawia tylko z prorodzinnymi psychologami. Może okazałoby się, że z tymi od Nowickiej nie chce bo wcale nie jest zdecydowana na aborcję? 4. Dlaczego nie wiadomo który tydzień ciąży?To  jest pytanie najtrudniejsze i bardzo delikatne, zastanawiam się czy w  ogóle o tym wspominać, ale co tam, wspomnę. To ma zasadnicze znaczenie a mnie i tak już nic nie uratuje przed zaliczeniem do moherowych piekłorobów :) Nie wiem czy to fakt, czy tylko kolejna warsztatowa niedoróbka redaktor Pachrzęst ale jeśli wierzyć Gazecie nie wiadomo nawet w którym tygodniu ciąży jest Agata.Gazeta Wyborcza: Agata jest w 10. lub 11. tygodniu ciąży.Jeśli ciąża jest wynikiem gwałtu to jej wiek można przecież ustalić co do dnia. Bo czy można nie wiedzieć kiedy się było zgwałconym? Dlaczego w tym przypadku nie wiadomo czy to 10 czy 11 tydzień? Jeśli nie wiadomo tego dokładnie i wiemy tylko, że było to może 10, a może 11 tygodni temu to znaczy prawdopodobnie, że gwałt został zgłoszony do prokuratury grubo po fakcie, przecież gdyby Agata zgłosiła się na policję zaraz po gwałcie lub nawet kilka dni po nim, umiałaby wskazać datę gwałtu - a zatem datę ciąży - i nie wahalibyśmy się dzisiaj między 10. a 11. tygodniem, prawda? Redaktor Pachrzęst nie zainteresowała się tym dlaczego nie znamy dokładnego wieku ciąży, szkoda, bo to może całkowicie zmienić obraz sytuacji. W najlepszym (dla proaborcjonistów) razie rzucić nowe światło tylko na relacje matki z córką (14-letnia córka zostaje zgwałcona a matka się nie zorientowała?), w najgorszym - na całą aferę.5. O co tak naprawdę chodzi?Czy na pewno mamy do czynienia z jednoznaczną sytuacją - zgwałcona nastolatka  nie może się poddać legalnej aborcji, której chce i ma do niej prawo, bo mohery jej urządzają jakieś bliżej nieokreślone "piekło" (tu kolejny kamyczek do ogródka pani Pachrzęst, z jej propagitki nie dowiadujemy się nawet na czym konkretnie polegało to piekło i zaszczuwanie)? Mam mnóstwo powodów by w to wątpić, a powodów dostarcza sama Pachrzęst, do spółki z Nowicką. Równie dobrze może być tak, że to matka wspierana przez proaborcjonistów wymusza na skołowanej Agacie aborcję. Kto tu komu urządza piekło - to jest dopiero do ustalenia. Na razie trudno przyjąć za pewnik nawet to czy w ogóle doszło do gwałtu bo równie dobrze Agata mogła zajść w ciążę ze swoim chłopakiem a gwałt został wymyślony gdy okazało się, że Agata jest w ciąży i to jedyny sposób na uzyskanie zgody na legalną aborcję. To już oczywiście czysta spekulacja, nieuprawniona ale czy niemożliwa? Przeczytajcie jeszcze raz artykuł Pachrzęst i poszukajcie jednoznacznych odpowiedzi na moje pytania. Ja nie znalazłam. Tak jak nie znalazłam powodów, żeby w sprawie o aborcję ślepo wierzyć Wandzie Nowickiej i dziennikarce, której praktycznie cała robota ograniczyła się do spisania tego co Nowicka ma do powiedzenia.Agnieszka Pachrzęst "Odmówili aborcji zgwałconej 14-latce" 