Polska zastygła w oczekiwaniu na zapowiadane od wtorku "dość istotne oświadczenie polityczne" premiera Belki, atmosferę podsycał wicepremier Hausner mówiąc tajemniczo, że "czwartkowe wystąpienie premiera Marka Belki będzie bardzo poważne dla przyszłości kraju". Udzielił mi się ten nastrój wyczekiwania, nie powiem. No i co? No i niewiele.Marek Belka: "5 maja podejmę decyzję o swojej politycznej przyszłości" Hmmm. Jeśli to jest to awizowane "dość istotne oświadczenie polityczne", "bardzo poważne dla przyszłości kraju" to można pęc. Dwa dni oczekiwania i nadal nic nie wiemy. Nie wiemy od Belki, bo już Frasyniuk jest bardziej wylewny i wychlapał, że ta decyzja, co to Belka ma ją podjąć za dwa miesiące, została już nie tylko podjęta ale i ogłoszona wtajemniczonym:Władysław Frasyniuk: "Premier należy do tych nielicznych polityków polskich, który mówi 'tak-tak', 'nie- nie'. Usłyszałem 'tak".Premier niewątpliwie należy też do tych nielicznych polityków polskich, którzy swoje najważniejsze polityczne plany przekazują przez pośredników. Wydaje mi się, że faktycznie wszystko już mają dograne, mniej więcej tak jak to opisał Czech, tylko z jakichś powodów w ostatniej chwili nastąpiła drobna korekta i premier musiał zrezygnować ze złożenia jednoznacznej deklaracji (a że miał taki zamiar to widać po szumnych zapowiedziach - w planach wyraźnie było coś więcej niż dzisiejsze "jeszcze nie wiem co zrobię w maju"). Ciekawe kto i jakimi argumentami odwiódł Belkę od pomysłu zdradzenia swoich planów. A dwa dni temu Belka deklarował: Marek Belka: "Jeśli odpowiedź [na pytanie o przystąpienie Belki do Demokratów] byłaby "tak", w oczywisty sposób stanęłaby sprawa rządu i kryzysu rządowego".Odpowiedź "tak" już padła, nie z ust premiera co prawda (to znaczy z ust premiera ale do ucha Frasyniuka), premier nie dementuje, czy wobec tego możemy uznać, że "stanęła sprawa rządu i kryzysu rządowego"? Czy tę całą politykę można traktować poważnie jeśli nawet premier się tak wygłupia? I kto tu robi "polityczny teatr"? Mogliby przynajmniej uzgodnić wersje bo opinia publiczna i tak już jest wystarczająco zdezorientowana. Chyba, że chodzi o podsycanie zainteresowania mediów i ciągły szum wokół nowej inicjatywy, to się niewątpliwie udaje. 