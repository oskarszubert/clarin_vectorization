W natłoku scenariuszy, kogo PiS powinien wystawić zamiast Lecha Kaczyńskiego pojawiają się rozmaite kandydatury, w tym te najbardziej   oczywiste - Jarosława Kaczyńskiego, czy Zbigniewa Ziobry ale te wybory   trzeba potraktować jako szansę na dużo więcej niż pałac prezydencki. I   być może to nie o pałac trzeba naprawdę powalczyć. Co nie znaczy, że trzeba walczyć tak, żeby go nie zdobyć.   Jarosław Kaczyński jest dzisiaj  naturalnym kandydatem PiSu i jeśli znajdzie w sobie siłę aby  wystartować, poprę go, choć nie wiem jak zniosę krwawą łaźnię jaką mu zgotują media, politycy i "autorytety". Zaczęło się już przed pogrzebem, i nie mam złudzeń, że jeśli zagrożenie będzie realne, przeciwko Kaczyńskiemu zostaną użyte najbardziej brutalne chwyty.  Obawiam się też, że Jarosław Kaczyński będzie teraz bardzo łatwym  celem, a ci, którzy przez pięć lat niszczyli jego brata, nie omieszkają  wykorzystać szansy, żeby go dobić. Wolałabym aby mu tego oszczędzono,  tym bardziej, że akurat funkcja prezydenta to nie jest chyba to co  najlepiej pasuje do jego politycznego temperamentu. Uszanuję jednak  każdą jego decyzję. Dopóki jednak nie zapadła, można sobie rozważać  różne scenariusze. W moim scenariuszu w głównej roli obsadziłam Jana Ołdakowskiego, posła i dyrektora Muzeum Powstania Warszawskiego. Wydaje  mi się, że ta kandydatura ma dużo mocnych stron i chyba żadnej słabej,  jeśli nie liczyć - być może - niewielkiej rozpoznawalności. Ale przed  nami dwa miesiące kampanii, a Ołdakowski wydaje mi się naprawdę łatwy  do wypromowania.    PiS musi spojrzeć na te wybory w  dłuższej perspektywie i mądrze wykorzystać tragiczne okoliczności do  odbudowania partii, a przede wszystkim ponownego zdobycia serc ludzi i  pokazania, że nie jesteśmy skazani na politykę "Mirów" i "Zbyszków" skupionych na sprawnym obsługiwaniu swoich kumpli. Zgadzam się z Robertem Mazurkiem, że żałoba po Kaczyńskim to tęsknota za polityką  wartości i politykami, którzy chcą i potrafią o wartości dbać. Jeśli  testament Lecha Kaczyńskiego ma zostać wykonany, trzeba zbudować  instytucję, która będzie do tego zdolna, promować tych, którzy te  wartości uosabiają, a przede wszystkim wychodzić do nowych środowisk,  gdy na chwilę stworzył się klimat lansowania tego z czego wypadało się  wyśmiewać. Nie mam złudzeń, raczej prędzej niż później wszystko wróci  do normy, i znowu usłyszymy, że w polityce ważny jest wzrost, brak wąsów i znajomość angielskiego. Ale dzisiaj, po tragicznej śmierci  jesteśmy zgodni, że powinno się liczyć coś zupełnie innego. I ten  krótki moment kiedy społeczeństwo otwarło szeroko oczy i wyzwoliło się  spod władzy mediów należy dobrze wykorzystać, maksymalnie utrudniając  "im" powrót do tego co było.    Nie znam się na polityce i moje   gdybania zazwyczaj są chybione ale gdybym miała coś do powiedzenia w   tej sprawie, rozważałabym obecną kampanię w perspektywie   przyszłorocznej, bardziej jako okazję do rozbudowania i wzmocnienia   partii niż wygrania prezydentury. Co nie znaczy, że nie byłoby fajnie   tej prezydentury niejako przy okazji wygrać, ale nie to powinno być teraz celem. Trzeba powalczyć o ludzi, a nie o to jedno, niechby najbardziej prestiżowe, stanowisko.      Nie tylko ja się boję pełni władzy Platformy, i jest to obawa   całkowicie uzasadniona, wygląda na to, że jak już Platforma będzie   mogła wszystko, znikną ostatnie powody, żeby brała pod uwagę cokolwiek innego niż   własny i "Ryśków" interes. Gdy twórcy, środowisko przecież w dużej mierze   sprzyjające Platformie, opracowali projekt ustawy medialnej i politycy   oficjalnie deklarowali gotowość do pochylenia się nad nim, Gazeta   Wyborcza tak relacjonowała nastroje w Platformie:   Gazeta Wyborcza: Ale liderzy PO nieoficjalnie przyznają, że   ten projekt nie ma szans. - Po co mielibyśmy nad nim pracować, skoro   pierwszym projektem podpisanym przez nowego prezydenta będzie nowa ustawa medialna? - pyta mnie jeden z ważnych posłów PO. Jeśli tak potraktowany został wysiłek własnego elektoratu, ludzi którzy   Platformę najgorliwiej wspierali, to jaki powód będzie miała Platforma,   aby się liczyć z mniej znaczącymi grupami, gdy już zgarnie całą pulę?   Zachłanność i bezwzględność w korzystaniu z władzy może się jednak   okazać na dłuższą metę atutem opozycji, zwłaszcza gdy wybory   prezydenckie i parlamentarne dzieli rok, wystarczająco dużo czasu, żeby   nowy układ sprawdzić. Może nie byłoby wcale tak źle, gdyby Platforma rok   porządziła sama, nie mając już na nikogo zwalić swoich zaniechań. Tusk   rządzi już trzeci rok, i te trzy lata spędził głównie na tłumaczeniu   dlaczego nie może nic zrobić, i co by zrobił, gdyby mu prezydent nie   przeszkadzał. Może więc warto dać mu się sprawdzić, niech premier Tusk   porządzi z prezydentem Komorowskim. Jeśli PiS mądrze wykorzysta rok tej wszechwładzy Platformy do odbudowania własnej partii, to wybory parlamentarne - czyli te ważniejsze - powinien wygrać bez problemu.   Chyba, że jakimś cudem okaże się, że Platforma naprawdę umie rządzić i   zaskoczy wszystkich.    Wybory prezydenckie nie powinny więc  być teraz walką o samą prezydenturę, tylko szansą na odbudowanie partii  i polityki, takiej jaką kiedyś miała się stać i dzisiaj ma na to drugą  - tym razem pewnie ostatnią - szansę. Śmierć prezydenta uświadomiła  wszystkim jak bardzo byliśmy okłamywani, nauczyła też nie wstydzić się  tego, z czego przez ostatnie lata tak się wyśmiewano. W ostatnim  tygodniu to wszystko przestało być obciachowe, aż się prosi mądrze  wykorzystać ten krótki czas zanim media i autorytety znajdą nowy sposób  na obrzydzanie nam tego co sobą reprezentował Lech Kaczyński, a co  teraz chce kontynuować jego brat. Na miejscu PiSu poszukałabym teraz kandydata może nie najbardziej oczywistego, ani nie takiego, któremu  się według partyjnej logiki prezydentura najbardziej "należy", ale  takiego, który będzie miał szansę przyciągnąć do PiSu możliwie  najwięcej ludzi z różnych środowisk, pokazać nową twarz, taką jakiej  większość nie znała i ze zdumieniem odkryła ją w ostatnim  tygodniu.  Trzeba wykorzystać ujawnioną w tygodniu żałoby tęsknotę za politykiem  uczciwym, prawym, kierującym się interesem państwa, ale spośród  wszystkich którzy tacy są, trzeba też znaleźć takiego, którego łatwo  będzie takim przedstawić. I którego trudno będzie przeciwnikom  zaatakować. Nie będę się tu rozwodzić się nad samym Ołdakowskim, tylko kilka słów dlaczego nie zgadzam się z tymi, którzy mówią, że Ołdakowski  jest mało znany więc w tak krótkim czasie nie da się go wypromować. Da  się, i nawet jeśli nie wygra, jego kampania to dla PiSu same plusy.    Ołdakowski to "wyrośnięte dziecko Kaczyńskiego".  Tak podobno się o nim mówi. Człowiek, któremu Lech Kaczyński zaufał od  pierwszego spotkania, i który za to zaufanie odpłacił się najlepszym  muzeum w Polsce. Razem z Lechem Kaczyńskim skutecznie odświeżył nasza  pamięć o Powstaniu Warszawskim, co jeszcze kilka lat temu wydawało się niewykonalne.  Wyobrażacie sobie jak to można pięknie wykorzystać w kampanii? To jak  prawdziwe przekazanie pałeczki nowemu pokoleniu polityków, w osobie  symbolicznego spadkobiercyLecha.    Ołdakowski jest nie do ruszenia. Trudno się będzie do niego przyczepić, jedynym zarzutem   jaki w jego długiej przecież publicznej karierze słyszałam było łączenie funkcji   dyrektora Muzeum Powstania Warszawskiego z mandatem poselskim. Ale nawet to jest właściwie   zaletą, bo obie funkcje pełni bez zarzutu. Nie bez znaczenia jest też   to, że swoją jedyną polityczną walkę stoczył z Bronisławem Komorowskim,   gdy ten chciał go pozbawić mandatu poselskiego. Walkę tę Komorowski przegrał, można więc powiedzieć, że w starciu z marszałkiem Ołdakowski ma już na wejściu dodatni bilans zwycięstw. Ołdakowski jest bardzo sympatyczny.  Nie jest to cecha niezbędna dla polityka, bo Jarosław Kaczyński  świetnie sobie w niej radzi z opinią niesympatycznego ponuraka (zapewne  równie uzasadnioną jak te wszystkie opinie o Lechu Kaczyńskim, które  przez ostatni tydzień dziennikarze i politycy gorliwie prostowali), ale  mam wrażenie, że po tygodniu obfitującym w opowieści o sympatycznym, ciepłym i dowcipnym Lechu Kaczyńskim będziemy szukać kogoś podobnego.  Ołdakowski ma chyba wszystkie najlepsze cechy Lecha Kaczyńskiego. Jest  naprawdę przesympatyczny, inteligentny, ciepły, z poczuciem humoru,  wrażliwy. W zestawieniu ze sztywnym, brutalnym i bezwzględnym  marszałkiem, Ołdakowski wygra u każdego. Mielibyśmy rywalizację  marszałka, który będąc drugą osobą w państwie, w sytuacji realnego  zagrożenia głowy państwa w trakcie realizowania zgodnej z polską racją  stanu misji pozwalał sobie na niewybaczalne żarty "jaki prezydent, taki  zamach", z człowiekiem, który latami, pracowicie, bez narzucania się,  realizował z Lechem Kaczyńskim jego wielkie dzieło. Wystarczy tylko  dobrze to eksponować, a marszałek materiału na wyborcze klipy  dostarczył przez ostatnie lata mnóstwo.    Ołdakowski ma bogate doświadczenie.  Formalnie jest "tylko" dyrektorem muzeum, ale wystarczy pomyśleć jakich umiejętności zbudowanie tego muzeum od niego wymagało, i jakie doświadczenia przy tym zdobył. Wizja, determinacja, umiejętność współpracy, łączenie różnych środowisk, dyplomacja. Myślę też, że w  licytacji na to, ile ważnych rąk ściskał, Ołdakowski nie będzie dużo  gorszy od Komorowskiego. Nie wiem jak u niego z angielskim, ale pewnie  i tu wygrywa.   Ołdakowski ma przełożenie na wszystkie środowiska.  To człowiek, który równie łatwo dogaduje się z wiekowymi powstańcami,  co z młodzieżą, bo stworzone przez niego muzeum to jedyne chyba w  Polsce muzeum tak łatwo docierające z trudnym przekazem do młodzieży,  ich językiem, w ich estetyce. Ostatnia płyta De Press, łącząca oryginalne partyzanckie teksty w ciężkim rockowym brzmieniem to najlepszy przykład. Ołdakowski to chyba jedyny polityk, który ma taki  potencjał łączenia pokoleń i środowisk, zresztą wiele kontaktów już ma. Ołdakowski to tradycja w formie, i nowoczesność w treści, to mogłaby być naprawdę wyjątkowa prezydentura.    Ołdakowski nie jest obciachowy.  Jeśli PiS chce wykorzystać ten wyjątkowy, choć tragiczny, moment w  historii do przyciągnięcia tych, którzy się nim do tej pory brzydzili, Ołdakowski to najlepszy wybór. To chyba jedyny polityk PiSu, który  byłby w stanie zebrać naprawdę imponujący Komitet Honorowy, -  wielopokoleniowy i wielośrodowiskowy. Ołdakowski ma potencjał do  zorganizowania wokół siebie pospolitego ruszenia, na wzór tego jakim w  eurowyborach wygrał nieznany wcześniej polityk Platformy Rafał  Trzaskowski. teoretycznie nie miał szans, człowiek w polityce  anonimowy, ale  umiał wokół siebie zbudować szerokie poparcie  rozmaitych ludzi, którzy osobiście za niego ręczyli. I to wystarczyło.  Jestem pewna, że Ołdakowski bez problemu mógłby zgromadzić wokół siebie  równie liczne rzesze sympatyków, także - a może zwłaszcza - tych  stroniących od partyjnej polityki.Myślę, że nie tylko ja byłabym gotowa komuś takiemu plakaty rozklejać.  To że jest taki bardzo niepolityczny, byłoby w tej kampanii wielką  zaletą, bo mam wrażenie, że będziemy wybierać człowieka, nie polityka.  Kogoś kogo polubimy i komu zaufamy.    Mogłabym wyliczać w nieskończoność, Ołdakowski wydaje mi się  samosprzedającym kandydatem i jestem pewna, że dobrze poprowadzony by  wygrał, a efektem ubocznym, choć dużo ważniejszym, byłoby oswojenie z PiSem tych ludzi, którzy do tej pory trzymali się z daleka bo wierzyli,  że tam naprawdę jest tylko "bydło", jak to ładnie ujął Władysław  Bartoszewski. Jarosław więc miałby na czym odbudowywać swoją partię,  tak tragicznie doświadczoną. I myślę, że to jest właśnie jego żywioł.  Poza tym, nawet jemu należy się trochę oddechu, nawet jeśli sam uważa,  że musi walczyć dalej. Nawet jeśli musi, to może nie w tej bitwie, tu  jest ktoś kto może ją dla niego wygrać. A nawet jeśli nie wygra, to  kapitał zbity w czasie kampanii wyborczej, i ci wszyscy ludzie, których nowa, nieznana wcześniej a jakże sympatyczna twarz PiSu przyciągnie,  będą jak znalazł w wyborach parlamentarnych za rok, kiedy - jestem tego  pewna - będziemy mieć już dość rządów jednej partii.  Rafał Trzaskowski czyli jednak można Robert Mazurek "Mój człowiek roku" 