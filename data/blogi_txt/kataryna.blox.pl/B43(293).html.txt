Świat zamarł w oczekiwaniu. Nadaremno. Doktor Caravaggio nie przyszedł. Tradycyjnie już odnalazł się w szpitalu, tym razem w Londynie, gdzie musiał wczoraj awaryjnie wylądować bo mu zdrowie nie pozwoliło dokończyć podróży do Warszawy (a miał już tylko godzinkę do domu). Docenić trzeba, że pomimo tragicznego stanu zdrowia, znalazł Kulczyk znalazł czas i siły, żeby z łoża boleści obszernie opisać dramat jaki jest jego udziałem. Komisja ma co prawda pretensje, że zaświadczenie lekarskie dostarczone przez pełnomocnika jest nieważne bo nie zawiera nazwy choroby ale przecież lektura oświadczenia Kulczyka nie pozostawia watpliwości, że dzielny ten człowiek zmaga się z ostrą postacią nerwicy lękowej, której krótką charakterystykę przytaczam (za serwisem psychologicznym), bo pozwala lepiej zrozumieć niektóre stwierdzenia zawarte w oświadczeniu.  "Nerwica lękowa. Lęk jest osiowym objawem wszystkich nerwic, występuje również w psychozach. W nerwicy lękowej wysuwa się na pierwszy plan. Chory skarży się na uogólniony niepokój, napięcie, stałe poczucie zagrożenia, występują u niego nieuzasadnione obawy o swoją przyszłość, o los najbliższych. Lęk tym różni się od strachu, że w tym ostatnim istnieją rzeczywiste czy też możliwe zagrożenia. W nerwicy lękowej chory stale nastawiony jest na możliwość porażki czy niepowodzenia. Jest przeczulony na punkcie opinii innych, wycofuje się z kontaktów z otoczeniem. Zwykle towarzyszy temu obniżony nastrój. Jednym z objawów mogą być różnego rodzaju fobie. Czasem w nerwicy lękowej występują stany paniki, z paraliżującym lękiem, z poczuciem krańcowego zagrożenia, silnymi objawami wegetatywnymi, z reakcjami ucieczkowymi. Panika może wystąpić indywidualnie, częściej w całej grupie osób." 