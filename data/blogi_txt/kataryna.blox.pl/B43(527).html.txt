Przed wybuchem afery Rywina byłam typowym przedstawicielem "ludzi  rozumnych". Nie interesowałam się specjalnie polityką więc wystarczało  mi to co o niej wiedziałam z codziennej lektury Gazety Wyborczej. Jak  się człowiek nie interesuje polityką i na dodatek ma zaufanie do swojej  ulubionej gazety to nie weryfikuje w stu źródłach wszystkiego co w niej  przeczyta, nie mówiąc już o tym, że pewnych rzeczy przeczytać nie  będzie miał po prostu okazji bo gazeta o nich nie napisze. Podobnie jak większość gazet o największych nakładach. Jak sobie dzisiaj przypominam  swój ówczesny stan świadomości i rozumienia wielu spraw to mi się śmiać  chce, nie mówiąc o tym, że wielu rzeczy po prostu nie wiedziałam bo -  jak wspomniałam - polityką się nie interesowałam i nie miałam jakiegoś  dojmującego poczucia, że żyję w kraju dziwniejszym niż inne.Wszystko się zmieniło po aferze Rywina ale wcale nie dlatego, że w  swojej Gazecie Wyborczej zaczęłam nagle czytać o innej Polsce niż ta  którą do tej pory znałam, nie, gdybym się ograniczyła tylko do lektury Gazety Wyborczej to pewnie afera Rywina niewiele by zmieniła w moim  widzeniu świata, w końcu nawet w normalnym kraju może się zdarzyć  wariat, który się bezprawnie powołuje na szefa rządu. Afera Rywina była  ważna bo wprowadziła politykę do internetu (tak mi się przynajmniej  wydaje, choć pewności nie mam bo wcześniej nie zaglądałam), to ona  zapoczątkowała tworzenie się w internecie czegoś w rodzaju drugiego  obiegu, uzupełniającego mainstreamowe media. Ten drugi obieg, dla mnie  osobiście ważniejszy niż pierwszy, tworzyły setki "bytów wirtualnych", osoby, których imienia mimo wieloletniej wirtualnej znajomości często  do dzisiaj nie znam a i tak ich wkład w moją polityczną edukację jest  większy niż wszystkich dziennikarzy i publicystów razem wziętych. Kto  wie ilu z nich by pisało gdyby musiało przedstawiać się imieniem i  nazwiskiem?Internet to internet, tu są inne prawa, liczy się wyłącznie treść,  tak było i tak chciałabym, żeby pozostało a ataki na anonimowość uważam  za ataki na to co w internecie najcenniejsze. Na to, że myśl i słowo  jest tu uwolniona od zbędnego bagażu, jest warta tyle ile sama waży. I na myśli tu się toczy walka. Może pan Sadurski, pan Warzecha i każdy inny któremu się anonimowość nie podoba założą sobie bloga anonimowo i za trzy lata sprawdzimy jaką pozycję są w stanie sobie wypracować bez podpierania się nazwiskiem i zawodem. Nie zgadzam się na wymuszanie ujawniania się, zwłaszcza przez osoby z  mainstreamu, które mają sto tysięcy miejsc gdzie się mogą produkować. W  internecie stworzyła się alternatywa dla mainstreamu, niezbędna bo mainstream jest po prostu żałośnie cienki, ale ona przestanie  być alternatywą jeśli zacznie się na niej wymuszać te same zasady.  Wymuszanie rezygnacji z anonimowości to wyrywanie nam kłów i pazurów. Jak ruszał serwis blogowy Agory podobno proponowano blogowanie  dziennikarzom Gazety ale oni żądali wierszówek więc pierwsze blogi polityczne to blogi naturszczyków. Bez wierszówek, bez żadnych bezpośrednich czy pośrednich  profitów z pisania powstały dziesiątki blogów i dopiero teraz  dziennikarze zauważyli, że może oni też spróbują bo to jednak fajne. I świetnie ale dlaczego mają dyktować warunki? Oni blogują, żeby sobie wyrobić lub umocnić markę, pracują na swoje nazwisko, umacniają pozycję zawodową itp. Ja nic z pisania nie mam. Nikt mi za to nie płaci, żadnych korzyści dla mojej zawodowej kariery, nie jestem działaczką  polityczną jak ta Kalinowska co za mną łazi, nic z tego bloga nie mam,  poza przyjemnością jeśli rozmowa jest ciekawa, i od czasu do czasu  poczuciem, że może trochę spłacam dług wdzięczności za to co sama  dostałam jak przyszłam kompletnie zielona i myśląca Gazetą i  dziesiątki, setki anonimowych "bytów wirtualnych" otwierały mi oczy i otwierają nadal, podają informacje, podsuwają lektury, zwracają uwagę na to na co  sama bym nigdy nie zwróciła uwagi. Przecież gdyby nie czyjś wpis na  moim blogu w Salonie to bym nie odsłuchała taśmy Oleksego bo bym  sądziła, że dziennikarze wyciągnęli najciekawsze. Ktoś bez imienia i nazwiska, jakiś nick, którego już dzisiaj nawet nie pamiętam napisał, że trzeba koniecznie przesłuchać taśmę bo jest ciekawsza nić chcą nam to pokazać mainstreamowi dziennikarze.  Być może jutro zajrzy  tutaj ktoś tak samo zielony jak ja kiedyś i może dzięki licznym dzisiaj blogom i dyskusjom w sieci otwieranie oczu zajmie mu mniej czasu niż  zajęło mi. Być może nie bnędzie mu przeszkadzać, że nie zna mojego imienia i nazwiska, tak jak mi nigdy nie przeszkadzało, że nie znam i nigdy nie poznam nazwisk, a czasami nawet imion wielu osób dzięki którym dzisiaj lepiej niż cztery lata temu rozumiem w jakim kraju żyję. Tak już jest, że nie da się Polski poznać tylko z  mainsteamowych mediów i pewnie jeszcze długo taki drugi obieg jak  internet będzie potrzebny bo media są jakie są a bez presji "hołoty gardłującej w internecie" byłyby jeszcze bardziej wyluzowane i pewne, że liczyć się muszą tylko ze swoim szefem bo czytelnik wszystko kupi. Mam wrażenie, że trochę ich pozbawiamy tego błogiego spokoju. Dlatego tak mnie irytują wszelkie próby  wpasowania w mainstream. A już najbardziej jak robią to osoby, które  na co dzień mają możliwość zabierania głosu w wielu mediach. Sadurski napisał, że zrobił to w trosce o dobro  publiczne, żeby tacy "bezlitośni" jak ja nie zdominowali przestrzeni  publicznej. Jasne, tacy jak ja dominują przestrzeń publiczną! Póki co  przestrzeń publiczną dominują tacy, którzy na taśmach Oleksego  usłyszeli głównie o lifingach Joli. Poza tym internet kontroluje także  główne media. Kto by się porwał na krytykowanie mediów nieanonimowo ryzykując, że na drugi dzień bohater jego tekstów może z niego zrobić  choćby pedofila w artykule "jak donosi nam pragnący zachować  anonimowość bliski znajomy...".  Może mają rację ci co mnie teraz krytykują za zbyt gwałtowną  reakcję. Ale przecież nie wyszłam z jakimś wielkim hukiem, nie robiłam  scen, nie awanturowałam się, po prostu sobie poszłam, chyba nie ma przymusu siedzieć w miejscu gdzie się człowiek źle czuje i gdzie regularnie kwestionowane jest jego podstawowe prawo? Czy ja się na Salon obraziłam? Nie, to bardzo fajne miejsce. Ale to wszystko odebrałam jak atak mainstreamowych elit - w osobie pana Sadurskiego wspartego przez licznych  anonimowych przeciwników anonimowości - na tę małą enklawę, a raczej  na to co sprawia, że może być ona enklawą i prawdziwym zagłębiem  wolnego słowa. Gdyby nie anonimowość to nic by tu nie było. Nie byłoby politycznego internetu, z całym jego bogactwem, byłaby co najwyżej  cyfrowa wersja mediów mainstreamowych. Mówiąc brutalnie, niewiele by się zmieniło gdyby w  internecie przestali pisać dziennikarze i publicyści - po prostu to co piszą tu pisaliby w swoich gazetach, więc i tak byśmy mieli okazję przeczytać. Dla niezawodowych i anonimowych  natomiast to jedyne miejsce, jeśli się ich stąd wykurzy to nie będzie ich słychać wcale. Chyba nie o to chodzi.Wojciech Sadurski zażądał spełnienia warunku, którego nie tylko ja ale wiele osób spełnić nie może lub nie chce, napisał, że osoba nieanonimowa nie ma prawa oceniać osób publicznych i jego prawo tak uważać. Nie zgadzam się z nim oczywiście ale ponieważ tak jak on uważa tam wiele, kto wie czy nie większość osób, to trudno mi udawać, że problemu nie ma. Nie mam siły przerabiać co tydzień tej samej awantury bo nie mam w niej nic do wygrania. Nie będę z nikim walczyć o swoje święte prawo ani go z nikim negocjować. A poza wszystkim, jestem tylko człowiekiem i jak każdy mogę wymięc, czy jak kto woli zdezerterować. Ale nie ma to nic wspólnego z obrażaniem się. Nie wiem czy to coś wyjaśnia ale chciałam rzucić tło. 