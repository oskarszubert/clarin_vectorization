SLD i SdPl znowu razem. Powodem ponownego zejścia po pozornym rozejściu są coraz bardziej bezpardonowe zamachy pełzających demontażystów III RP na kolejne ikony lewicy. Źli ludzie z komisji śledczej objęli polowaniem Oleksego i nie dość, że przesłuchać go chcą, to jeszcze woleliby aby na to przesłuchanie stawił się już jako były marszałek. "Janiki" i "borówki" zgodnie się oburzają i grożą opuszczeniem komisji śledczej. Niestety, decyzja trochę się opóźnia bo buntownicy muszą się upewnić czy demonstracyjne wyjście z komisji będzie skuteczne, tzn. sparaliżuje jej dalszą pracę, bo przecież nie chodzi o to, żeby z komisji wyjść ale żeby z komisji nic nie wyszło. Lewica kombinuje, że jak wycofa z komisji swoich, jej skład stanie się niereprezentatywny i komisja nie będzie mogła działać. Kombinatorzy już nie pamiętają jak przy okazji kolejnych prób zastąpienia w komisji ds Rywina posła Kopczyńskiego przedstawicielem LPR, żeby tamta komisja była reprezentatywna, zgodnie tłumaczyli, że z chwilą wybrania przez sejm składu komisji, jej członkowie stają się reprezentantami całego sejmu i macierzyste kluby nie powinny się wtrącać w ich pracę. Tomasz Nałęcz (SdPl) przestrzegał "Jeśli komisja miałaby być federacją posłów realizujących dyrektywy polityczne swoich klubów, to ona tak naprawdę nie ma sensu" oraz wyjaśniał "Sejm powinien zdecydować czy poseł powinien działać w tej komisji zgodnie z zasadami sumienia i dążeniem dochodzenia do prawdy, czy też kierować się instrukcjami partyjnymi. (...) Ja oczywiście uważam, że ta komisja ma charakter ponadpartyjny."Bogdan Lewandowski (SdPl) sugerował, że LPR chodzi o zdestabilizowanie i opóźnienie prac komisji, "bo poseł Giertych będzie musiał zapoznać się z materiałem". Nawet Władysław Frasyniuk z boku ubolewał "Bardzo niepokoją mnie roszady personalne w tej komisji. Obawiam się, że może komuś zależy na psuciu tej komisji. Myślę, że Jan Maria Rokita ma rację mówiąc, że to początek końca tej komisji i komuś bardzo zależy na tym, żeby albo przestała pracować, albo żeby podważyć jej wiarygodność".Być może jednak chłopaki z SLD-SdPl zmienią taktykę bo w Gazecie niejaki Ferenc podsuwa prostszy sposób obstrukcji prac komisji. Przy odrobinie asertywności można skutecznie blokować odsłanianie ciemnych stron "Komisję do porządku mogą przywołać sami świadkowie. Powinni otwarcie mówić, że sprawa Ałganowa, "Olina" czy Rafinerii Gdańskiej nie ma nic wspólnego z mandatem nadanym komisji przez Sejm, i odmawiać składania zeznań w tych sprawach. Wówczas komisja zacznie dreptać w miejscu...". Ferenc - jeden z nielicznych zasępionych tym, że w komisji wychodzą także brudy nieprzewidziane jej mandatem. 