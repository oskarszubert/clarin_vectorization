Dwa dni temu "wymkła się" informacja o tym, że na Blidę były mocne dowody. Informacja bardzo niewygodna bo pochodząca z notatki zaufanego współpracownika...ministra Ćwiąkalskiego, którego ten wychwalał za fachowość i brak politycznych uwikłań. Człowiek Ćwiąkalskiego po wnikliwej analizie śledztwa ws. Blidy ustalił, że przeciwko Blidzie były mocne dowody na to o co miała być oskarżona, ba, zarzucił nawet prokuratorom postawienie zarzutów zbyt łagodnych bo jego zdaniem były podstawy, żeby oskarżyć ją nie tylko o pomocnictwo ale wręcz o żądanie i branie łapówek. Informacja ta jest tak bardzo niewygodna dla obecnej władzy, że rychłe przykrycie jej kolejną aferą z ziobrzystami w roli głównej było tylko kwestią czasu. I pomysłowości chłopców od Ćwiąkalskiego. Długo nie kazali czekać, oto najświeższa afera do której "dotarło" Radiozet, przytaczam jej opis w całości bo to świetna lekcja poglądowa jak wysługując się bezkrytycznym dziennikarzem można nadmuchać aferę z niczego:Radiozet: Radio Zet dotarło do dokumentów Ministerstwa Sprawiedliwości, które pokazują jak wszczynano postępowania dyscyplinarne wobec prokuratorów, którzy nie chcieli postawić zarzutów Blidzie i umarzano wobec prokuratora, który byłą posłankę kazał zatrzymać. Według dokumentu wobec prokuratora Tomasza Balasa prowadzono prokuratorskie śledztwo w sprawie ujawnienia tajemnicy śledztwa, poświadczenia nieprawdy i żądania miliona złotych łapówki. Sprawę umorzono w czerwcu 2007 roku, nieco ponad miesiąc po tragicznym wydarzeniu w domu Blidy. - Rysuje się teza, że wszystkie osoby, które były nominowane przez prokuratora generalnego do prowadzenia sprawy Barbary Blidy miały jakieś postępowania dyscyplinarne. Tak jakby to było zrobione po to żeby - krótko mówiąc - mieć na nich haki - powiedział Radiu ZET Ryszard Kalisz. Z dokumentu wynika jednak, że dziwnych zbiegów okoliczności było więcej. Wobec prokuratora Emila Melki, który został we wrześniu 2006 odsunięty od śledztwa, bo nie chciał postawić Blidzie zarzutów, toczyły się aż dwa śledztwa. Jedno z nich dotyczyło niedopełnienia obowiązków oraz przekroczenia uprawnień i zostało wszczęte jeszcze w 2006 roku. Oba dochodzenia umorzono w 2007 roku.Jak widać w tekście napisanym rzekomo na podstawie osobiście oglądanych dokumentów "które pokazują jak wszczynano  postępowania dyscyplinarne wobec prokuratorów, którzy nie chcieli  postawić zarzutów Blidzie i umarzano wobec prokuratora, który byłą  posłankę kazał zatrzymać" nie ma ani śladu informacji o tym jak wszczynano. Żadnej poszlaki, że wspomniane postępowania dyscyplinarne mają cokolwiek wspólnego ze śledztwem w sprawie Blidy, że ich wszczęcie i umorzenie było w jakikolwiek sposób wykorzystywane do manipulowania prokuratorami, że Ziobro lub ktokolwiek z jego polecenia wiedział o postępowaniach i tę wiedzę wykorzystywał, że we wszczęciu lub umorzeniu były jakieś nieprawidłowości. Nie wiemy właściwie nic, jedyna informacja to ta, że dwóch z iluś tam prokuratorów prowadzących śledztwo w sprawie Blidy miało postępowania dyscyplinarne, jeden prokurator chciał stawiać zarzuty, drugi nie, obu umorzono postępowanie dyscyplinarne. Czy taka informacja wystarcza do podnoszenia larum o celowym zbieraniu haków na prokuratorów? Niech każdy sam oceni. Radio Zet chwali się, że "dotarło do dokumentów". Jeśli faktycznie tę relację przygotował ktoś kto widział te dokumenty to albo nie umiał z nich wyciągnąć tego co stanowi istotę afery, albo zwyczajnie żadnej afery w nich nie ma. Taka relacja, jeśli napisana faktycznie na podstawie ministerialnego dokumentu, wystawia jak najgorsze świadectwo albo dziennikarzowi, albo autorowi dokumentu. Osobiście obstawiam, że reporter Zetki żadnych dokumentów na oczy nie widział tylko puszcza w obieg to co mu przekazał Kalisz. Bo czy wyobrażacie sobie poważny ministerialny dokument, na podstawie którego poważny dziennikarz pisze tak niepoważną i całkowicie pozbawioną sensacyjnych (a w zasadzie jakichkolwiek) faktów relację? Ta ubożuchna w fakty, o sensacjach nie wspominając, relacja nie jest jednak całkowicie bezużyteczna, bo choć jej wartość informacyjna jest praktycznie zerowa, znakomicie spełnia swoją propagandową rolę, co świetnie widać w reakcjach czytelników Gazety Wyborczej pod artykułem. To ten rodzaj dziennikarstwa, którego celem nie jest rzetelne opisywanie rzeczywistości ale wyłącznie wywoływanie pożądanych emocjonalnych reakcji, jak większość tych pod tekstem. Wystarczy mocny tytuł i nikt się nie będzie zastanawiał nad tym co jest pod nim. W tym przypadku pod mocnym tytułem o "hakach" nie ma jeszcze nic (co nie znaczy, że wkrótce nie będzie, nie twierdzę że afery nie było tylko że nie ma jej na razie w tym tekście) ale po co się wysilać skoro czytelnik niewymagający?Relacja w Zetce jest zatytułowana "Dziwne sprawy wokół prokuratorów badających sprawę Blidy", a w Gazecie "Zbierano haki na prokuratorów badających sprawę Blidy?". Jeśli ktoś uważa, że się czepiam niech wskaże co jest "dziwnego" w opisanych sprawach i co świadczy o "zbieraniu haków". Chętnie się tu pokłócę, może ja po prostu za głupia jestem i nie umiem dostrzec afery oczywistej dla bystrzejszych ode mnie. Ja tu związku przyczynowo-skutkowego nie widzę, nie wiem czy go nigdy nie było, czy może nie został przedstawiony w dokumencie ministerstwa, czy też po prostu nie umiał go przekazać ten dziennikarz co podobno dokument widział. Czekam zatem z niecierpliwością aż komisja Kalisza odtajni tajemniczy kwit Ćwiąkalskiego i przesłucha tych, którzy te "dziwne" postępowania dyscyplinarne wszczynali i umarzali. Bo innego wyjścia nie widzę, jeśli Kalisz chce zachować resztki powagi musi teraz udowodnić związek tych postępowań ze sprawą Blidy. Na razie zerowy. 