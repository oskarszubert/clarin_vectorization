I jak tu się cieszyć, że Unia Wolności wraca do gry, jak się czyta takie wywiady jak dzisiejszy Frasyniuka dla "Trybuny"? Dziennikarz nawet się nie musiał specjalnie wysilać, żeby Frasyniukiem przyłożyć wszystkim naokoło (oprócz SLD, rzecz jasna), ze szczególnym uwzględnieniem Platformy i Rokity, nad niegodziwością których Frasyniuk pochylił się z największą uwagą. Zresztą w ocenie Frasyniuka, na naszej scenie politycznej jest ogólna bryndza, no, może nie na całej, powiedzmy na prawo od SLD, bo na SLD i SdPl złego słowa nie powiedział, a czytając jego krytykę pod adresem opozycji można odnieść wrażenie, że to SLD i "borówki" ratują  honor polskiego parlamentaryzmu. Cóż powiedzieć, Frasyniuk chyba uwierzył, że jest mężem opatrznościowym, przykro się czyta sympatykowi UW wywiad, który jest festiwalem bufonady i dowodem ogromnej naiwności Frasyniuka, który nie dość, że daje się głupio wykorzystać w nieustającej antyplatformowej kampanii "Trybuny", to jeszcze pewnie myśli, że bijąć w PO (i PiS) zdobywa punkty dla UW. Jeśli ten dzisiejszy wywiad to jest głos Unii, to ja na taką partię głosować nie będę, mam awersję to wszystkowiedzących. Zwłaszcza jeśli wszystkowiedzący wiedzą wszystko, poza tym jak tę swoją mądrość i lepszość zakomunikować społeczeństwu. Zachęcam do lektury wywiadu choćby po to, żeby podziwiać kunszt "Trybuny", której udało się głodnego uwagi mediów Frasyniuka użyć w charakterze młota na Platformę. Gdybym nie wiedziała, że to Frasyniuk, autorstwo tych przemyśleń spokojnie mogłabym przypisać Millerowi.Trybuna: Jak ocenia Pan zachowanie posłów Platformy Obywatelskiej, którzy z radością przyłączyli się do oskarżania wszystkich na prawo i lewo i faktycznie posłuchali prowokacji [chwilę wcześniej Frasyniuk powiedział, że sprawa wiedeńskich rozmów Kulczyka to była prowokacja - przyp. mój]? Frasyniuk: Widać tu bezinteresowną zawiść. (...) Trybuna: Niedawno Jan Maria Rokita powiedział w wywiadzie dla "Faktu", że w Polsce przydałoby się coś w stylu przewrotu majowego z 1926 r. Nie niepokoją Pana takie nawiązania do historii?Frasyniuk: Wiem, co oznacza więzienie, a Jan Rokita nie wie. Rokita nie wygląda na takiego, co chciałby kogokolwiek przewrócić. W więzieniu nauczyłem się, że nie należy bać się tchórza, ale trzeba bać się tłumu tchórzy. Jesteśmy w przededniu wybuchu emocji, które wywołują niekontrolowaną reakcję, a tłum na ulicy ze strachu zadepcze i zabije. To niebezpieczna sytuacja. Tym samym Frasyniuk dołączył do dwóch innych przerażonych - Urbana i Owcy, którzy nad rychłą perspektywą rokiciastego zamachu stanu biedzili się w tejże "Trybunie" tydzień temu ("Zamach Rokity"). Dziwi mnie tylko, że tak ostre słowa kieruje Frasyniuk pod adresem potencjalnych koalicjantów ("Istnieje szansa stworzenia rozsądnej koalicji rządowej. Oczekujemy, że Platforma Obywatelska oraz Prawo i Sprawiedliwość są w stanie wspólnie z nami działać na rzecz naszej Ojczyzny" - takie stanowisko uchwalono dwa tygodnie temu na Kongresie UW). Po lekturze dzisiejszego wywiadu Tusk z Kaczorem na pewno aż się palą do współpacy z tak sympatycznym partnerem. Zwłaszcza jak sobie przypomną ile mandatów ten partner ma szansę wnieść w pakiecie ze swoim krytykanctwem. Frasyniuk robi wszystko, żeby budzącą się do życia Unię obrzydzić - potencjalnym sojusznikom i wyborcom. A potem się zdziwi, że zostanie mu tylko sojusz z postkomunistami, którzy na pewno z radością powitają możliwość uwiarygodnienia się towarzystwem nieskompromitowanej partii. Na koniec mój gorący apel do normalnych mediów. Ratujcie Unię! Może dla równowagi jakiś normalny wywiad, w normalnej gazecie? Trzeba wyrwać Frasyniuka z "Trybuny", bo skazany na nią (zawsze życzliwą gotowym dołożyć Rokicie), robi się jakiś taki niestrawny a 6% w sondażach łatwo stracić. Reakcje na forum Kraj. 