Dzisiejsze przesłuchanie Rostowskiego miało dwa bardzo ciekawe wątki. Jeden to oczywiście losy pierwszej ustawy i to kto, kiedy i w  jakich okolicznościach kazał pisać nową. W tej sprawie jest już kilka  oficjalnych wersji, ale z podsumowaniem warto poczekać na to co zeznają  Boni, Tusk i Suchocka-Roguska, bo może pojawią się kolejne. To  niesamowite, że na razie ani minister finansów, ani jego podwładny  osobiście przygotowujący ustawę, ani rzecznik ministerstwa finansów nie  są w stanie jednoznacznie wskazać daty dziennej kiedy wydane zostało polecenie przygotowania nowej ustawy, kto je wydał i komu, w jakich  okolicznościach, i z jakiego powodu. Dzisiejsze przesłuchanie  Rostowskiego też nas do tego nie przybliżyło, choć potwierdziło, że  wszystko działo się raczej poza Rostowskim, który niewiele wiedział i  niewiele mu mówiono. Wygląda na to, że w końcowej fazie sprawę ustawy  rozgrywali Boni i Tusk, choć nie ma jeszcze zgody czy to  Boni 3  sierpnia kazał Kapicy pisać ustawę, czy zrobił to dopiero Tusk 26 sierpnia. Na razie Rostowski zdaje się podważa wersję Boniego, że  decyzja zapadła 30 lipca. To jeden z najważniejszych wątków dzisiejszego przesłuchania, ale na analizowanie go przyjdzie czas jak  będzie reszta stenogramów, żeby nie polegać na pamięci. Drugim ważnym  wątkiem, równie ciekawym, są oczywiście losy ujawnionej wczoraj notatki  Kapicy. Dzisiaj wiemy o niej trochę więcej, ale pytania się raczej  mnoża.   Jacek Rostowski: Pan premier  na spotkaniu 26 sierpnia wskazał, że miał sygnały, że mogły być jakieś  nieprawidłowości w procesie legislacyjnym. Pan Kapica, gdy wręczył mi  tę notatkę, to pokrótce mi opisał przebieg tej rozmowy i dlatego  wydawało mi się, że jest zupełnie naturalne, że ją sporządził. (...)  Wręczył mi tę notatkę i poprosił, żebym ją przekazał premierowi, jeśli  uznam to za właściwe.   Pytanie pierwsze: dlaczego Kapica się wahał? Spotkanie Kapicy z Chlebowskim miało  miejsce nazajutrz po nadzwyczajnym spotkaniu z Tuskiem i Rostowskim,  poświęconym między innymi zaangażowaniu Chlebowskiego w nieprawidłowy lobbing. Tego samego dnia, kiedy Kapica spotkał się z Chlebowskim a  potem opisał to spotkanie w notatce, napisał też inną notatkę,  adresowaną bezpośrednio do premiera i ministra Rostowskiego -  kalendarium prac nad ustawą, które premierowi obiecał dzień wcześniej.  Dlaczego notatki ze spotkania z Chlebowskim nie przekazał premierowi  razem z inną pisaną tego dnia dla premiera notatką poświęconą temu  samemu tematowi? Byłoby to bardzo logiczne. Nie tylko ze względu na  merytoryczną treść notatki i jej związek z wcześniejszym spotkaniem z premierem, i drugą notatką, ale także ze względu na interesy samego  Kapicy. Instynkt samozachowawczy powinien podpowiedzieć mu, że po tym  jak został - chyba po raz pierwszy w karierze - wezwany na dywanik do  samego premiera, który w obecności jego bezpośredniego przełożonego  przepytywał go z prac nad ustawą i niestandardowego zainteresowania nią  osób publicznych, powinien zadbać aby każdy kwit tego dotyczący  natychmiast trafiał do premiera. Zanim trafią do niego wyjaśnienia  Chlebowskiego. Tak zrobiłby każdy urzędnik postawiony w takiej  sytuacji. Kapica miał wiele powodów, żeby notatkę ze spotkania z  Chlebowskim jak najszybciej przekazać premierowi, ale tego nie zrobił,  choć tego dnia przekazywał mu inną notatkę. Dziwne.   Jacek Rostowski: Następnego  dnia - 28 sierpnia - o godz. 9.45 miałem spotkanie z premierem w innych  sprawach i wspomniałem mu wtedy, że dostałem taką notatkę od ministra  Kapicy. Zrelacjonowałem ją pokrótce i zapytałem pana premiera, czy  chce, abym mu ją wręczył. Odpowiedział, że skoro mu ją opisałem i ją  mam, to nie ma takiej potrzeby.   Pytanie drugie: dlaczego Rostowski nie przekazał notatki Tuskowi?  Dzień po spotkaniu, na którym jego szef maglował jego podwładnego, Rostowski dostał od podwładnego notatkę  rzucającą ciekawe światło na to co dzień wcześniej było tematem  spotkania. Naturalne powinno być zatem przekazanie jej niezwłocznie  Tuskowi lub zachęcenie Kapicy aby sam to zrobił. W interesie Kapicy i  Rostowskiego było bowiem odsunięcie podejrzeń premiera od Kapicy, a  przecież jeśli Tusk nie zdradził im 26 sierpnia, że to nie Kapica jest   głównym podejrzanym i nie wiedzieli o co właściwie chodzi, musieli zacząć zastanawiać się czy nie o samego Kapicę. Rostowski powinien  notatkę Kapicy natychmiast przesłać premierowi, albo przynajmniej wziąć  ją ze sobą na spotkanie z nim następnego dnia. Ze względu na Kapicę, bo  27 sierpnia Kapica i Rostowski musieli odnieść wrażenie, że to Kapicę  trzeba przed premierem tłumaczyć. I powinni czuć potrzebę wytłumaczenia  go, zwłaszcza z tego o co premier pytał.   Pytanie trzecie: dlaczego Tusk nie chciał notatki Kapicy?  Dwa tygodnie wcześniej otrzymał od szefa CBA niepokojącą notatkę wyraźnie wskazującą na zaangażowanie  Chlebowskiego w nielegalny lobbing, dwa dni później odbył z Kamińskim  spotkanie na ten temat, podczas którego usłyszał, że "niezwykle  istotne jest, aby osoby pozostające w zainteresowaniu operacyjnym CBA  nie dowiedziały się o tym. Szef CBA stwierdza ponadto, że w świetle  zebranego materiału nielegalny charakter działań Z. Chlebowskiego i M. Drzewieckiego jest oczywisty. Szef CBA informuje Premiera, że zlecił  dokonanie prawno – karnej analizy tych działań funkcjonariuszom CBA.  Ponadto Szef CBA stwierdza, że należy wyjaśnić rolę w tej sprawie  następujących osób: (...) Ministra Jacka Kapicy – w związku z  oświadczeniem Ministerstwa Finansów o zaakceptowaniu wniosku Ministra  Drzewieckiego o zrezygnowaniu z pobierania dopłat od hazardu".  Dziwne zainteresowanie Chlebowskiego ustawą potwierdził mu osobiście  Kapica, a dzień później Chlebowski usiłował Kapicę przekonać, że było  inaczej, a całe to zamieszanie wokół ustawy go dziwi. 28 sierpnia Rostowski powiedział Tuskowi, że ma notatkę Kapicy ze spotkania, na  którym Chlebowski tłumaczył się ze swojego zainteresowania ustawą,  Chlebowski zdradził tym samym, że wie lub podejrzewa, że jest ono  przedmiotem czyichś dociekań. Mając taką informację, Tusk powinien nie  tylko zażądać notatki Kapicy, ale też niezwłocznie przekazać ją  Kamińskiemu, jako sygnał, że stało się to, czego CBA się obawiało.  Przecież w notatce do Tuska Kamiński pisał "Celem  [operacji CBA o kryptonimie Black Jack] jest ustalenie wszystkich osób  uczestniczących w działaniach "lobbingowych", jednoznaczne określenie  charakteru tych działań w kontekście właściwej kwalifikacji  karnoprawnej". Czy Tusk naprawdę mógł uznać, że notatka Kapicy  nie jest ważna ani dla niego, ani dla Kamińskiego, starającego się w  tym czasie określić charakter działań poszczególnych osób, w tym Chlebowskiego i Kapicy?   Jeśli Tusk miał czyste intencje i szczerze chciał pomóc CBA wyjaśnić "aferę Chlebowskiego" powinien  zażądać notatki, żeby natychmiast przekazać ją Kamińskiemu. Jeśli nie  miał czystych intencji i chciał tylko ochronić Platformę, powinien  zażądać notatki, żeby wiedzieć jak się broni Chlebowski, co zostawił na  papierze Kapica, co wie Rostowski. Planując obronę trzeba wiedzieć  jakie się ma trupy w szafie, Tusk lojalnie współpracujący z CBA, lub  Tusk sabotujący śledztwo CBA powinien być jednakowo - choć z różnych  powodów - zainteresowany notatką Kapicy. Nie ma natomiast żadnego logicznego wytłumaczenia dla braku zainteresowania taką notatką, w  takim momencie. Przesłuchanie Tuska będzie bardzo ciekawe, trudno  będzie się Tuskowi z tego wytłumaczyć, bo o ile może uda mu się  przekonać opinię publiczną, że jego osobiście nie obchodziło co w  sprawie nielegalnego lobbingu ma do powiedzenia szef jego klubu  parlamentarnego, to chyba nikt nie uwierzy, że sądził, że notatka nie  zainteresuje też Kamińskiego. Bo obawiam się, że Kamiński o wszystkim  dowiedział się tak jak my - wczoraj z telewizji.   Trudno mi sobie wyobrazić powody dla których Tusk mógł nie interesować się notatką i obronić wizerunek  uczciwie wyjaśniającego aferę i lojalnego wobec swoich służb szefa, ale  może mam za małą wyobraźnię. Moja robocza hipoteza jest taka. Notatka  nie powstała 27 sierpnia, tylko później. 27 sierpnia Kapica  zrelacjonował Rostowskiemu spotkanie z Chlebowskim, może nawet odczytał  mu jakieś swoje robocze notatki z niej, ale sam dokument nie został  napisany tego dnia, gdyby tak było, zostałby raczej wysłany Tuskowi razem z drugą pisaną tego dnia notatką a obie miałyby podobny format bo  jak się pisze jeden taki sam dokument po drugim to się je pisze  podobnie. 28 sierpnia Rostowski opisał Tuskowi spotkanie Kapicy z  Chlebowskim, spytał czy ten chce notatkę, Tusk powiedział, że nie i  sprawa się skończyła. Wróciła, gdy okazało się, że afery się nie da  zamieść i trzeba sobie zacząć odtwarzać co było, żeby mieć wszystkie  kwity pod ręką. Dlatego w połowie września Cichocki kazał Kapicy pisać  notatkę z sierpniowego spotkania. Może tego samego dnia kazał mu spisać na czysto to co miał o spotkaniu z Chlebowskim. Pod poprzednim wpisem  Marie zwróciła uwagę na ciekawy wątek.   Marie: Dłuższy czas zastanawiałam się nad sygnaturą notatek, które 15 września wpłynęły od Kapicy do Biura Komisji ds. Służb Specjalnych. Notatki,  które wpłynęły, tak jak zauważyłeś, noszą numery wpływu 127879/09 i  127881/09. Między tymi dwoma sygnaturami brakuje kolejnego numeru  porządkowego, tj. 1278 80/09. Mało prawdopodobne, by Kapica składał te  notatki w jakimś odstępie czasowym i ktoś z jakąś inną notatką "wcisnął  się w kolejkę". Wg mnie pod numerem 1278 80/09 jest też jakaś notatka  od Kapicy, której treści nie znamy.    Jeśli trop Marie jest dobry (a wydaje  się bardzo logiczny), to między obiema znanymi od dawna notatkami  Kapicy mogła być ta trzecia, ujawniona wczoraj. Bez względu na to jaki  ma numer i gdzie się odnalazła, nie kupuję narracji o tym, że premier  nie jest ciekawski i dlatego nie chciał przeczytać notatki Kapicy, a  Kapica dopiero dzień przed swoim przesłuchaniem uświadomił sobie, że  tamta notatka może mieć jakiś związek z pracami komisji i warto o niej  światu powiedzieć. To wszystko nie trzyma się kupy. O ile wiem Kapica już zeznawał w prokuraturze, ciekawe czy tam sobie przypomniał o notatce, czy też uznał, że nie ma ona żadnego związku ze sprawą. 