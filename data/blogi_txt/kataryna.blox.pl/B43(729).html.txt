Nigdy nie   miałam poczucia, że anonimowość zwalnia od odpowiedzialności za słowo przed tym   kto tym słowem został skrzywdzony, nie wydaje mi się żebym nadużywała wolności słowa, nie sądzę, że nadużyłam jej tym razem. Jeśli minister sprawiedliwości   uważa inaczej, jest to cenna wskazówka co do tego jak ciasne są to granice. Być   może afera z Czumą to lekcja warta ceny jaką trzeba za nią zapłacić, żeby się   pozbyć złudzeń. Jeśli minister sprawiedliwości naprawdę chce mnie ciągać po   sądach za to, że na podstawie licznych artykułów prasowych, których nigdy do   końca nie sprostował wyrobiłam sobie o nim opinię, z którą on się nie zgadza,   jeśli Polska jest krajem gdzie obywatel nie może bezkarnie napisać, że minister   minął się z prawdą nawet jeśli - trawestując ś.p. Ryszarda Kuleszę - "cała   Polska czytała" to proszę bardzo, możemy się sądzić. Jeśli minister Czuma   naprawdę chce mnie pozwać za ten wpis o który awanturował się jego syn jestem o tym rozmawiać, pod dwoma wszakże warunkami. Po pierwsze, tym razem muszę mieć   stuprocentową pewność z kim mam do czynienia, a zatem korespondencja musi   przyjść z oficjalnego adresu ministra sprawiedliwości i być przez niego   podpisana imieniem i nazwiskiem, żeby nikt się potem nie mógł wykręcać, że nie zna sprawy i nie ma z nią nic wspólnego. Po drugie, muszę mieć pewność, że   minister naprawdę chce mnie pozwać i że to zrobi. Jeśli mam rezygnować z czegoś   co jest dla mnie ważne muszę wiedzieć, że jest poważny powód, takim powodem   będzie pozew, który naprawdę trafi do sądu a nie jest tylko pretekstem do nastraszenia mnie czy zaspokojenia ciekawości. Czekam zatem na pozew podpisany   przez ministra sprawiedliwości Andrzeja Czumę przysłany z oficjalnego adresu   mailowego ministra sprawiedliwości. PS.   Korzystając z okazji bardzo dziękuję za wszystkie wyrazy wsparcia, zwłaszcza   tym, którym ze względu na dzielące nas różnice, przeszłe nieporozumienia a   czasami wręcz wrogość, nie przyszły one łatwo. 