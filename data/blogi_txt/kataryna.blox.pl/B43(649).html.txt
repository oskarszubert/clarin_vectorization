Na wtorek komisja śledcza zaplanowała  przesłuchanie Jacka Kapicy, i jeśli do tego czasu nie wydarzy się nic niespodziewanego, Platforma może się boleśnie przekonać, że to co ją  spotkało w piątek to żaden cios w zęby, najwyżej lekki prztyczek. Cios  w zęby, i to nie jeden, dopiero przed nią. Począwszy od wtorku.  Przesłuchanie niedawno namaszczonego na niezłomnego bohatera walki z  hazardem Kapicy może być przełomowe i na nowo przywrócić  zainteresowanie sednem "afery Chlebowskiego", i tym jak się wobec niej  zachował premier i inni najważniejsi  politycy partii rządzącej. Kapicę  czeka seria bardzo trudnych pytań, większość z nich będzie jednak dużo trudniejsza dla jego politycznych patronów niż dla niego samego, mam  odrobinę nadziei, że zwycięży w nim instynkt samozachowawczy i nie  będzie próbował na siłę ciągnąć nie trzymającej się kupy narracji  Platformy, tylko powie jak było. Pytań jest mnóstwo, a Kapica może być  najsłabszym ogniwem, bo w przeciwieństwie do kolejnych świadków, sam ma  na sumieniu prawdopodobnie tylko nadmierną uległość i brak  asertywności, nie jest też zawodowym politykiem, więc znacznie trudniej  mu będzie kłamać w żywe oczy. Zapowiada się ciekawe przesłuchanie, oto  kilka wątków, które śledczy powinni poruszyć, a które warto sobie  odświeżyć przed wtorkiem.   Skąd się wzięła ustawa?   15 kwietnia 2008 Jacek Kapica mówi  Rzeczpospolitej, że rząd będzie chciał uwolnić hazard internetowy, ale  prace nad nową ustawą zaczną się dopiero w drugiej połowie roku. Ale  już po dwóch tygodniach był gotowy projekt nowelizacji, z tym, że  zamiast zapowiadanego opodatkowania hazardu internetowego, znalazła się w nim liberalizacja hazardu tradycyjnego - całkowite zniesienie limitów  dla kasyn i salonów gier. Co spowodowało takie przyspieszenie prac, a  przede wszystkim zmianę ich kierunku? Tajemnicze początki ustawy hazardowej  Dlaczego Kapica chciał zniesienia limitów lokalizacyjnych dla kasyn i salonów gier? Właściwie jedyną dużą zmianą  wprowadzaną pierwszym projektem ustawy było uwolnienie salonów gier i  kasyn, w uzasadnieniu Kapica tłumaczył konieczność zniesienia limitów  lokalizacyjnych tym, że "Istniejące  przepisy w znaczący sposób ograniczają możliwości lokalizowania  kolejnych ośrodków gier, szczególnie w dużych miastach, w których  istnieje faktyczne zainteresowanie tą formą rozrywki. Konsekwencją  powyższego jest ograniczenie realnych możliwości funkcjonowania w nich  kolejnych ośrodków gier, jako miejsc mających zaspokajać potrzeby  ludności w zakresie rozrywki". Kto go przekonał, że jest to  problem na tyle istotny, że trzeba szybko - o wiele szybciej niż  planowano - znowelizować ustawę? I dlaczego pytany o pomysł zniesienia limitów lokalizacyjnych Kapica wprowadził w błąd opinię publiczną  wskazując, że był to postulat wypracowany w Komisji Trójstronnej? A  może to Kapicę wprowadzono w błąd? Z kim o tym rozmawiał, kto  przychodził do niego w sprawie zniesienia limitów? Czy w tamtym czasie  kontaktował się z nim w tej sprawie Adam Szejnfeld?   3 x Kapica Kto chciał zniesienia limitów dla kasyn  Tajemnicze spotkanie (spotkania?) w lipcu 2008  Z czyjej inspiracji lub na czyje  polecenie w lipcu 2008 Kapica zaprosił na spotkanie Koska? Jaki był cel  i przebieg tego spotkania, i po co zostało zorganizowane dosłownie w przededniu ostatecznego "klepnięcia" projektu ustawy? Czy dość niestandardowe jak na Kapicę zaproszenie Koska miało związek z jego  interwencją u Tuska tydzień wcześniej? Ile było tych spotkań w dniach  16-18 lipca? W dokumentach komisji jest zaproszenie na spotkanie 16  lipca 2008, ale Kosek w liście do Szejnfelda wspomina o spotkaniu  swojego przedstawiciela z Kapicą w dniu 18 lipca, czy chodzi o to samo  spotkanie, którego datę przełożono, czy o dwa różne?  Jeśli o dwa  różne, to kto był tym przedstawicielem Koska, z którym Kapica spotkał  się 18 lipca? Czy spotykając się z nim 18 lipca wiedział, że rozmawia z przedstawicielem Koska? I - zupełnie bez związku - czy 18 lipca spotkał  się z Chlebowskim? No i na koniec, dlaczego ta korespondencja nie  znalazła się w BIP-ie ministerstwa, a fakt spotkania z Koskiem wypłynął  dopiero przy okazji przesłuchania Cendrowskiej? Czy ze spotkania z  Koskiem i jego przedstawicielem Kapica sporządził notatki służbowe,  komu relacjonował ich przebieg?   Dlaczego Kapica spotkał się z Koskiem?  Notatka z 28 lipca 2008  Według "Kalendarium Arabskiego" tego  dnia Kapica napisał dla Tuska notatkę poświęconą wnioskowi zgłoszonemu  przez Szejnfelda 11 dni wcześniej. Szejnfeld tuż po zakończeniu  Komitetu Rady Ministrów, na którym przedstawiciel Ministerstwa  Gospodarki nie zgłaszał sprzeciwu wobec ustawy, wysłał pismo, w którym postuluje zniesienie dopłat. Pismo Szejnfelda było nie tylko dziwne,  ale także niezgodne z regulaminem, bo uwagi do projektu, który ma być  rozpatrywany można zgłaszać do godz. 12 dnia poprzedzającego  posiedzenie, a nie już po nim, zwłaszcza jeśli się na nie wysłało  swojego przedstawiciela, a ten dopłat nie oprotestował. Wniosek  Szejnfelda można więc było pominąć jako nieregulaminowy, lub odrzucić  jako merytorycznie nieuzasadniony. Dlaczego Kapica nie skorzystał z  żadnego z tych prostych rozwiązań tylko postanowił napisać o nim w  notatce dla samego premiera? Dlaczego zrobił to dopiero po 11 dniach?  Jak wyglądało spotkanie poświęcone notatce Kapicy, w którym brali udział Kapica, Nowak, Derdziuk i Boni? Jakie padały argumenty, jakie  zapadły decyzje? A przede wszystkim, dlaczego w ogóle tyle zachodu z  nieregulaminowo zgłoszonym wnioskiem, sprzecznym z założeniami ustawy?     Kto i kiedy polecił Kapicy przygotowanie nowej ustawy?  Michał Boni mówił w Sejmie, że decyzja o pisaniu nowej ustawt zapadła 30 lipca 2009, i od tamtego dnia  trwały prace. Tymczasem nic nie wskazuje, żeby tak było, także notatka  ze spotkania Kapica-Tusk.  Nie ma żadnego dokumentu, który to  potwierdza, a publiczne wypowiedzi wielu dobrze poinformowanych osób  sugerują, że nawet jeśli taka decyzja zapadła to była to najpilniej  strzeżona - także przed pracownikami Ministerstwa Finansów i politykami  Platformy - tajemnica. A zatem kto, kiedy, w jakiej formie i z jakim uzasadnieniem kazał Kapicy pisać ustawę od nowa? Kto przedstawił Kapicy  założenia nowej ustawy i brał udział w jej pisaniu? Dlaczego rzekomo od sierpnia piszący nową ustawę Kapica jeszcze 1 października mówił w TVN24 "Ministerstwo  Finansów na żadnym etapie nie odstąpiło od wprowadzenia dopłat do gier.  Ostatni projekt tej ustawy z moją akceptacją, wiszący na stronie internetowej Ministerstwa Finansów zawiera te dopłaty. Porównywanie tej  sprawy do afery Rywina, to jest hucpa polityczna, bo w tamtym przypadku  doszło do zmiany przepisów, a w tym nie doszło i to jest diametralna  różnica". Przecież podobno w chwili gdy wypowiadał te słowa, od  ponad miesiąca (w wersji Cichockiego) lub dwóch (w wersji Boniego)  pisał już całkiem nową ustawę.    Jaka słynna rozmowa Chlebowskiego? Co się stało 30 lipca 2009?   Co się działo po wybuchu afery hazardowej?  Czy ktoś się z nim spotykał, żeby  ustalić co wie, omówić strategię, przygotować go do występów w mediach? Dlaczego w pierwszych dniach po wybuchu "afery Chlebowskiego" Kapica  pytany o niego powiedział w TVN24 "O  dopłatach do gier hazardowych chyba nie rozmawiałem z Chlebowskim, nie  pamiętam w tej chwili. (...) Dajmy już spokój temu co było, czy była rozmowa czy jej nie było. Na pewno nie była to rozmowa w kontekście  jakiegoś pana o konkretnym nazwisku", choć w notatce dla  premiera nie miał oporów przed wymienianiem nazwisk i pamiętał, że to  Chlebowski mu mówił, że Drzewiecki może odpuścić dopłaty  "Premier Tusk zapytał czy wiedziałem, że Ministerstwo Sportu i  Turystyki jest skłonne do zrezygnowania z dopłat do gier? Stwierdziłem,  że taką sugestię skierował chyba do mnie Przewodniczący Z. Chlebowski w  kwietniu bądź w maju br". Czy po wybuchu afery ktoś Kapicę  przygotowywał do tego co i jak ma przedstawiać opinii publicznej? Jak  wyglądały po 14 sierpnia, a zwłaszcza po wybuchu afery w mediach, jego  kontakty z Tuskiem, Chlebowskim, Drzewieckim, Schetyną, Szejnfeldem i Cichockim (spotkanie po spotkaniu, rozmowa po rozmowie)? Krótka pamięć Kapicy  Lista tematów, o których warto porozmawiać z Kapicą jest oczywiście dużo dłuższa, a każdy z nich to  potencjalna katastrofa. Bez względu na to jak się będzie starał, Kapica  może pogrążyć nie tylko już umoczonego (ale nie na tyle, żeby partia go  opuściła) Chlebowskiego, ale także dużo cenniejsze od niego postaci, z  Tuskiem włącznie. Jeśli Kapicy nie uda mu się przekonać opinii publicznej, że w ekspresowym tempie przygotował ustawę znoszącą limity lokalizacyjne, bo  źle zrozumiał pismo Pawlaka i naprawdę myślał, że to Komisja  Trójstronna postuluje, pogrąży tego, którego będzie musiał wskazać jako  inspiratora pierwszego projektu ustawy. Jeśli nie uda mu się jakimś  cudem udowodnić, że naprawdę nową ustawę zaczął pisać po 30 lipca 2009,  a nie dopiero po 26 sierpnia, pogrąży z kretesem Tuska i Boniego, którzy przekonywali, że decyzje o nowej ustawie zostały podjęte już 30  lipca i od tamtego czasu Kapica intensywnie pracował nad nową ustawą,  nawet jeśli nic nie wskazuje, że do października ktokolwiek w  Ministerstwie Finansów i samej Platformie o tym wiedzał. Jeszcze 30  września rzecznik Ministerstwa Finansów Witold Lisicki mówił  dziennikarzom "Projekt ustawy jest znany od wiosny 2008 r. i wszystko pod względem legislacyjnym jest klarowne i czytelne".  O nowej ustawie do samego końca nie wiedzial chyba nawet sam Grzegorz  Schetyna, bo jeszcze 8 października zdawał się sądzić, że to nad czym  pracuje Ministerstwo Finansów to całkiem stara ustawa, zaczęta jeszcze przez PiS i przygotowywana przez Platformę od 2008 roku. "Także ustawę, którą PiS przygotował, a która teraz jest procedowana przez  ministerstwo i przygotowywana na Radę Ministrów, też ma swoją bardzo   burzliwą historię z udziałem największych polityków PiS-u".  Jeśli Kapica do wtorku nie wymyśli czegoś co logicznie spina całkowicie  do siebie nie przystające wypowiedzi i fakty, nie będzie trudno  wykazać, że Tusk i Boni mijali się z prawdą w kwestii tego, kiedy  porzucono prace nad starą ustawą. Mam bogatą wyobraźnię, ale  scenariusz, w którym wszystko to wszystko zacznie do siebie pasować po  prostu chyba nie istnieje. Kapica może się więc stać, jak to ładnie  kiedyś określił Kwaśniewski, "pogrzebaczem" Platformy.   Dlatego nie bardzo wierzę w to wtorkowe przesłuchanie. Przez najbliższe trzy dni wiele się może zdarzyć, i gdyby ktoś przyjmował zakłady,  postawiłabym na to, że się zdarzy. Nie wypalił pomysł zablokowania  komisji poprzez wyrzucenie z niej opozycji, ale przecież nie wszystko  stracone. Przesłuchanie Kapicy można jeszcze odwlec na dziesiątki  sposobów, a w międzyczasie dopracować plan rozgonienia komisji. Nie  zdziwię się więc, jeśli we wtorek Kapica lub Sekuła zachoruje i trzeba  będzie przełożyć posiedzenie, a może będziemy świadkami kolejnej awantury o Kempę i Wassermanna (komisja może ich przecież ponownie  wykluczyć jeśli w poniedziałek znajdzie się jakiś porażający kwit,  ostatecznie jakiś śledczy z Platformy w proteście przeciwko powrotowi  PiSowców wystąpi z komisji i trzeba będzie zrobić przerwę na powołanie  następcy), a może stratedzy Platformy wymyślą coś jeszcze innego, żeby  zapobiec katastrofie. Będą też musieli wymyślić coś, czym będzie można przesłuchanie lub nieprzesłuchanie Kapicy przykryć, spodziewam się więc  jakiejś spektakularnej decyzji personalnej, ważnej wypowiedzi, czegoś  co skupi uwagę opinii publicznej. Zapowiada się nerwowy tydzień. 