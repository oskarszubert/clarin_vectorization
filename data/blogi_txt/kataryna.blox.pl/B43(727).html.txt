Zbigniew Chlebowski: [Sobiesiak]  chciał porozmawiać ze mną o sytuacji w jednej ze spółek, w której  toczyła się jakaś wojna o władzę.   Kolejny wywiad Chlebowskiego, i kolejny rąbek tajemnicy uchylony. Moja  intuicja była chyba dobra, w sobotę Chlebowski powiedział, że na  cmentarzu rozmawiał z Sobiesiakiem o jakichś sprawach związanych z  Czorsztynem, dzisiaj dorzucił szczegóły. Jeśli Czorsztyn i wojna o  władzę w jednej ze spółek, to musi chodzić o Zespół Elektrowni Wodnych,  spółkę Skarbu Państwa, która po wyborach w całości padła łupem  Platformy, na czym bardzo dobrze wyszedł przyjaciel ministra Grada, a  być może jakieś nadzieje z nią wiązał także Sobiesiak, bo bardzo się zaangażował w sprawę, która teoretycznie nijak go nie dotyczy i nie ma  powodu się w związku z nią szlajać po cmentarzach ze swoim niezbyt  dobrym znajomym, który nic tylko wstręt czuje i spławia. Czy Chlebowski  rozmawiał z Sobiesiakiem o konflikcie w nowotarskiej Platformie, jaki  miał miejsce pod koniec czerwca i zakończył się wystąpieniem z partii  Lecha Janczego, kumpla Sobiesiaka i pełnomocnika zarządu ZEW ds.  dzierżawy i wynajmu? Tygodnik Podhalański: Trzęsienie  ziemi w nowotarskiej Platformie Obywatelskiej - z członkostwa w  zarządzie powiatowym partii zrezygnował Lech Janczy. Zarząd powiatowy  przyjął dymisję wiceprzewodniczącego w ubiegłym tygodniu. Jan Smarduch, szef powiatowych struktur PO, nie ukrywa, że Janczy dostał „propozycję  nie do odrzucenia”. – Gdyby sam nie zrezygnował, zostałby odwołany. Sam  postawiłbym taki wniosek – zaznacza. Co poróżniło Janczego,  wiceprzewodniczącego i szefa koła PO w Czorsztynie z powiatową  wierchuszką? Konflikt narasta od dawna, jednak kroplą, która przelała  czarę goryczy, był opisywany przez Tygodnik skok działaczy pienińskiego  koła na stanowiska w Zespole Elektrowni Wodnych „Niedzica”.  Niewykluczone, to by tłumaczyło rozmowę Janczego z Sobiesiakiem, a potem Sobiesiaka z zakopiańsko-czorsztyńskim biznesmenem Andrzejem Stochem, na dwa dni przed wyprawą na cmentarz.  Rzeczpospolita: 29  sierpnia do Ryszarda Sobiesiaka dzwoni Andrzej Stoch, małopolski  biznesmen. Stoch w rozmowie dotyczącej małopolskiej PO pyta o spotkanie Chlebowskiego z Drzewieckim i jego wyniki. Ryszard Sobiesiak: "W tym  tygodniu mieli się spotkać. (...) Dzisiaj jest sobota, no to może  dzisiaj wieczorem albo jutro rano zadzwonię do tego do domu i zapytam,  co jest grane".    Być może Janczy po odejściu z hukiem z Platformy zaczął się bać o swój  stołek w ZEW i za pośrednictwem Sobiesiaka szukał wsparcia  Chlebowskiego, który miał o tym rozmawiać z Drzewieckim. Czorsztyńska  spółka to świetny partner do interesów dla kogoś kto ma przełożenie na jej decydentów,  coś o tym może powiedzieć przyjaciel państwa Gradów, o  którym  wspomniałam w poprzedniej notce. Zarówno Sobiesiak, jak i Stoch  zarabiają na turystyce, a ZEW dzierżawi wyciągi w bardzo atrakcyjnym  turystycznie miejscu. Nie tak dawno wydzierżawił jeden spółce, której  nie mogę znaleźć w KRS- ie.    Ja wiem, że Sobiesiak lobbując za usunięciem dopłat z ustawy hazardowej  troszczył się wyłącznie o budżet państwa i proponował rozwiązania  dzięki którym on i jego koledzy będą mogli zasilać go większymi niż  przy dopłatach kwotami, ale czysto hipotetycznie warto też rozważać  inne scenariusze. Na przykład takie, że biznesmeni czasami uruchamiają  polityków w swoim własnym interesie. Jaki interes chcieli ubijać w Czorsztynie i potrzebowali do tego Chlebowskiego, który, jak sam szczerze wyznaje "przez dwa lata mógł wszystko, miał nieograniczoną władzę"?  Jedno jest pewne, związek Sobiesiaka z Platformą wykraczał poza relacje  natrętnego petenta narzucającego się jednemu politykowi, w sprawie  jednej ustawy. Drugi w tak krótkim czasie wywiad Chlebowskiego jeszcze bardziej sprawia wrażenie ostrzeżenia pod adresem partyjnych kolegów. Chlebowski  przestał się mazać i zaczyna  swojej partii przypominać, że sam co nieco wie, a jak  będzie miał iść na dno, to może sobie przypomnieć. "Jest  coś niemoralnego, że ktoś, kto nie potrafi rozliczyć się ze swojej  kampanii wyborczej...", "Wiem tylko, że [Schetyna i Drzewiecki] znają  się [z Sobiesiakiem] dużo dłużej niż ze mną", "[Sobiesiak] spotykał się z wieloma politykami, nie tylko ze mną, Drzewieckim czy Schetyną", "Oni  [Szejnfeld i Drzewiecki] tworzyli dokumenty wewnątrz rządu, które  spowalniały prace [nad ustawą]", "Uważam, że toczyły się jakieś gry w  Ministerstwie Finansów". Kozioł ofiarny najwyraźniej nie chce polec sam, a ten utrzymany w bojowym tonie wywiad świadczy, że ma świadomość, że partia go skreśliła i nie ma już nic do stracenia - musi zagrać ostro. Jeśli tymi wywiadami uda mu się wymóc na kolegach lojalną obronę, to znaczy, że ma na nich mocniejsze karty, niż CBA na niego. ***Ciekawą puentą dla obu wywiadów Chlebowskiego jest komentarz do nich Palikota.Janusz Palikot: Jeśli Zbyszek nie rozumie, że mój wniosek o usunięcie go z partii uratował mu głowę, to naprawdę niech założy firmę pogrzebową z Sobiesiakiem i handluje trumnami, bo do polityki się nie nadaje.Gdyby obciążony "aferą hazardową" Chlebowski odszedł z partii, byli koledzy pozwoliliby mu spokojnie funkcjonować na marginesie polityki, a jego sprawa byłaby wyciszana. Niestety, on się uparł i nie chce się dać amputować, więc partia będzie musiała go zniszczyć. Jak bardzo groźne dla Platformy jest dalsze funkcjonowanie w niej Chlebowskiego? Zaraz po wybuchu afery Palikot był dla Chlebowskiego bardzo wyrozumiały.Janusz Palikot: To była niefrasobliwa, dupowata wypowiedz Chlebowskiego, który się popisuje bez żadnego realnego działania. Znam Chlebowskiego, to czysty człowiek. Szpanował, co wynikało ze słabości.Janusz Palikot: To jest żenujące. Powinien sam zrezygnować z obecności w partii. To nie jest żaden problem, żeby to się stało. Poczekajmy jeszcze dwa tygodnie na decyzję w tej sprawie klubu. Jeśli tak będzie trzeba, mogę to zrobić.  Obie wypowiedzi dzieli ledwie trzy tygodnie ale coś jeszcze. W międzyczasie Platforma przejęła CBA i dostała wgląd we wszystko co zgromadzono w "aferze hazardowej". Może to tłumaczy dziwną woltę Palikota i gorączkowe próby pozbycia się kolegi, za którego czystość jeszcze niedawno osobiście ręczył. Pomysł Platformy aby przed komisję śledczą wezwać prezydenta i pytać go o nieznaną nikomu sprawę sprzed 10 lat, świadczy o ogromnej desperacji dworu Tuska, i na pewno jej powodem nie jest fakt, że w partii trafił się jeden niefrasobliwy. Tusk panicznie się boi komisji, choć ma w niej większość, do tego kibiców w najważniejszych mediach i przewagę w sondażach. Ale z jakiegoś powodu czuje, że nawet to może nie wystarczyć. Pomysł z Kaczyńskim to objaw paniki. 