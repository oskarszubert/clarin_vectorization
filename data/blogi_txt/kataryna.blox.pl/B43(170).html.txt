Władysław Frasyniuk: "Mam wrażenie, że gdybym miał zanalizować polską sytuację i gdybym miał dojść do wniosku, że ktoś szkodzi za czyjeś pieniądze, to partią rosyjską nagle w polskim Sejmie jest Jarosław Kaczyński, który moim zdaniem bezpodstawnie oskarża prezydenta Kwaśniewskiego o szpiegostwo, a to wpisuje się w ton prawicy jeszcze nie taki dawny, że tak naprawdę od 15 lat, a nawet od 25 lat to jest jeden wielki spisek KGB wykonywany albo przez Wałęsę, albo przez Solidarność, albo wszystkich tych parlamentarzystów, który w III RP budowali demokratyczne instytucje."Oto jeden z wielu przykładów, że różnice w stylu uprawiania polityki między "ludźmi umiaru" a "radykalną resztą świata" są w dużej mierze pozorne i tylko sympatia mediów bądź jej brak sprawia, że z pewnych zdarzeń czy słów można wyhodować skandal lub całkowicie je przemilczeć. Oto lider nowojakościowców snuje domysły o tym, że Jarosław Kaczyński pilnuje za rosyjskie pieniądze rosyjskich interesów, wcześniej ten sam niepatrzący w przeszłość "człowiek rozsądku i umiaru"  publicznie i bez żadnych dowodów oskarżył Jadwigę Staniszkis o to, że to przez nią Lityński poszedł do więzienia. I co? I nic. Pies z kulawą nogą się tym nie zainteresował, nie zaprotestował przeciwko gołosłownym oskarżeniom, nie napiętnował barbarzyństwa. Frasyniuk nadal może bezwstydnie opowiadać o nowej jakości, cywilizowaniu języka debaty publicznej, zbrzydzeniu brutalizacją i radykalizacją. A przecież to dokładnie ten sam język, te same metody. Kwaśniewski i "ubecka gazeta Króla", Kaczyński i "moskiewska teczka Kwaśniewskiego", Frasyniuk i "rosyjskie pieniądze Kaczyńskiego" - gdzie tu jest różnica? Wyeliminowanie Kaczora - nawet gdyby było możliwe - niczego nie zmieni jeśli dwaj pozostali panowie pozostaną w błogim przekonaniu, że im wolno więcej, bo jeden jest prezydentem a drugi samozwańczym liderem umiarkowańców, więc z definicji nie może być oskarżany o radykalizm. 