10 kwietnia Jarosław Kaczyński w  tragicznej katastrofie traci ukochanego brata i swoich najbliższych  współpracowników. W sekundzie zawalił się jego świat, a on sam jeszcze  na miejscu katastrofy mówi przyjaciołom, że to koniec jego życia. Przez kolejne dni media donoszą, że wysoce prawdopodobne jest całkowite  wycofanie się Jarosława Kaczyńskiego z polityki, tak bardzo jest  załamany.    10 kwietnia wszyscy Jarosławowi Kaczyńskiemu współczują. Wybierający się do Smoleńska premier Tusk  proponuje mu nawet miejsce w swoim samolocie. Kaczyński odmawia, bo  podróż ma już zaplanowaną, leci z najbliższymi przyjaciółmi i  współpracownikami wyczarterowanym samolotem. Ale ta odmowa zostanie mu  zapamiętana. I w stosownym momencie publicznie wytknięta.   Rzeczpospolita: Wstrzymywaliśmy nasz wylot, czekając na decyzję prezesa PiS – mówi "Rz" rzecznik rządu Paweł Graś. Jarosław  Kaczyński odmówił, bo miał już własny samolot. – Rozumiemy jego ból,  ale ta odmowa była urażająca – dodaje inna osoba z otoczenia Tuska.   Po 10 kwietnia wszyscy wstrzymali  oddech. Co zrobi Kaczyński? Co powie Kaczyński? A on nie mówił nic, nie  reagował ani na "awanturę wawelską" i oskarżanie go o wciśnięcie brata  na Wawel w celach politycznych, ani na coraz głośniejsze wywody o współodpowiedzialności, a potem już nawet wyłącznej odpowiedzialności,  brata za śmierć własną i blisko stu towarzyszących mu osób. Milczy i  zastanawia się co zrobić, gdy wszystko przestało mieć sens. I jak  sprawić, żeby go znowu nabrało.   I zrobiło się jakoś nieswojo. Bo  PiSowi rośnie, a Kaczyński nie robi i nie mówi nic, co mogłoby być  punktem zaczepienia. jak tu w takich warunkach dziennikarstwo uprawiać? Od 2005 roku, bez względu na to kto rządzi, polityka kręci się wokół  Jarosława Kaczyńskiego i chyba już nikt nie umie komentować polityki  bez odnoszenia wszystkiego do niego. A teraz on milczy.    Ale i z tym milczeniem można sobie poradzić, trzeba tylko uruchomić wyobraźnię i nie mogąc komentować tego  co powiedział lub zrobił, można komentować to co - na pewno, na bank,  nie ma innej możliwości! - powie i zrobi. Więc zatrzymana na żałobny  tydzień machina ruszyła, a komentatorzy mogą się zająć tym co umieją i  lubią najbardziej - dowodzeniem diabolicznego charakteru Jarosława  Kaczyńskiego i jego podłej natury. Szkoda miejsca, żeby zacytować te  wszystkie prognozy wolnych od nienawiści publicystów, którzy nie dzielą tylko rzetelnie i bezstronnie opisują rzeczywistość, na temat tego co  się będzie działo, gdy społeczeństwo drugi raz popełni błąd i wybierze  Kaczyńskiego. Ale wreszcie jest! Odezwał się! Jarosław Kaczyński się  odezwał! Co prawda tylko na piśmie, więc nie można starym zwyczajem  pokazać jego wykrzywionej miny i ponurego grymasu ale dobre i to.  Wyposzczeni długim milczeniem opłakującego brata Kaczyńskiego mogą  sobie wreszcie użyć. I ulżyć, bo konieczność dostosowania się do  żałobnego nastroju, który nagle ogarnął zmanipulowane społeczeństwo  (bo, jak wiemy, żałoba Polaków jest wymuszona, udawana i nieszczera, w przeciwieństwie do współczucia Putina, który tak się przejął, że nawet  "przełom emocjonalny" przeszedł) była już nieznośna. Ile można udawać  poważną minę i gryźć się w język za każdym razem gdy do głowy przyjdzie  błyskotliwa uwaga o wzroście lub kocie Kaczyńskiego.    Jarosław Kuźniar: Szczególnie, że wszystkich przebija prezes Kaczyński. Jak każdy normalny człowiek współczuję mu bólu; nie widzę siebie w takiej sytuacji. Ale on sam prowokuje do ataku.  Pisze w liście-manifeście: "Tragicznie przerwane życie Prezydenta RP,  śmierć elity patriotycznej Polski, oznacza dla nas jedno: musimy  dokończyć Ich misję. Jesteśmy Im to winni, jesteśmy to winni naszej  Ojczyźnie (...). Wszystkich, którzy chcą kontynuować dzieło ofiar  smoleńskiej tragedii, którzy chcą by prawa Polska i prawi Polacy - jak pięknie powiedział przewodniczący "Solidarności" Janusz Śniadek - na  zawsze podnieśli głowy, wzywam do współpracy. Bądźmy razem. Dla Polski.  Polska jest najważniejsza". PiS gestami Jarosława Kaczyńskiego, Jana Pospieszalskiego i Jacka Kurskiego odbiera sobie prawo do współczucia. Idzie na wojnę, gdzie nie ma zasad, szacunku, ciepła. Na własne życzenie.  Przedstawienie Pospieszalskiego w programie „Solidarni 2010”w TVP albo  pomysł by za poparcie dawać czarno-biały obrazek ze zdjęciem prezydenckiej pary unieważniają każdą formę żałoby. Nie ma zasad, to wyłączna zasada tej kampanii.   Nie trzeba więcej dowodów, że  cokolwiek Kaczyński powie lub zrobi, zostanie wykorzystane przeciwko  niemu, skoro nawet tak stonowane oświadczenie wyjaśniające dlaczego  mimo ogromnej straty i bólu postanowił kandydować na prezydenta może  być powodem do odtrąbienia ataku. Jeśli nawet to oświadczenie  Kaczyńskiego dziennikarz uznał za prowokowanie do ataku, to czy jest  coś, czego za takie prowokowanie nie uzna? Poza, oczywiście, całkowitym  wycofaniem się z polityki lub śmiercią (ale i to pod warunkiem, że nikt  nie wpadnie na pomysł, żeby go pochować w zbyt prestiżowym miejscu, bo  wtedy rozlegnie się ryk, że Kaczyński nawet po śmierci dzieli)?   Ze szczerego wpisu Kuźniara sztab  Kaczyńskiego powinien wyciągnąć wnioski i dostosować taktykę do reguł  wypowiedzianej mu wprost przez Kuźniara wojny "gdzie nie ma zasad,  szacunku, ciepła". Jak? Nie próbując walczyć z tą nienawiścią, bo tu  naprawdę nic się już nie da zrobić. Jeśli ktoś potrafi z siebie  wykrzesać tyle nienawiści do człowieka, który stracił wszystko to  znaczy, że jej pokłady są niewyczerpane. Zamiast z nią walczyć, trzeba  ją pokazywać, do oporu, niech ludzie zobaczą jeszcze wyraźniej to co  zaczęli dostrzegać po 10 kwietnia. Niech widzą kto i jak im opisuje  świat i sami ocenią czy ten opis jest prawdziwy. Czy znowu nie będzie  tak, że gdy wreszcie obiekt ataku zejdzie ze sceny, redaktor Kuźniar  założy czarny krawat i modulowanym żałobnie głosem będzie wzruszał się  razem z nimi z ekranu. Ale dopóki ta chwila nie nastąpi, będzie  walczył, bo do tego się czuje powołany. Dopóki wataha nie zostanie  dorżnięta, a my nie zostaniemy z jedynie słuszną partią i  dziennikarzami, którzy swoją rolę widzą w bronieniu jej przed opozycją.     Jeśli kampania ma polegać na  nakręcaniu nienawiści do Kaczyńskiego, to nie ma żadnego powodu, żeby  PiS swojej nie zbudował na wzbudzaniu litości, bo w czym litość jest  gorszą emocją od nienawiści? Kaczyński zapowiedział, że przez miesiąc  będzie milczał. Dobra decyzja, jeśli uda mu się wytrzymać może to mieć walor edukacyjny, niech ludzie zobaczą, że agresja w stosunku do Kaczyńskiego i niepohamowana nienawiść nie potrzebują nawet samego  Kaczyńskiego bo wystarczająco je nakręca jego wizerunek jaki sobie na  użytek walki politycznej wytworzyli politycy i komentatorzy. Niech  Kuźniar i jego koledzy, a także Niesiołowski i spółka, przez dwa  miesiące biją w milczącego, pogrążonego w żałobie starszego pana, który  właśnie stracił wszystko, a jego jedyną winą jest to, że jeszcze nie  umie odejść. Trzeba to tylko dokumentować i cytować, z przebitkami na pogrążonego w żałobie i nieodpowiadającego na ataki Kaczyńskiego.    W ostatnich wyborach, żeby oddać głos na Jarosława Kaczyńskiego  musiałam sobie zorganizować wyprawę z zapadłej białoruskiej wioski do  polskiej ambasady w Mińsku. Jeszcze trochę takiej nagonki, a 20 czerwca  jak trzeba będzie przejdę choćby na piechotę. 