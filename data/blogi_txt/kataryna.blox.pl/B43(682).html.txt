Izabela Jaruga-Nowacka do Renaty Beger (podczas sejmowej debaty): "Wartością w uprawianiu polityki przez kobiety, przez większość kobiet, jest to, że skupiają się na sprawach istotnych, a nie zabawiają się plotkami powtarzanymi dosyć często. Wielokrotnie już odpowiadałam, kogo, za jaką kwotę i dlaczego przyjmowałam w Casa Valdemar, promując ˝okulary równości˝. Jeżeli pani uważa, że te pieniądze tak przejadłam, to życzę pani podobnej figury." (Wesołość na sali, oklaski)Z takimi ripostami pani Jaruga byłaby królową każdego bazaru - argument o figurze jest po prostu powalający, zabrakło tylko uwag o nietwarzowej garsonce. Rząd w którym pani Jaruga jest wicepremierą ma według dzisiejszego sondażu tylko 9% poparcia ale czy można się dziwić, jeśli wicepremier w charakterze argumentu rozstrzygającego ma tylko "a pani to jest gruba" a premierowi zdarza się zwierzać z rozmów z wiewiórkami, fantazjować o Jennifer Lopez i zapowiadać że w opozycji to się potnie bo opozycja jest głupia. Bardzo śmieszne, gdy czołowa lewicowej polityczka i zagorzała feministka wykorzystuje swoją zgrabną figurę w charakterze jedynego i rozstrzygającego argumentu, podobno takie ciałocentryczne podejście do kobiet to domena męskich szowinistycznych świń :) Jak tak obserwuję Jarugę to się zastanawiam czy faktycznie kobiety w polityce ją cywilizują, czy to ona je ubrutalnia. Bo czy w jakimś innym środowisku kobieta by się tak odezwała do drugiej? Przecież ta odzywka była wyjątkowo chamska, nie mówiąc już o tym jak bardzo niepoprawna politycznie, nie wyobrażam sobie, żeby coś takiego mogło ujść na sucho mężczyźnie. Jarudze ujdzie, ale chyba tylko dlatego, że jej się po prostu nie traktuje poważnie. A najśmieszniejsze jest to, że Jaruga odpyskowała w ten sposób na całkiem merytoryczną wypowiedź Begerowej, aż jestem zdziwiona bo Beger już zawsze będzie mi się kojarzyła z przesłuchaniem Piotra Niemczyckiego ("jakiego koloru jest pana notes", "z jakiej pamięci pan korzysta bo ja na przykład jestem wzrokowcem", "jakim pan jest człowiekiem"). I z taką Begerową nasza wykształcona, kulturalna i postępowa pani ministra nie dała sobie rady i musiała tak brzydko faulować. Wstyd.  Beger krytukuje ustawę, Jaruga-Nowacka krytykuje figurę Beger, Beger się odgryza 