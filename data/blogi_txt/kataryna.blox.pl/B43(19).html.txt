Zdzisław Gawlik, podsekretarz stanu w Ministerstwie Skarbu Państwa: Pan  przewodniczący mówił, że inwestor pozostawi stocznie, bo wpłacił tylko  niewielką kwotę. Nie będę dyskutował o wielkości tych środków. Ale proszę zauważyć, że w każdym przypadku  zawarte są umowy zobowiązujące. Chciałbym podkreślić, że umowa zobowiązująca ma określone skutki. Skoro  Qatar Islamic Bank udziela gwarancji na sfinansowanie tej transakcji,  to gdyby okazało się, że inwestor po wyeliminowaniu przeszkód nie chce  zawrzeć umowy o charakterze rozporządzającym, możemy wyegzekwować  zapłatę pełnej kwoty i odszkodowania. (fragment stenogramu posiedzenia sejmowej Komisji Skarbu Państwa)   Tak 17 czerwca mówił posłom z Komisji Skarbu Państwa przedstawiciel Ministerstwa Skarbu Państwa, wiceminister Gawlik, osoba od początku  osobiście zaangażowana w proces sprzedaży stoczni i mająca do niego bardzo emocjonalny stosunek, odnotowany zresztą w stenogramach w  postaci niezapomnianego "Kurwa mać! Przepraszam, ja pierdolę".    Niecały miesiąc przed tym, jak zapewniał posłów o wiążących umowach i łatwych do wyegzekwowania gwarancjach, minister Gawlik  dał się nagrać jak wspólnie z szefem Agencji Rozwoju Przemysłu próbuje  dojść kto właściwie kupił te stocznie.  Zdzisław Gawlik, podsekretarz stanu w Ministerstwie Skarbu Państwa: No  to co Walenczak mówił, że ku...., to by trzeba jak on to mówił, szukał  gdzieś na jakichś specjalnych wyszukiwarkach, mówił, że…, nie no  zrobisz co się da, ku...., trzeba coś zmontować bo to pójdzie w eter!  To oni będą szukać, dziennikarze to trzeba wszystko w sposób wyważony zrobić i bezpieczny (…) tylko nazwa, forma prawna, oficjalna nazwa,  miasto, data powołania yyyyyyy adres, adres korespondencji, członek  zarządu i jeszcze mam jako członek zarządu mam UIT (…) no zgoda tylko  wiesz, nie możemy też wyjść i powiedzieć, że ku.... jest ta yyyyyyyy,  że jest yyyyyy informacja tak skąpa, że nie wiemy nic. (fragment stenogramu nagrań z CBA)   Być może między 20 maja a 17 czerwca minister Gawlik zdołał się  wszystkiego o inwestorze dowiedzieć. Musiało tak być, przecież już  tydzień po jego sejmowym wystąpieniu Ministerstwo  Spraw Wewnętrznych  i Administracji wydało "katarskiemu inwestorowi" pozwolenie na zakup  nieruchomości, a żeby to zrobić  w zgodzie z wymogami bardzo restrykcyjnej ustawy, musiało dokładnie kupca prześwietlić, do czego zaangażowało wszystkie -  poza CBA - służby powołane do dbania o bezpieczeństwo państwa.   Skoro więc wiceminister Skarbu Państwa, w oficjalnym wystąpieniu przed  posłami, oświadczył, że nawet jeśli "katarski inwestor" się wycofa z transakcji to pełną wylicytowaną przez niego kwotę, być może nawet  powiększoną o odszkodowanie, będzie można bez problemu wyegzekwować od Qatar Islamic Bank, należy to potraktować poważnie.   Jeśli dzisiaj zostaliśmy tylko z wadium, to możliwości są dwie. Albo Ministerstwo Skarbu Państwa w czerwcu okłamało posłów i opinię publiczną mówiąc o gwarancji umożliwiającej wyegzekwowanie pełnej kwoty  nawet w przypadku wycofania się kupującego, albo taka gwarancja  faktycznie istniała ale z jakiegoś powodu odstąpiono od wyegzekwowania  jej, zadowalając się tylko wadium. Każda z tych wersji jest dla rządu zabójcza, ale trzeciej niestety nie ma.     Może jakiś dziennikarz, z tych, co to kupili narrację "o urzędnikach  starających się za bardzo" zapytałby ministra Grada dlaczego ci sami  ludzie, którzy na etapie przeprowadzania przetargu i finalizowania  umowy byli gotowi na uszach stanąć i nagiąć wszystkie procedury, żeby stocznie "uratować" i sprzedać mitycznemu "katarskiemu inwestorowi",  nie skorzystali później z okazji, żeby wyegzekwować pełną wylicytowaną  kwotę. Przecież zgodnie z oficjalnym stanowiskiem ministerstwa  przedstawionym posłom, nie tylko wylicytowane za stocznie kilkaset  milionów, ale nawet dodatkowe odszkodowanie, były na wyciągnięcie ręki. 