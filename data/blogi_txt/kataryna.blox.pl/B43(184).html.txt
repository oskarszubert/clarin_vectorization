Maciej "Długi" Giertych ujawnił zawartość swojej teczki, a jego syn wezwał innych polityków do zrobienia tego samego. Gazeta zamieściła streszczenie teczki. Cóż powiedzieć, gdybym miała taką teczkę to bym się nią nie chwaliła, wcale mnie nie dziwi, że Giertych dystansuje się od tego dowodu swojego "pokrzywdzenia", oświadczając "Często są to materiały na podstawie tego co się komuś wydawało, że mówiłem i robiłem, dlatego nie podpisuję się pod tymi dokumentami". Teczka Giertycha jest kolejnym przykładem dlaczego tak ważne jest ujawnianie zawartości teczek a nie listy nazwisk przy których SB postawiło znaczek "TW". Kim jest Giertych z teczki? W wersji dla niego najkorzystniejszej - nikim, przy zastosowaniu ostrzejszych kryteriów - sojusznikiem wroga w czasie inwazji na Czechosłowację, synem pomagającym SB dogadać się z ojcem, naprawdę nic ciekawego. Ale w świetle ustawy Giertych jest poszkodowanym, więc na żadnej liście TW by nie wylądował, w przeciwieństwie do wielu uczciwych opozycjonistów, których SB złamało, coś podpisali, coś powiedzieli, nikomu nie zaszkodzili ale zarobili na sygnaturkę TW. Ale to można ocenić dopiero czytając pełne teczki a nie listy z nazwiskami przez kogoś tam wpisanymi. W takich sprawach największe zaufanie każdy ma chyba do siebie, nie trzeba sądu lustracyjnego żeby sobie wyrobić zdanie. Sąd lustracyjny w takich przypadkach niestety będzie niesprawiedliwy. Po ujawnieniu teczki oba Giertychy powinny ze wstydem zamilknąć. 