Podobno w trakcie utajnionych konfrontacji Kulczyk-Barcikowski i Kulczyk-Siemiątkowski potwierdziły się raczej wersje z notatek specsłużb niż zeznań Kulczyka.25 lipca. Kulczyk mówi Barcikowskiemu, że Ałganow oskarżył Giereja o wzięcie łapówki za Rafinerię Gdańską. Świadkiem rozmowy jest Miller. Z rozmowy Barcikowski sporządził notatkę (której z niezrozumiałych względów nie chce odtajnić sknerus).31 lipca. Kulczyk mówi Siemiątkowskiemu, że Ałganow oskarżył Kaczmarka i Giereja o wzięcie łapówki za Rafinerię Gdańską.31 sierpnia. Tajemniczy informator mówi oficerowi wywiadu o tym, że Kulczyk w rozmowie z Ałganowem powoływał się na Pierwszego. Następnego dnia powstaje notatka z tego spotkania.Zaraz po odtajnieniu notatek AW Kulczyk bardzo się awanturował, że notatki są sfałszowane bo on nazwisk nie podawał, taką też wersję przedstawiał pod przysięgą komisji śledczej a jego doradca inwestycyjny i współbiesiadnik Marek Modecki spekulował w Polityce, że "Kulczyk poszedł i nagadał na Giereja i Kaczmarka, bo był na nich zły". Żagiel zeznał, że nazwisko Gierej i Kaczmarek w ogóle nie padło (bez sprawdzania zaryzykuję, że Kuna zeznał dokładnie to samo). Jeśli odrzucimy wersję, że nasze służby specjalne chciały rękami Kulczyka rozprawić się z Kaczmarkiem i dlatego go wsadziły Kulczykowi w usta (wersja całkowicie nieprawdopodobna) to wychodzi na to, że albo Ałganow wykorzystał sobie Kulczyka jako nieświadomego roznosiciela plotki, żeby zaszkodzić Kaczmarkowi i Gierejowi (mało prawdopodobne bo nie wiadomo jaki interes miałby w tym Ałganow i dlaczego miałby myśleć, że Kulczyk poleci zwierzyć się służbom ze swoich obiadów ze szpiegiem), albo jest to chytra intryga Kulczyka, żeby się pozbyć Kaczmarka i Giereja. I ja tę wersję biorę bo mi się ładnie składa. Kulczyk był na Kaczmarka i Giereja od dawna cięty, po rozmowie w Wiedniu wymyślił (a miał na myślenie tydzień, mógł kombinować i konsultować do woli), że nagada na Giereja. Nagadał Barcikowskiemu. Potem Siemiątkowskiemu dorzucił jeszcze Kaczmarka (może zauważył, że sam Gierej nie poruszył Millera z Barcikowskim). Jak wypłynęły notatki, trochę się wystraszył i zaczął je kwestionować, a jego doradca Modecki chlapnął w Polityce, że "Ałganow powiedział coś o kosztach, ale na pewno nie powiedział: Gierej i Karczmarek wzięli 5 mln dolarów". Prawdopodobnie Modecki niechcący zdradził prawdę. Co ciekawe, jak tylko ukazał się raport Giertycha, Modecki usiłował się pod niego podczepić mówiąc w dziwnym wywiadzie "On [Giertych] źle identyfikuje tę grupę [chodzi o grupę, która chciała sprzedać sektor energetyczny Rosjanom - to o czym pisze Giertych w swoim raporcie]. To nie Kulczyk i Miller chcieli sprzedać Rafinerię Gdańską Łukoilowi, lecz Ministerstwo Skarbu i Nafta Polska". Jest to raczej jednoznaczne oskarżenie Kaczmarka i Giereja. Pozostaje jeszcze sprawa trzeciej notatki, tej gdzie nie ma nic o Kaczmarku i Giereju, jest za to o Pierwszym. Informatorem naszego wywiadu musiał być chyba ktoś kto był na wiedeńskim obiedzie (bardzo dużo szczegółów). Ta notatka tak bardzo się różni od notatek Kulczyka i wersji jego obozu, że bardziej prawdopodobne wydaje się, że to Kuna lub Żagiel byli informatorami naszego wywiadu. Ta notatka jest z różnych względów ciekawa, na przykład ten fragment: "Z uzyskanych informacji wynika, iż W. Ałganow nie posiadał pełnomocnictw "ŁUKOIL" na prowadzenie rozmów w w/wym. sprawie [zakupu Rafinerii mimo formalnego zamknięcia sprawy]. Wziął w niej udział z uwagi na przyszłe możliwe zyski za pośrednictwo" - moim zdaniem z tego wynika, że w ocenie informatora wiedeńskie spotkanie od początku wcale nie było o energii a o Rafinerii. Zresztą cała notatka jest wyłącznie o Rafinerii. Jeśli wierzyć Modeckiemu, że Kaczmarek i Gierej chcieli sprzedać nasz sektor paliwowy Rosjanom, to Kulczyk chciał ten interes przejąć, a do tego było mu potrzebne skompromitowanie Kaczmarka, być może plotki o łapówce miały nie tylko wykluczyć Kaczmarka i Giereja, ale także otworzyć na nowo prywatyzację Rafinerii (jako pretekst, że była nieuczciwa).  Myślę, że wiele wyjaśniłyby bilingi Kulczyka i dworu Kwaśniewskiego (dziwne zachowanie Ungiera) z okresu pomiędzy Wiedniem a spotkaniem z Barcikowskim i między spotkaniem z Barcikowskim a spotkaniem z Siemiątkowskim. Dobrze by było też przyjrzeć się co robiła ABW po 25 lipca, czy jakiekolwiek działania zostały podjęte w celu wyjaśnienia sprawy, czy po prostu notatka sobie leżała w charakterze wygodnego haka na czarną godzinę. Bo zachowanie Barcikowskiego jest bardzo dziwne - ABW ma uprawnienia śledcze i można było Kulczyka normalnie przesłuchać do protokołu, Barcikowski zaś zachował się tak jakby od początku nie miał zamiaru nijak wykorzystać zeznań Kulczyka - nie utrwalił rozmowy, nie wezwał świadka, nie protokołował. W tych trzech notatkach ekipa Millera miała haki na wszystkich - Kulczyka, Pierwszego, Kaczmarka, Giereja i w zależności od tego której notatki i jak by użyli, mogli dowolnie rozgrywać. Gdyby udało się wykazać, że ani ABW, ani AW nic nie robiły w sprawie wiedeńskiego spotkania, byłby to dowód, że notatki miały wyłącznie charakter haków. Ten wpis to rozpaczliwa próba wciągnięcia się z powrotem w aferę Orlenu ale widać mi teczki mocno zaszkodziły bo nie bardzo nawet pamiętam na czym stanęło z Orlenem przed Wildsteinem. Na dodatek chyba się powtarzam. 