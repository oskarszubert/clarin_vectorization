Andrzej Czuma: Przyznam, że nie pamiętam tak zupełnie w tej chwili  dokładnie jakimi instrumentami dysponuje komornik, który ma za sobą  prawomocne orzeczenie sądowe. Przyznam, że nie wiem czy najpierw  powinien firmę ochroniarską czy policję. Myślę, że on chciał to zrobić  bardzo jawnie, uczciwie i na oczach całej publiczności a nie nocą,  chyłkiem i to mu się chwali. (...) Ochroniarze zachowywali się wtedy ostrzej, kiedy byli obrzucani kamieniami, znieważani, lżeni. Oni działali w interesie ogółu. (...) Zostali opluci, zostali opluci, znieważani i uderzani kamieniami. Mieli prawo się bronić. Minister Czuma nie przestaje mnie zadziwiać, jestem pod wrażeniem beztroski potraktował tak bulwersującą sprawę, która przecież jest przedmiotem śledztwa jego podwładnych, ostrożność w wypowiedziach jest zatem szczególnie wskazana, ktoś bowiem może ministrowi zarzucić, że takimi publicznymi deklaracjami przedwcześnie rozstrzyga o winie lub jej braku. Minister nie wie lub nie pamięta co może komornik. I to jest szokujące. Minister też człowiek, ma prawo czegoś nie wiedzieć lub nie pamiętać ale przecież nie został zaskoczony tym pytaniem bo sprawą pacyfikacji KDT media żyją od tygodnia. Było mnóstwo czasu, żeby dokładnie sprawdzić (lub sobie przypomnieć) jakie uprawnienia ma komornik. I były ku temu powody bo już w momencie samej pacyfikacji prawnicy podnosili wątpliwości wokół tego czy komornik  działał zgodnie z prawem. Kto jak kto ale minister sprawiedliwości powinien po tygodniu wałkowania tej sprawy znać na wyrywki uprawnienia komornika. Tymczasem on przyszedł do studia nieprzygotowany do rozmawiania o konkretach, choć naprawdę jest o czym. Tylko czy ktoś kto się nie przygotował powinien wypowiadać się tak stanowczo o winie lub jej braku?Minister usprawiedliwia ochroniarzy. I to też jest szokujące. Nie tylko dlatego, że każdy kto oglądał pacyfikację KDT musiał sobie zadać pytanie czy to naprawdę było zgodne z prawem. Przede wszystkim dlatego, że w tej sprawie jasności nie mieli nawet prawnicy, których trudno posądzić o bezkrytyczne sprzyjanie kupcom, jak choćby poprzednik ministra Czumy czy Helsińska Fundacja Praw Człowieka. Zbigniew Ćwiąkalski: W pewnych sytuacjach można użyć środków przymusu, ale prawo bardzo wyraźnie określa w jakich okolicznościach, i kto może ich użyć. Komornik nie może użyć gazu, chyba że byłaby to obrona konieczna. Podobnie ochroniarze agencji ochrony. Policja ma szersze uprawnienia niż ochroniarze. I to ona jest uprawniona do używania środków przymusu.Helsińska Fundacja Praw Człowieka: Na podstawie relacji obserwatorów z ramienia Helsińskiej Fundacji Praw Człowieka obecnych na miejscu zdarzenia, a także w oparciu o relacje mediów możemy sądzić, że w czasie prowadzonych czynności egzekucyjnych, charakter działań podjętych przez pracowników agencji ochrony "Zubrzycki" nie spełniał przesłanek, które usprawiedliwiałyby użycie przez pracowników ochrony środków przymusu bezpośredniego.Jeśli pojawiły się poważne zastrzeżenia wobec samego zatrudnienia ochroniarzy a także ich zachowania na miejscu, jeśli sytuacja jest tak niejednoznaczna, stanowcze wypowiadanie się o winie (w tym przypadku o jej braku) gdy podlegli ministrowi prokuratorzy jeszcze na dobre nie ruszyli ze śledztwem, jest nie na miejscu. A w Polsce, gdzie prokuratorzy mają nadmierną skłonność do zgadywania życzeń przełożonych zanim ci  zdążą je wypowiedzieć, może faktycznie przesądzić o decyzji śledczych. Bo czy można sobie wyobrazić, że prowadzący sprawę prokurator odważy się teraz na decyzję podważającą to co publicznie w mediach deklarował jego szef? Tymczasem o tym, że sprawa budzi wątpliwości świadczy fakt, że MSWiA zleciło kontrolę w Agencji Zubrzycki i można było poczekać na jej wyniki, żeby uniknąć niezręczności jeśli się ministerialna kontrola jednak dopatrzy nieprawidłowości. Nie mówiąc już o tym, że można było przynajmniej odnieść się - ale konkretnie, argumentami prawnymi a nie emocjonalnymi - do poważnych przecież zarzutów stawianych komornikowi i ochroniarzom. Helsińska Fundacja Praw Człowieka do Ministra Spraw Wewnętrznych 