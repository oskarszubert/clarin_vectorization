Dariusz Fikus nie był agentem SB, wynika ze zgromadzonych w IPN materiałów. To bardzo dobra wiadomość i na tej konstatacji właściwie można by skończyć ale sprawa Fikusa to ciekawy przykład lustracyjnego scenariusza.Były sekretarz redakcji Tysola, Krzysztof Wyszkowski, jako pokrzywdzony dostał z IPN-u swoją teczkę, znalazł tam kilka ksywek agentów i na własną rękę próbował je rozszyfrować, a to co rozszyfrował, mniej lub bardziej publicznie ogłaszał (informacje o Niezabitowskiej jako "Nowaku" dotarły do IPN-u właśnie od Wyszkowskiego). A ponieważ w przypadku "Nowaka" Wyszkowski trafił, jego podejrzenia w stosunku do Fikusa od razu wydały się bardziej wiarygodne. Choć nadal były to tylko podejrzenia, bo IPN nie odtajnił wszystkich pseudonimów występujących w teczce Wyszkowskiego. Sprawa zrobiła się głośna, zareagowała Rzepa, szczęśliwie wszystko się dobrze skończyło, ale tylko dlatego, że a) Wyszkowski oskarżył Fikusa wystarczająco głośno, b) Fikus był osobą powszechnie znaną i było komu stanąć w jego obronie, c) sprawa była takiego kalibru, że IPN zadziałał błyskawicznie, swoje ustalenia ogłosił publicznie, a media je opublikowały. Gdyby któryś z tych warunków nie zaistniał, gdyby Fikus był na przykład nieznanym szerszej publiczności aptekarzem, plotki o jego esbeckiej przeszłości krążyłby sobie w najlepsze, przez nikogo nie niepokojone, a rodzina mogłaby się o tym nigdy nie dowiedzieć, zresztą nawet gdyby się dowiedziała, nie bardzo miałaby się jak bronić, bo przecież nikt ogłoszenia w gazecie zamieszczać nie będzie.  Ustawa o IPN daje pokrzywdzonym ogromną władzę. Dostaję swoją teczkę, której nikt oprócz mnie nie zna (a więc nie jest w stanie zweryfikować informacji jakie według swojego uznania będę dawkować, co stawia mnie w wyjątkowo wygodnej pozycji wyroczni), mogę zatem do woli rzucać podejrzenia na kogo mi się zechce i nie ma przede mną obrony. Jeśli więc jestem głupia i błędnie rozszyfruję pseudonim ze swojej teczki, albo podła i chcę kogoś zniszczyć, moja ofiara jest prawie bez szans. Jedyną radą jest powszechny dostęp do teczek, tak, żeby każdy mógł zweryfikować wiarygodność informacji o kolejnych nazwiskach TW. Dzisiaj nie ma już wyboru między lustracją a brakiem lustracji, możemy jedynie wybierać między lustracją powszechną a dziką. Dzisiejsza ustawa sprzyja dzikiej lustracji, bo wiedza o zawartości teczki jest dostępna tylko jednej osobie - pokrzywdzonemu, który może tą wiedzą dowolnie manipulować, krzywdząc innych bardziej niż krzywdziłoby otwarcie archiwów. Jak mają się bronić lustrowani tak albo tak? Im szerzej otwarte archiwa, tym mniejsze możliwości fałszywych oskarżeń, a większe obrony, ale tego nie chcą zauważyć przeciwnicy otwarcia archiwum. Dzisiejsza ustawa wcale nie chroni przed powtórnym skrzywdzeniem ludzi złamanych przez bezpiekę, bo przecież umożliwia pokrzywdzonym dowolne wykorzystywanie informacji z teczek, argument o zapobieganiu wrzucania do jednego worka o tyle się nie broni, że wrzucać można i przy obecnej ustawie, tyle, że przy obecnej ustawie nie ma jak się bronić przed osądem opinii publicznej, która wszystko dostaje z drugiej ręki. 