Tadeusz Mazowiecki: "Chodzi nam głównie o wyrugowanie nienawiści z życia politycznego. To ważniejsze niż poprawienie tego czy owego w konstytucji czy w instytucjach państwa"Tak jest, panie premierze. naprawa państwa i jego instytucji może poczekać, w końcu gnije już tyle lat więc jak pognije jeszcze trochę to się nic nie stanie. A my tymczasem zajmijmy się walką z nienawiścią, tropienie nienawiści i rozprawianie o niej jest łatwiejsze i przyjemniejsze. Społeczeństwo na pewno doceni trafną diagnozę i wybór priorytetów.  Czekamy na jakiś pakiet ustaw antynienawistnych, bo przecież jeśli głównie rugowaniem nienawiści się macie zająć to chyba nie będziecie tego samymi apelami robić. Tę waszą krucjatę przeciw nienawiści proponuję zacząć od pewnego środowiska, które na polu krzewienia nienawiści i agresji w debacie publicznej ma ostatnio spore zasługi, na dodatek nie zna umiaru w radykalizacji i strasznie się uskrajnia. Nie mają na razie żadnego programu więc zastępują go niewybrednymi atakami - głównie personalnymi - na przeciwników politycznych, a jak ci za dużo mówią, to każą im się zamknąć, na szczęście do rękoczynów doszło tylko raz i dawno więc jest nadzieja, że do przemocy fizycznej nie dojdzie. Wbrew pozorom to zagorzali lustratorzy, wyznają zasadę dziedziczenia win więc trzydziestoletniemu politykowi uporczywie wypominają grzechy ojca z czasów kiedy ten (syn, nie ojciec) miał dziesięć lat, potrafią także publicznie oskarżyć powszechnie szanowaną profesor o wsadzenie jednego z nich do więzienia. Nie ma litości. Ich medialni sojusznicy wyzywają oponentów od "motłochu" i "hołoty gardującej w internecie", lubią też od czasu do czasu dopaść jakąś ofiarę i metodycznie ją niszczyć, o czym wiele mógłby powiedzieć sędzia Nizieński, nazwany swego czasu "politycznym sojusznikiem UB". Są śmieszni i odjechani, zero kontaktu z rzeczywistością. No i mają strasznego pecha, że informacja o tym, że ich głównym celem jest walka z nienawiścią a naprawa państwa to jak starczy czasu, ukazała się akurat tego dnia kiedy TVN opublikował taśmę Chronowskiego po której normalnemu człowiekowi włosy stają dęba. Ale "partia umiaru i rozsądku" się takimi bzdurami nie przejmuje bo jej największą troską jest dziś "żyleta Rokity, maczuga Giertycha i dwie brzytwy braci Kaczyńskich". Bawcie się tak dalej panowie. 