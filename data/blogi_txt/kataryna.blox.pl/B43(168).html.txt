Ewa Kulesza o Kieresie: "Tak, ale przeproszenie wszystkich to jest troszkę za mało na wysokiego urzędnika, który nie tylko złamał prawo, naraził na pewien koszt moralny tysiące ludzi i naraził na dodatkowe koszty skarb państwa, nie taka jest odpowiedzialność wysokiego urzędnika państwowego."Szkoda, że pani Kuleszowa nie poszła dalej i nie powiedziała wprost jaką odpowiedzialność powinien ponieść Kieres, możemy się tylko domyślać, że chodzi o dymisję. Na miejscu pani Kuleszowej powstrzymałabym się jednak od takich komentarzy, żeby ktoś nie pomyślał, że jest jakiś związek między tymi sugestiami a faktem, że po dymisji prezesa, osobisty mąż pani Kuleszowej byłby jednym z trzech kandydatów na schedę po Kieresie, najpierw jako p.o. a potem z rozpędu na kolejną kadencję. Tego rodzaju wnioski pokontrolne nie należą chyba do kompetencji GIODO i nie bardzo wiadomo w jakim trybie pani Kuleszowa je zgłasza. Może zamiast zwalniać Kieresa pani Kuleszowa by sobie zrobiła rachunek sumienia - jak to się stało, że dopiero po takim skandalu GIODO się zainteresowało danymi w IPN-ie. Niespodziewanie (?) do akcji oczyszczania IPN-u z niekompetentnych pracowników włączył się prokurator i wszczął śledztwo w celu ustalenia kto listę skopiował i kto jej przed kopiowaniem nie zabezpieczył. Olejnik trzy tygodnie temu zapowiedział, że szuka paragrafu i chyba znalazł bo przecież nie tropiłby teraz sprawcy czynu niebędącego przestępstwem, ciekawe co to za paragraf i ile grozi nieszczęśnikowi. A przy okazji, czy ktoś pamięta śledztwo w sprawach licznych przecieków z prokuratury? Czy Kuleszowa i prokurator zajmowali się wyciekiem bilingów przy sprawie Rywina? Wywiad z Kuleszową.IPN odpiera zarzuty GIODO. 