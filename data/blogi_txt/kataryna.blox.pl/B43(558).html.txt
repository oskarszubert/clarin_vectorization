Małgorzata Solecka, Rzeczpospolita: "Szeremietiew nie tylko się w środę bronił, ale również atakował. - Podczas rozmowy z autorami tekstu czułem się jak w czasie przesłuchań przez Służbę Bezpieczeństwa - mówił. (...) Teza - publikacja sprzed czterech lat - nie znalazła do tej pory sądowego finału, ale człowiek formalnie niewinny już został osądzony. W domyśle - przez dziennikarzy "Rzeczpospolitej" i opinię publiczną. Piotr Pytlakowski nie zadał sobie trudu poproszenia autorów tekstu z lipca 2001 roku o komentarz ani o informacje - choćby dotyczące pracy nad tekstem. Jedyną próbę kontaktu z Anną Marszałek podjął Sylwester Latkowski, przysyłając w poniedziałek po 23.00 SMS z prywatną sugestią, że może skomentować wypowiedzi Szeremietiewa przez telefon. Program "Konfrontacje" ma wybitnie autorski charakter. Treści tam prezentowane i zapraszani goście nie pierwszy raz budzą kontrowersje. Nie jest to jednak prywatne medium, lecz telewizja publiczna. Jeśli autor programu łamie zasady etyki dziennikarskiej i stronniczo przedstawia problem, a zaproszeni przez niego goście rzucają na nieobecne w studiu, pozbawione szans obrony osoby poważne oskarżenia, telewizja publiczna jest za to w pełni odpowiedzialna."Małgorzata Solecka jest kierownikiem działu krajowego Rzeczpospolitej a komentarz (zatytułowany zresztą "Naruszone prawo") dotyczy środowego programu Latkowskiego "Konfrontacja" poświęconego głośnej sprawie Szeremietiewa, która zaczęła się od artykułu Anny Marszałek i Bertolda Kittela "Kasjer z Ministerstwa Obrony". "Jedyną próbę kontaktu z Anną Marszałek podjął Sylwester Latkowski, przysyłając w poniedziałek po 23.00 SMS z prywatną sugestią, że może skomentować wypowiedzi Szeremietiewa przez telefon. (...) Jeśli autor programu łamie zasady etyki dziennikarskiej i stronniczo przedstawia problem, a zaproszeni przez niego goście rzucają na nieobecne w studiu, pozbawione szans obrony osoby poważne oskarżenia...". Ja też bym wolała, żeby w programie wzięli udział autorzy omawianego w nim artykułu ale jeśli im tak zależało to dlaczego nie przyjęli propozycji Latkowskiego? A oburzonej redaktor Soleckiej proponuję, żeby poszukała w artykule "Kasjer z Ministerstwa Obrony" wypowiedzi Zbigniewa Farmusa, negatywnego bohatera artykułu. Surprise, surprise, wypowiedzi Farmusa nie ma. Podobno się nie dało ("Mimo prób nie udało nam się porozmawiać ze Zbigniewem Farmusem. W czasie wywiadu z Romualdem Szeremietiewem nie było go w budynku. Wiceminister poproszony o kontakt z jego asystentem stwierdził, że Farmus "nie lubi rozmawiać z dziennikarzami". Bez reakcji pozostało także nagranie wiadomości na telefon komórkowy Farmusa z prośbą o kontakt. Na faks wysłany przez naszą redakcję do sekretariatu wiceministra otrzymaliśmy odpowiedź od rzecznika prasowego Szeremietiewa, że Zbigniew Farmus nie może skontaktować z nami, bo "przebywa obecnie na urlopie, a jego powrót do pracy planowany jest w drugim tygodniu sierpnia br." - nie było gościa w budynku a potem był na urlopie czyli siła wyższa). Autorzy cytują mnóstwo osób, niestety wszystkie poza Szeremietiewem anonimowe, Farmusa obsmarowują zgodnie "poseł AWS", "człowiek związany z tym zakładem [WZL w Bydgoszczy]", "przedstawiciel jednego ze światowych koncernów", "świadek spotkania", "przedstawiciel znanej polskiej firmy handlującej bronią", "doradca prezesa jednej z największych firm handlujących bronią", "polityk, współpracownik Lecha Wałęsy" oraz "znany poseł SLD", brakuje tylko słowa od głównego oskarżonego, no ale nie było go w budynku więc nie ma sprawy, prawda pani Małgorzato? "Program "Konfrontacje" ma wybitnie autorski charakter. Treści tam prezentowane i zapraszani goście nie pierwszy raz budzą kontrowersje". Budzą kontrowersje? Serio? To dlaczego te obudzone kontrowersje nie wychodzą poza redakcje? Dlaczego nigdzie nie znalazłam żadnego komentarza ani polemiki? Totalne zamilczanie choć Latkowski porusza rzeczy superważne dla świata mediów. Nawet dzisiaj pani Solecka ani słowem nie odnosi się do meritum tylko strofuje Latkowskiego bo nieelegancko zaprosił. I pewnie nie doczekamy się rzeczowej odpowiedzi na treści z "Konfrontacji" tak jak nie doczekaliśmy się żadnej reakcji "środowiska" na poprzednie odcinki, gdzie przecież pojawiały się wątki szokujące, jak sprawa pewnego dziennikarza czy kuszenia prokuratora Kaczmarka. Jeśli te programy budzą kontrowersje to dlaczego zamiast burzy w mediach mamy głuchą ciszę? Bo Latkowski łamie tabu?   Trochę o sprawie Szeremietiewa: Małgorzata Solecka "Naruszone prawo", Marszałek i Kittel "Kasjer z Ministerstwa Obrony", Blog Latkowskiego, "Konfrontacja" - obejrzyj tutaj, "Nie" się wycofuje, Stanisław Remuszko "Dług honorowy", Trochę wieści z procesw w relacjach "Nie", Spis artykułów w "Nie". 