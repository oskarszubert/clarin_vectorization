PO i PiS powinny teraz skontrować SLD i na wniosek o wykluczenie Wassermana i Miodowicza odpowiedzieć wnioskiem o zastąpienie Miodowicza Rokitą i Wassermana Ziobrą. Taki ruch skutecznie zamknąłby twarz SLD bo obnażyłby prawdziwy cel wniosków o wykluczenie - jeśli faktycznie są powody merytoryczne, to SLD powinno być obojętne kto zastąpi wykluczonych. Ale jeśli te rzekome powody merytoryczne to tylko pretekst i chodzi o rycie pod komisją, to SLD się szybko z wniosków wycofa bo cena za nieznaczne zyskanie na czasie i wywołanie krótkotrwałej zadymy byłaby zdecydowanie za wysoka. Ta komisja radzi sobie i bez talentu Rokity, z nim w składzie SLD byłoby bez szans. SLD gra wnioskami o wykluczenie i opozycja powinna rozważyć czy nie opłaca jej się tej gry podjąć, choćby opowiadając w mediach, że jest skłonna zgodzić się na wymianę pod warunkiem, że będzie mogła wymienić na Rokitę i Ziobro. I niech się teraz SLD martwi jak z zachowaniem twarzy wycofać się z pochopnego wniosku. SLD szarżuje, opozycja powinna poblefować - nie po to, żeby się pobawić ale dlatego, że komisja jest nad przepaścią i aby się obronić musi grać trochę bardziej ofensywnie, zwłaszcza, że to zagranie SLD można wykorzystać przeciwko SLD. Zgodzić się z nimi ale tak, żeby im w pięty poszło, bo gdyby PO zadeklarowała "OK, my co prawda nie zgadzamy się z zarzutami pod adresem posła Miodowicza ale w trosce o spokój komisji, oraz ucięcie tego gorszącego sporu, łaskawie zgadzamy się wymienić posła Miodowicza na posła Rokitę", zostawiłaby SLD z wyborem - zgodzić się i dać się Rokicie pogrzebać czy nie zgodzić się i się skompromitować. A w każdym scenariuszu punktowałaby Platforma.Błędem jest branie teraz wszystkiego na przeczekanie, SLD wyraźnie ma plan i jak opozycja nie pomyśli nad swoim, będzie grała tak jak jej SLD pozwala. Samowykluczenie się Różańskiego jest przygrywką do akcji "teraz Giertych" i planowanej zadymy pod hasłem "o Giertychu, co nie jest tak uczciwy jak Różański, bo nie wykluczył się z Kulczyka". Lewica jest gotowa na wszystko i kto wie czym jeszcze zagra, dlatego nie można dopuścić, żeby się rozkręciła. Wczorajsze "przesłuchania wzajemne", kiedy komisja przesłuchiwała Millera a w tym samym czasie ludzie Millera w rewanżu przesłuchiwali ludzi komisji pokazują, że jeszcze niejedno może się zdarzyć. Barcikowski co prawda coś tam esemesami tłumaczył ale nie wierzę, że ta zbieżność w czasie to czysty przypadek bo świadczyłoby to o niewyobrażalnej wręcz głupocie i bezmyślności ludzi służb, którzy nie zauważają dwuznaczności takiej sytuacji. Wczoraj była sobota, dzień wolny od pracy i o ile rozumiem, że służby pracują świątek piątek, to przecież idąc do sejmu w dzień wolny od pracy musieli się upewnić, że kogoś tam zastaną. Nie wpadli przypadkiem, po drodze, jak Kulczyk do kancelarii premiera, tylko planowali to z wyprzedzeniem i jeśli nikomu przez ten czas nie wpadło do głowy przełożyć to na dzień inny niż dzień zeznań Millera, to mamy w służbach matołków, którzy niechcący narazili ABW na zarzut organizowania politycznej prowokacji. Nie można także lekceważyć gróźb Barcikowskiego o zaprzestaniu przesyłania komisji tajnych materiałów. Barcikowski zapowiedział to po ostatnim artykule w "Życiu" gdzie przedrukowano dwie notatki UOP-u z 2002 roku. Bardzo wygodny pretekst, zważywszy, że nie ma żadnych przesłanek, że notatki wypłynęły z komisji a nie z ABW. Teraz tylko wypuścić do mediów 2 lub 3 niegroźne dokumenty i ogłosić "Ostrzegałem! Nic więcej komisji nie damy". 