Po poprzednim wpisie odezwało się moje sumienie i skarciło za czepianie się dziennikarzy Rzepy bez sprawdzenia czy i co wtedy pisali. Przyznaję, polegałam wyłącznie na swojej pamięci, zakładając, że taka gruba sprawa by mi nie umknęła. Ale w końcu tyle się wtedy działo, mogłam coś przegapić. Może faktycznie to o czym pisała przedwczoraj Anna Marszałek było nam - czytelnikom - szczegółowo relacjonowane już wtedy a tylko zawodna pamięć płata figle. Anna Marszałek napisała:"Wczorajszy "Dziennik" ujawnił, że jeden z najbogatszych Polaków  Aleksander Gudzowaty był w maju 2003 roku nakłaniany przez bliskich  znajomych polityków lewicy do zapłacenia synowi Millera od jednego do trzech milionów dolarów łapówki. Już w 2003 r. dziennikarze sprawdzali te informacje. Służby specjalne  i politycy SLD z obozu Millera robili jednak wówczas wszystko, żeby  przeszkodzić w publikacjach na temat syna premiera. Kiedy dziennikarze pytali kierownictwo ABW i WSI, czy sprawdzają informacje o korumpowaniu  juniora - jak go powszechnie nazywano - słyszeli, że to wyłącznie  plotki.(...) W 2003 roku dziennikarze "Rz" Paweł Reszka i Michał  Majewski zaczęli sprawdzać informacje o młodym Millerze. Wystarczyło  kilka rozmów o juniorze, żeby wiadomość rozniosła się w środowisku  mediów i polityków. Związana z SLD i Leszkiem Millerem "Trybuna"  napisała wtedy na pierwszej stronie szkalujący dziennikarzy artykuł.  Politycy opozycyjni sugerowali dziennikarzom "Rz", że na redakcję zostały nasłane służby specjalne. - Miałem wrażenie, że ktoś idzie krok przed nami i myli tropy. Nie  mam jednak żadnych dowodów, że były to służby - mówi teraz Paweł  Reszka. Michał Majewski, współautor tekstów w "Dzienniku" o planowanym obaleniu Leszka Millera w 2003 r. oraz o żądaniu łapówki dla juniora,  uważa, że syna Millera chroniło wówczas środowisko ludzi służb  specjalnych." Przejrzałam dzisiaj archiwum Rzepy z 2003 roku i nie znalazłam żadnego tekstu opisującego to co podobno dziennikarze już wtedy sprawdzali i wiedzieli. Nie ma też oczywiście nic o problemach dziennikarzy ze służbami specjalnymi. Syn Millera pojawia się w tekstach Rzepy z 2003 roku trzykrotnie."16 stycznia 2003. "Nie" w plotkarskiej rubryce pisze, że za propozycją Rywina może się  kryć syn premiera, Leszek Miller junior. - Każdy, kto zna rodzinną  naturę premiera, wie, że krzywdy wyrządzonej swemu pierworodnemu Miller by nie wybaczył. Rywin wykalkulował, że lepiej dać się czołgać na  oczach całej Polski, niż zadrasnąć juniora, bo wtedy senior by go  wykończył. W sprawie tego, czy senior wie, że junior próbował po  dziecięcemu rozegrać taką grę, zdania są podzielone - pisze tygodnik." (Michał Majewski "Afera blisko premiera", 25 kwietnia 2003)"Barański napisał wczoraj, że "Rzeczpospolita" dostała zlecenie na  syna premiera. (...) Jak przystało na wieloletniego mistrza nagonki i obławy Barański  utrzymał się w poetyce myśliwsko-policyjnej. "Żeby trafić starego  strzelą do młodego. Polowanie trwa" tak zatytułowany jest tekst o tym,  że "Rzeczpospolita" ładuje już dwururkę młodym Millerem, aby jeszcze  przed kongresem SLD wystrzelić i trafić starego między poroża.  (...) "Cyngle krążą po mieście" - pisze ze zgrozą Barański. Cyngle z  "Rzeczpospolitej", gazety, która "afery wykrywa seriami godnymi co  najmniej będącego na wyposażeniu służb specjalnych pistoletu  glauberyt". (Maciej Rybiński "Niech ryczy z bólu ranny łoś", 29 maja 2003)"Niemiłą przygodę z Huszczą w roli głównej miał w swoim czasie Wiesław  Kaczmarek: - W zeszłym roku, krótko przed odwołaniem mnie ze stanowiska ministra skarbu, byłem u premiera Millera. Referowałem mu plany reform  w przemyśle stoczniowym. Na koniec powiedziałem: "Leszku, czekam na  twoją opinię w ciągu dwóch tygodni. To wszystko, do zobaczenia".  Premier odparł: "Jeszcze jedna sprawa. Chcę cię zapewnić, że Jan  Kulczyk nie kupił mieszkania i samochodu mojemu synowi". Byłem  zaskoczony. Spytałem, dlaczego mi o tym mówi. Miller odpowiedział:  "Słyszałem, że ta informacja wyszła od ciebie". Wyjaśniłem premierowi,  jak ta sprawa wyglądała naprawdę: Któregoś razu czekałem w sekretariacie Klubu SLD na spotkanie z Jerzym Jaskiernią. Dosiadł się  do mnie Huszcza i poradził: "Nie walcz z Kulczykiem, bo to nie ma  sensu. On jest potężny, ma świetne układy, kupił synowi Leszka  mieszkanie i samochód". Premier, słysząc to, zaklął siarczyście i  powiedział, że porozmawia z Huszczą. Po kilku dniach zapytałem, czy  rozmawiał. Premier odparł: "Rozmawiałem. Huszcza powiedział mi, że o  samochodzie i domu usłyszał od ciebie". Byłem w szoku, bo to było  ewidentne kłamstwo. Niedługo po tej rozmowie zostałem zdymisjonowany,  bez podania przyczyny." (Michał Majewski "Nietykalny", 27 grudnia 2003)Opisanej w Dzienniku intrygi bezpośrednio dotyczy tylko prześmiewczy felieton Macieja Rybińskiego komentującego doniesienia Trybuny, który trudno uznać za efekt dziennikarskiego śledztwa, bo też Rybiński śledczym nie jest. Poważnego potraktowania doniesienia Trybuny się nie doczekały choć po trzech latach dowiadujemy się z Dziennika, że jakieś plotki o młodym Millerze faktycznie były, a z Rzepy, że nawet zostały zbadane przez jej dziennikarzy. Tyle, że w żadnym z trzech artykułów w których pojawia się młody Miller w łapówkarskim kontekście nie widzę niczego o czym pisze Anna Marszałek. Żadnych zachodów służb specjalnych i polityków SLD, żadnych szykan wobec dziennikarzy, no i oczywiście żadnych dziennikarskich ustaleń, nawet śladu dziennikarskiego śledztwa o którym wspomina Anna Marszałek. Anna Marszałek pisze "Służby specjalne  i politycy SLD z obozu Millera robili jednak wówczas wszystko, żeby  przeszkodzić w publikacjach na temat syna premiera. (...) Politycy opozycyjni sugerowali dziennikarzom "Rz", że na redakcję  zostały nasłane służby specjalne (...) syna Millera chroniło wówczas środowisko ludzi służb specjalnych". Biorąc pod uwagę niezwykle skromny, by nie powiedzieć żaden, urobek dziennikarzy śledczych Rzepy w sprawie młodego Millera widać, że ochrona była nad podziw skuteczna. Przez trzy lata. Ani media, ani komisja śledcza, ani politycy nie podchwycili tego tematu. Nie inaczej będzie teraz, już widać, że znowu nikt tematu nie pociągnie, nawet cytując Dziennik gazety pomijają wątek prezia, wyciszania sprawy i niszczenia dokumentów. Anna Marszałek też o tym nie wspomina. Wbrew pozorom niewiele się w mediach zmieniło, nasz światek medialny nadal najlepiej oddają słowa Ryszarda Bugaja: "Dramat dla wolności słowa zaczyna się nie wtedy,  gdy jedne media jakąś sprawę nagłaśniają, inne zaś ją przemilczają,  lecz wtedy, gdy zdecydowana większość mediów to samo nagłaśnia i to  samo przemilcza." 