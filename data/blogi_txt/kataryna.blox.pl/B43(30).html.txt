W dzisiejszej Wyborczej nowy trop na temat wiedeńskich rozmów Kulczyk-Ałganow. Otóż Ałganow podobno szykował prowokację wymierzoną w Kwaśniewskiego, preparując w imieniu Rosjan haki na naszego prezydenta. Tajemniczy informator Gazety przekonuje, że w rozmowie z Ałganowem Kulczyk wcale nie powoływał się na Kwaśniewskiego a Ałganow to sobie wymyślił, żeby mieć haka na prezydenta. W tym celu okłamał swoich współpracowników - Kunę i Żagla - co do treści rozmowy z Kulczykiem, wiedząc, że za ich pośrednictwem sprawa dotrze do polskiego wywiadu. Piękna bajeczka, w której i prezydent, i Kulczyk są ofiarą podłych knowań Ałganowa. Akurat! Jeszcze wczoraj Gazeta informowała, że w raporcie jaki dostał prezydent wkrótce po spotkaniu Kulczyk- Ałganow była informacja o tym, że Kulczyk się powoływał na prezydenta. Sam prezydent bagatelizował raport nazywając go "mało wartościowym" (widać taki nawyk, liścik od Rywina też wydał mu się nieciekawy). To jest zresztą o tyle ciekawe, że ta druga notatka, ta której prezydent nie wierzy, została podobno sporządzona przez oficera wywiadu więc akurat w kwestii tego co powiedział Kulczyk może być bardziej wiarygodna, bo jest oczywiste, że Siemiątkowskiemu Kulczyk nie musiał powiedzieć wszystkiego, zwłaszcza zaś nie musiał mu mówić tego co go stawia w niekorzystnym świetle (czyli tego, że się powoływał na poparcie prezydenta), natomiast oficer wywiadu po prostu zrelacjonował rozmowę. Według niektórych mediów ta relacja jest tak dokładna, że być może powstała na podstawie nagrania rozmowy Ałganow-Kulczyk, i to by była dopiero ciekawostka. Kogo i dlaczego w Wiedniu śledziły służby specjalne. Czuchnowski zamiast bezkrytycznie powtarzać bajeczki jakie mu opowiadają agenci (bo kto?) powinien się zastanowić i czytelnikowi wyjaśnić na czym niby ta prowokacja wobec Kwaśniewskiego miałaby polegać? Ałganow okłamał Kunę i Żagla, bo chciał żeby ci donieśli Siemiątkowskiemu, że Kwaśniewski się w sprzedaż rafinerii zaangażował? I co dalej z tą prowokacją i preparowaniem haków? Siemiątkowski szantażuje Kwaśniewskiego? Donosi na niego mediom? To jest to "mierzenie w Kwaśniewskiego"? Jak na rosyjskie służby specjalne jakaś cieniutka ta prowokacja, bo trudno sobie wyobrazić w jaki sposób miałaby Kwaśniewskiemu zaszkodzić a Rosjanom pomóc w zakupie rafinerii. Służby specjalne rzucają fałszywe tropy i to mnie nie dziwi bo to co chcą ukryć jest bardzo ponure - Kulczyk pewnie powoływał się na prezydenta, i pewnie nie był to "blef negocjacyjny". Mogliby przynajmniej postarać się o mniej obrażające inteligencję wykręty bo to co próbuje wciskać Kulczyk ("Nie wiedziałem kim jest Ałganow") jest naprawdę śmieszne. A Kwaśniewski? Wczoraj powiedział, że nie wie czy się Ałganow na niego powoływał. Dobre, zważywszy, że służby specjalne mają to spotkanie rozłożone na czynniki pierwsze. Chociaż niedrażnienie Kulczyka w przeddzień jego zeznań przed komisją jest dość zrozumiałe. Podobnie jak to, dlaczego prezydent tak bardzo chciał zeznawać jak najszybciej. Teraz już mu się na pewno odwidziało. 