24 czerwca komisja śledcza "naciskowa" przegłosowała wniosek "o wystąpienie do prokuratora generalnego z prośbą o przesłanie pisemnej  informacji o aktualnym stanie śledztw będących w zainteresowaniu  komisji". Przewodniczący Karpiniuk nie zgłosił wniosku o  zwrócenie się do rzeszowskiej prokuratury o przesłanie projektu  postanowienia o przedstawieniu zarzutów Kamińskiemu, musiał wiedzieć  jednak, że taka informacja nie znajdzie się w odpowiedzi jaką komisja  dostanie na wniosek właśnie przegłosowany. Gdyby projekt przedstawienia  zarzutów miał się zawierać w "informacji o aktualnym stanie śledztw", Karpiniuk nie musiałby pisać w tej sprawie osobnego, prywatnego pisma,  tego samego dnia kiedy komisja upoważniła go do złożenia wniosku jak  wyżej.  24 czerwca Karpiniuk pisze prywatny wniosek do Prokuratury Apelacyjnej w Rzeszowie "zwracam  się z zapytaniem czy do Prokuratury Apelacyjnej wpłynął projekt postanowienia o przedstawieniu zarzutów Mariuszowi Kamińskiemu. Jeśli  taki dokument wpłynął proszę o przesłanie jego kopii Komisji wraz z  informacją o planowanych działaniach prokuratury w tej sprawie". Wniosek jest prywatny, bo pismo nie jest napisane na żadnym papierze firmowym (ani poselskim, ani komisyjnym), nie ma żadnej  sygnatury, nie ma też pieczęci. Po prostu goły tekst, podpisany  "Przewodniczący SKSS Sebastian Karpiniuk"  i opatrzony nieczytelnym  autografem posła. Po co Karpiniuk pisał do Prokuratury Apelacyjnej w  Rzeszowie prywatnie, tego samego dnia kiedy komisja uchwaliła, że w imieniu komisji wystąpi oficjalnie do Prokuratury Krajowej?  3 lipca Karpiniuk realizując  uchwałę komisji z 24 czerwca występuje do Prokuratury Krajowej o  informacje na temat interesujących komisję śledztw, ta nadaje wnioskowi  bieg i przekazuje sprawę Prokuraturze Okręgowej w Rzeszowie.  6 lipca Prokuratura Apelacyjna  w Rzeszowie przekazuje prywatne pismo Karpiniuka z 24 czerwca  Prokuraturze Okręgowej. Jak widać, Prokurator Apelacyjna, do której  Karpiniuk  skierował swój nieformalny wniosek potraktowała go całkiem poważnie,  zamiast zrobić z nim to, co  potem zrobił prokurator Kiliański - zapytać w jakim  trybie, jakim prawem, w czyim imieniu i dlaczego bez żadnej sygnatury.   9 lipca Prokurator Okręgowy w  Rzeszowie, Robert Kiliański, spławia Karpiniuka w odpowiedzi na jego prywatny wniosek z 24 czerwca. Obszerne fragmenty cytowałam w ostatnim  wpisie, gwoli uzupełnienia zacytuję jeszcze jego początek, żeby nie  było wątpliwości, że to na ten wniosek odpowiedział prokurator:  Prokurator Okręgowy w Rzeszowie do Karpiniuka: Uprzejmie informuję Pana Posła, że w  dniu 6 lipca 2009 r. za pośrednictwem Prokuratury Apelacyjnej w  Rzeszowie wpłynął do tut. Prokuratury wniosek Pana Posła o nadesłanie projektu postanowienia o przedstawieniu zarzutów Mariuszowi Kamińskiemu. Z pisma Pana Posła wynika, że projekt taki miał zostać  opracowany w ramach prowadzonego przez Prokuraturę Okręgową w Rzeszowie  śledztwa.  16 lipca  Karpiniuk ponawia wniosek o przekazanie projektu postanowienia o  przedstawieniu zarzutów Kamińskiemu. Tym razem wniosek sprawia wrażenie formalnego, bo jest napisany na papierze firmowym komisji śledczej, ma  sygnaturę i wygląda poważniej, choć nie powołuje się na żadną uchwałę  komisji. Nie wiadomo też kiedy o tym wystosowanym w imieniu komisji  piśmie dowiedziała się sama komisja, ale o tym przy datach  październikowych.  Karpiniuk do Prokuratora Okręgowego w Rzeszowie: W  nawiązaniu do wystąpień Komisji Śledczej: z dn. 5 maja 2008 oraz 26  września 2008 kierowanych do Prokuratora Generalnego o nadesłanie uwierzytelnionych kopii akt głównych i podręcznych (...) uprzejmie proszę - w trybie art. 14 ust. 1 ustawy o sejmowej komisji śledczej - o przekazanie projektu postanowienia o przedstawieniu zarzutów Szefowi CBA, Mariuszowi kamińskiemu, opracowanego w ramach prowadzonego śledztwa. (...) Zobowiązany będę za potraktowanie sprawy jako piknej.  ? lipca (data dzienna nieczytelna) Prokurator Okręgowy w Rzeszowie odpisuje Karpiniukowi na  oba pisma, to z 3 lipca przekazane za pośrednictwem Prokuratury  Krajowej, i to z 16 lipca wysłane bezpośrednio. W pierwszej sprawie  prokurator spełnia prośbę, w drugiej odmawia, uzasadnienie odmowy  cytowałam w poprzednim wpisie.  Prokurator Okręgowy w Rzeszowie do Karpiniuka: Uprzejmie informuję, że przedmiotowa sprawa jest w dalszym ciągu prowadzona "w sprawie" i do chwili obecnej nie przedstawiono w niej zarzutów żadnym osobom. Śledztwo w tej sprawie jest przedłużone do dnia 23 sierpnia 2009 (...). Dalsze decyzje  co do kolejnych czynności procesowych w tej sprawie zostaną podjęte w  terminie zakreślonym w postanowieniu o przedłużeniu okresu śledztwa tj.  do dnia 23 sierpnia 2009.  23 sierpnia mija termin na jaki  przedłużone było rzeszowskie śledztwo, najpóźniej tego dnia powinny być  podjęte decyzje o dalszych losach śledztwa. Na pewno do tego czasu nie  została podjęta decyzja o postawieniu zarzutów, ani o umorzeniu  śledztwa. Nic natomiast nie wiadomo o tym, czy została podjęta decyzja  o kolejnym przedłużeniu trwającego już dwa lata śledztwa, a jeśli tak,  to jakie było jej uzasadnienie. Uzasadnienie kolejnego wydłużenia  śledztwa byłoby bardzo ciekawe, bo przecież śledztwo było dość  nietypowe - wszystkie fakty były znane, dowody zgromadzone, a to co się zarzuca Kamińskiemu nigdy niekwestionowane. Jedyną wątpliwością było  to, czy czyny te stanowiły przestępstwo. To z tym, a nie z materiałem  dowodowym, czy ustaleniem stanu faktycznego nie umieli sobie przez dwa  lata poradzić prokuratorzy. I nie poradzili sobie do 23 sierpnia.  25 sierpnia odbyła się w Warszawie pięciogodzinna narada sześciu prokuratorów, na której podjęto decyzję o  postawieniu Kamińskiemu zarzutów. Z niezrozumiałych względów,  informacja o niej była chyba niewygodna dla prokuratury, bo sam  minister Czuma mówi prasie "A skąd wiadomo, że Olewiński był w ogóle w sierpniu w Prokuraturze Krajowej? Ja nie jestem tego pewien".  22 października posłowie z  komisji śledczej po raz pierwszy dowiadują się o piśmie Karpiniuka z 24  czerwca, ale jeszcze nie zwracają na tę informację uwagi.  Poseł Leszek Deptuła (PSL): Chciałem jeszcze państwu przeczytać wniosek, który złożył poseł na Sejm  pan Arkadiusz Mularczyk. Oświadczenie. W związku ze złożeniem w dniu  dzisiejszym wniosku o sporządzenie i wydanie kserokopii postanowień  Sądu Rejonowego Warszawy-Mokotów...To nie to? Biuro troszeczkę pomyliło  dokumenty. Wniosek. Prokurator apelacyjny w Rzeszowie Anna Habało. W  związku z informacjami  (...) Z  poważaniem. Przewodniczący Komisji Śledczej Sebastian Karpiniuk. Jest to  wniosek z 24 czerwca 2009 r. Chciałem...Dzisiaj złożony, tak? Dobrze.  To jest informacja, oczywiście.  28 października do posłów z sejmowej komisji śledczej dociera, że Karpiniuk za ich plecami słał pisma, o których im nie mówił.  Poseł Marzena Wróbel (PiS): Szef sejmowej Komisji Śledczej do spraw nacisków Sebastian Karpiniuk w  rozmowie z PAP podkreślił, że zarzuty przedstawione Kamińskiemu są dużo  poważniejsze, niż się spodziewał. Jak poinformował, w czerwcu zwrócił  się do rzeszowskiej prokuratury, aby ta przekazała mu projekt zarzutów  wobec szefa CBA. I teraz cytat: Jednak tego nie otrzymałem;  prawdopodobnie prokuratura finalizowała prace i obawiała się przecieku  – zaznaczył. Mam pytanie do pana posła Karpiniuka: Czy autoryzował tę  wypowiedź? Co to znaczy, że zarzuty przedstawiane panu Kamińskiemu są  dużo poważniejsze, niż się spodziewał? Z informacji medialnych, które  ja uzyskałam, wynika, że zarzuty, które zostały postawione panu  Kamińskiemu, ministrowi Kamińskiemu, są zarzutami niejawnymi.  Chciałabym się dowiedzieć więc, skąd pan poseł Sebastian Karpiniuk ma  wiedzę, jak rozumiem, szczegółową wiedzę, dotyczącą zarzutów  postawionych szefowi CBA. Bo ja nie jestem w stanie ocenić, czy one są poważniejsze, niż się pan poseł spodziewał, czy nie. Kolejna rzecz, sprawa pisma. Pan poseł Karpiniuk wielokrotnie w wywiadach  telewizyjnych, ale także to wynika z kontekstu zacytowanej przeze mnie  wypowiedzi, pan poseł Karpiniuk wielokrotnie stwierdzał, że wystąpił w  czerwcu br. do prokuratury rzeszowskiej z wnioskiem, aby ta przekazała  mu projekt zarzutów wobec szefa CBA. Co więcej, pojawiły się także informacje, że ten projekt zarzutów został sformułowany już w maju br.  Chciałabym się dowiedzieć, skąd pan poseł Karpiniuk miał takie  informacje, że te zarzuty zostały sformułowane, projekt zarzutów został  sformułowany już w maju br., bo ja takiej wiedzy jako członek Komisji  Śledczej nie mam, a zakładam, że dysponujemy tymi samymi materiałami,  ja i pan poseł Karpiniuk. To jest pierwsze pytanie. Druga kwestia. W dniu, kiedy przeglądałam akta sprawy rzeszowskiej, to jest dzień przed  pierwszym posiedzeniem komisji, w tygodniu wcześniejszym, prawdopodobnie był to, prawdopodobnie był to 20 październik, dokładnie  nie sprawdzałam wpisów, takie pismo nie znajdowało się w pismach,  którymi dysponuje sekretariat Komisji Śledczej. Być może już w tej  chwili ono jest, ale chciałabym zapytać, w jakim trybie pan poseł  Karpiniuk w czerwcu br. występował do prokuratury rzeszowskiej i jako  kto występował do prokuratury rzeszowskiej, skoro pisma tego nie było w  pismach wychodzących z Komisji Śledczej.     Niestandardowe zachowanie Karpiniuka wskazuje, że wokół Kamińskiego  zrobiło się tego lata bardzo gorąco. Na tyle gorąco, że przewodniczący  sejmowej komisji śledczej oprócz oficjalnych pism jakie słał do  prokuratury na mocy uchwał komisji, równolegle wysyłał swoje własne,  prywatne, nieformalne prośby starając się wyciągnąć z prokuratury dodatkowe informacje o przyszłych losach Kamińskiego. I do końca ukrywał to przed kolegami z komisji, których o piśmie z czerwca poinformował dopiero po czterech miesiącach. Ciekawe, prawda? Najciekawsze są jednak losy rzeszowskiego śledztwa między 23 a 25  sierpnia. Co się stało z rzeszowskim śledztwem 23 sierpnia, kiedy minął  termin na jaki zostało przedłużone. Czy, kiedy, przez kogo i na czyj  wniosek została podjęta decyzja o jego kolejnym przedłużeniu, a przede  wszystkim - czym była uzasadniona. Odpowiedź na to pytanie rzuci nowe  światło na prawdziwe przyczyny problemów Kamińskiego. Choć co do tego jakie były, trudno mieć wątpliwości, jeśli się uważnie prześledzi  kalendarium zdarzeń i zachowanie głównych aktorów. Naprawdę, chciałabym poznać decyzję  na mocy której rzeszowskie śledztwo toczyło się nadal po 23 sierpnia. A  zwłaszcza datę jej podjęcia i uzasadnienie. 