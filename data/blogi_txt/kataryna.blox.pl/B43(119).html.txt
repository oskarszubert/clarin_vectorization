Ponieważ zaszczytne miano lwicy lewicy chwilowo bez przydziału, Danuta Waniek postanowiła powalczyć o zaufanie i szacunek kolegów z lewicy, co mnie akurat nie dziwi bo Danka już dawno zdradzała prezydenckie ambicje i być może rojenia wróciły. A przysłużyć się lewicy Danka zamierza przywracając jej ukochane dziecię, podstępnie zawieszonego Pacławskiego Ryszarda, na łono TVP. I do tego miejsca ją nawet rozumiem. Tylko po kiego grzyba bawi się w zlecanie jakichś ekspertyz prawnych pod tytułem "Jakie czynności mogą zostać podjęte celem zniesienia stanu zawieszenia Pacławskiego"? Przecież ma pod bokiem Iwonę Galińską, na pewno chętnie to i owo z uchwały rady nadzorczej TVP usunie. Pierwszy prawnik dał plamę i wyśmiał wszystkie danczyne argumenty więc Danka zamówiła drugą ekspertyzę, u innego prawnika, i ten się lepiej spisał, jemu wyszło, że wszystko bezprawnie. Niby więc w ekspertyzach remis ale taki jakby ze wskazaniem bo pierwszy prawnik profesor a ten drugi tylko doktor. Ale że Danka drobiazgowa nie jest (a że nie jest drobiazgowa zwłaszcza w sprawach tytułów naukowych wiemy odkąd przysięgała, że dyplom Kwaśniewskiego własnoocznie widziała) więc do PAP-u przekazała tylko tę pomyślną ekspertyzę, a gdzie jak gdzie ale w Trybunie dobrze wiedzą jak skonsumować takiego newsa, w piątkowym wydaniu jest obszerne omówienie bezprawności zawieszenia Pacławskiego. I się pewnie Rysiek uratuje.A propos Galińskiej, ciekawe kiedy Dance zacznie przeszkadzać, że szefowa jej departamentu prawnego występuje z czarnym paskiem na uczach i ma nazwisko zredukowane do jednej litery. 