Oj, oberwało się Mazurkowi i Zalewskiemu za "Koniec świata salonów". Pierwszy zareagował Stefan Bratkowski, bardzo emocjonalnym tekstem "Pomieszanie z poplątaniem", choć moim skromnym zdaniem armaty jakie wycelował w chłopaków zdecydowanie zbyt potężne jak na ich lekki dość tekst, z trafną przecież diagnozą. Bratkowski nawet nie próbuje polemizować (co zresztą uczciwie zastrzegł na wstępie, pisząc "Trudno polemizować z pamfletem lepperowskim w formie i radiomaryjnym w treści" - a swoją drogą to wpychanie krzywomyślących do worka z Lepperem i Rydzykiem jest chwytem polemicznym jakże charakterystycznym dla tych krytykowanych przez M   Z salonów), skupiając się na besztaniu autorów za siusianie na Lema i poniewieranie Michnika ("Jeśli jednak uznać "Gazetę" za cofający się salon, to szczególnym rodzajem dowcipu i kultury jest sponiewierać chorego ciężko Michnika, życząc mu zdrowia!"). Nie bardzo rozumiem istotę sporu między Bratkowskim a MiZ, mam wrażenie, że Bratkowski odpowiada na coś czego MiZ nie napisali, ale widzę, że nie tylko jego zdenerwowali bo dzisiaj wzięli się za nich w Gazecie Bereś ze Skoczylasem, których dowcip zazwyczaj bardzo lubię. W tekście "Na salonach", po krótkim wstępie, panowie przechodzą do ataku (czy raczej odpierania ataku na salon), wytykając Wprost hipokryzję (czyli czepianie się Millera po tym jak mu się dwa lata temu przyznało tytuł "Człowieka roku" - nie bardzo widzę związek, coś się w końcu przez te dwa lata wydarzyło, nie wierzę, że BiŚ tego nie zauważyli) i zarzucając niekompetencję bo napisali, że "Najwyższym organem władzy państwowej jest Sejm" na co Bereś i Skoczylasz szyderczo odpowiadają "Nie będziemy się przecież drobiazgowo czepiać, że to w konstytucji PRL z 1952 r. stało, iż: „Najwyższym organem władzy państwowej jest Sejm”, zaś w III RP - jak w każdej demokracji - nie ma czegoś takiego jak najwyższy organ władzy. (Art. 10 konstytucji: „Ustrój Rzeczypospolitej Polskiej opiera się na podziale i równowadze władzy ustawodawczej, władzy wykonawczej i władzy sądowniczej”). Czekamy na następne śmiałe odkrycia."W zastępstwie MiZ pozwolę sobie na jedno niespecjalnie śmiałe odkrycie. Otóż w konstytucji przed art. 10 jest art. 4, który mówi: "Władza zwierzchnia w Rzeczypospolitej Polskiej należy do Narodu. Naród sprawuje władzę przez swoich przedstawicieli lub bezpośrednio". Jeśli to nie jest o najwyższej władzy sejmu jako przedstawicielstwa narodu, to o czym jest? Ale widać panowie BiŚ muszą mieć wszystko powiedziane - nomen omen - wprost. No więc faktycznie, wprost nie ma. A panowie MiZ powinni na przyszłość zamieszczać przypisy tłumaczące co bardziej skomplikowane skróty myślowe, może wtedy polemiści zaczną dyskutować o tym, o czym faktycznie jest ten tekst, zamiast czepiać się nieistotnych drobiazgów.  PS. A piszę o tym nie po to, żeby się czepiać kogokolwiek, tylko uważam, że lektura tekstu MiZ oraz dwóch nań reakcji może być bardzo pouczająca, trochę mówi o stylu dyskusji publicznej. I o pewnym niedotykalstwie niektórych. Bo czy ten tekst rzeczywiście usprawiedliwia tak nerwowe reakcje? 