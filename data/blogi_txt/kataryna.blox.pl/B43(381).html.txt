Wojciecha Czuchnowskiego nawiedził anonimowy informator "z kręgów zbliżonych do" i doniósł, że mamy międzynarodowy skandal z CBA  w roli głównej, podobnież FBI się śmiertelnie obraziło za wciągnięcie w  polityczną sprawę i takie tam. Użyłam cudzysłowu bo w artykule nie  znalazłam śladów dziennikarskiego śledztwa tylko spisane relacje dwóch  anonimowych informatorów, zdementowane zresztą przez FBI ale to akurat  nie musi o niczym świadczyć. Kto chce niech wierzy, że wizyta  "anonimowego informatora" u Czuchnowskiego nie ma żadnego związku z informacjami o planowanej przez SLD i PO ostatecznej rozprawie z CBA,  ja w takich sprawach raczej niewierząca jestem i skłaniam się ku  wersji, że oto uruchomiono medialną osłonę pilotowanej przez Widackiego  akcji rozwalania CBA. Mogę się nawet zakładać kto wkrótce dołączy ze  swoimi sensacyjnymi ustaleniami. Trudno komentować artykuł  Czuchnowskiego bo wszystko co w nim sensacyjne jest nieweryfikowalne -  Czuchnowski powołuje się wyłącznie na anonimowego informatora, a nie  jest to dziennikarz, któremu wierzę na słowo. Poczekam zatem aż w tej sprawie pojawi się coś więcej niż "ustalenia" Czuchnowskiego na podstawie tego co zechciał mu sprzedać anonimowy informator nie wiadomo  skąd, akurat na dniach kiedy ważą się być może losy CBA.    Pojawia się jednak w artykule informacja ciekawa, która powinna się  bardzo nie spodobać wrogom CBA. Nagłaśniając fakt współpracy FBI-CBA  Czuchnowski niechcący uwiarygadnia samą akcję, okazuje bowiem, że jej  scenariusz nie wzbudził podejrzeń tak renomowanej służby jak FBI.   Gazeta Wyborcza: "Legenda" dostarczona CBA przez Amerykanów to fałszywe (tzw. legalizacyjne)  dokumenty uwierzytelniające firmę Avantis. Według naszych dwóch  niezależnych źródeł FBI skierowała do współpracy z CBA także swojego  agenta, który przed burmistrzem Helu odgrywał amerykańskiego biznesmena.   Nawet gdyby prawdą okazało się, że FBI się obraziło na CBA za  przedwyborczą konferencję Kamińskiego, to faktem jest, że wcześniej  długo współpracowało z nim przy przygotowaniach do tej akcji, oddelegowało do niej nawet swojego agenta. Tylko  naiwni uwierzą, że ta współpraca odbywała się na piękne oczy a FBI dostarczało wszystko co sobie CBA zażyczyło bez pytania o szczegóły  akcji. Profesjonalna służba specjalna raczej nie finguje papierów i nie  wysyła agenta bez pełnej wiedzy o tym jak zostanie wykorzystana.  FBI musiało od początku wiedzieć jaki akcja ma charakter, że chodzi o  korupcyjną prowokację, założyłabym się nawet, że wiedziało że osoba na  którą polują jest posłanką. I właśnie sama informacja o zaangażowaniu  FBI w akcję CBA jest w tym artykule najciekawsza bo nie da się dłużej używać argumentu o zbrodniczym charakterze akcji CBA, niesłychanej  prowokacji i skandalicznym podżeganiu do popełnienia przestępstwa skoro  taką akcję zaakceptowało i nawet się w nią włączyło FBI. Powtarzam, nie  łudźmy się, że FBI kiwnęło palcem nie sprawdzając dokładnie w czym  bierze udział. W świetnym sobotnim artykule w Dzienniku Luiza  Zalewska pisała, że przed wyborami Bondaryk odwiedzał redakcje z  różnymi kwitami. Chyba mu nie przeszło, choć pewnie nie robi już tego osobiście. W tekście Czuchnowskiego jest mała wskazówka gdzie należy  szukać inspiracji tej sensacji.  Gazeta Wyborcza: - Agent FBI udawał wiceprezesa amerykańskiej firmy zainteresowanego  inwestycją na Helu - mówi polityk z kręgu władz PO. I dodaje: - Na trop  tej sprawy wpadła ABW. Rzecz zakrawa na międzynarodowy skandal.   Polityk z wierchuszki PO, powołując się na ABW wrzuca mediom temat. FBI  rzekomo obrażone na CBA za polityczne wykorzystanie akcji z Sawicką  musi być teraz przeszczęśliwe widząc jak nowa lepsza władza nagłaśnia udział FBI w tajnej akcji, dekonspiruje jej agenta i generalnie wyciera  sobie gębę tą zacną służbą, a wszystko to z powodów czysto  politycznych, w ramach nieustającego "dorzynania watah". A zbieżność w  czasie z antycebowską ofensywą Widackiego jest oczywiście całkowicie  przypadkowa.  A już zupełnie na marginesie, gdyby dziennikarze choć ułamek tej  energii, którą trawią na walkę z Kamińskim poświęcili na ustalenie kto  to jest "pierwszy macher" czy "główna frontmenka" z opowieści Sawickiej wiedzielibyśmy może komu uważniej patrzeć na ręce przy prywatyzacji  szpitali. Bo chyba jednak jej opowieści o planach wobec szpitali nie  wzięły się znikąd. 