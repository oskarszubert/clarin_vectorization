Paweł Śpiewak: Podkreślam: z tego, co wiem prezydent był gotów dać, przekazać informację o tym, że jest  gotów  dać order, Krzyż Wielki Adamowi Michnikowi i jego otoczenie czy jego koledzy przekazali: to jest za mało. To jest znowu ta sama sytuacja.Pawła Śpiewaka trudno posądzić o sprzyjanie prezydentowi i nie ma żadnego powodu, żeby na siłę szukać usprawiedliwienia dla prezydenckich wpadek, dlatego warto wyjaśnić czy faktycznie opisana przez niego sytuacja miała miejsce. Skoro już zostaliśmy wciągnięci w wojenkę o ordery, chciałabym wiedzieć jak było naprawdę. Bo jeśli tak jak to relacjonuje Śpiewak, to kto tu jest małostkowy i mściwy? Kaczyński, który chciał odznaczyć Michnika, czy Michnik, który uznał, że order jest zbyt mało prestiżowy i postanowił ukarać prezydenta nagonką zorganizowaną przez swoich pracowników i stronników? Mam nadzieję, że dziennikarze, którzy przez kilka dni wałkowali temat z zaangażowaniem, którego im często brakuje do wyjaśniania naprawdę ważnych spraw ustalą jak naprawdę było i komu zabrakło klasy. Pominięcie Michnika i nieodznaczenie go za marzec uważałam za wielki błąd Kaczyńskiego, za który zresztą słono zapłacił, w końcu ta awantura o Michnika była do przewidzenia. Zdziwiło mnie to tym bardziej, że wielokrotnie go z wielkim szacunkiem wymieniał w przemówieniu, co przeczy tezie jakoby chciał Michnika z marca wymazać bo jest mściwy, małostkowy i niewysoki. Jeśli Śpiewak mówi prawdę to jedynym błędem Kaczyńskiego jest nieumiejętność obrony przed nagonką. Trudno go bowiem winić za to, że nie wręczył orderu, którego niedoszły odznaczony sobie nie życzył, trudno też winić za to, że wybrał taki a nie inny order, nie każdy musi podzielać ocenę jaką Michnik ma sam o sobie, a to czy za całokształt swojej politycznej działalności zasłużył na Order Orła Białego jest naprawdę mocno dyskusyjne.  Najbardziej ubawiły mnie komentarze niektórych polityków. Oto Aleksander Kwaśniewski poucza obecnego prezydenta "Michnikowi należy się Order Orła Białego za wkład w budowę polskiej    demokracji", choć sam miał 10 lat na odznaczenie Michnika czym tylko chciał, zwłaszcza że akurat z jego rąk Michnik na pewno by order przyjął. Kwaśniewski co prawda tłumaczy się tym, że decyzję chciał zostawić swojemu następcy ale to kiepskie usprawiedliwienie bo pamiętamy, że w przypadku ułaskawiania kumpli nie miał żadnych oporów przed podejmowaniem ważnych decyzji w ostatnich godzinach prezydentury. Ale widać ułaskawianie kolesi było ważniejsze od odznaczania Michnika i tego akurat następcy zostawiać nie chciał. Inna sprawa, że akurat Aleksander Kwaśniewski, który rozdawał ordery na prawo i lewo różnym szumowinom, takim jak choćby Włodzimierz Wapiński, późniejszy aferzysta od osocza, który już w momencie odznaczania go przez Kwaśniewskiego Złotym Krzyżem Zasługi miał na koncie wyroki za handel narkotykami i nielegalne posiadanie broni. O polityce orderowej Kwaśniewski powinien więc milczeć bo wstydu trochę trzeba mieć. Czekam z niecierpliwością na wypowiedzi Wałęsy piętnującego nieodznaczenie Michnika przez "durnia". Wałęsa jest tu usprawiedliwiony, w końcu sam miał na to ledwie 5 lat. 