Włodzimierz Cimoszewicz: "Jeżeli, w którymkolwiek z tych postępowań prokuratura stwierdzi, że naruszyłem prawo, zakończę swój udział w kampanii wyborczej i wycofam się z wyborów prezydenckich. Jeśli natomiast we wszystkich tych sprawach prokuratura stwierdzi, że nie naruszyłem prawa, oczekuję od ludzi, którzy stawiali mi fałszywe - w moim przekonaniu - zarzuty - przeprosin publicznych." Genialne zagranie Cimoszewicza. Nie tylko propagandowo, ale przede wszystkim taktycznie. Po tej deklaracji losy kandydatury - a być może nawet prezydentury - znalazły się w rękach jakiegoś warszawskiego prokuratora. Myślicie, że znajdzie się odważny? Nie sądzę. Nikt nie będzie chciał złożyć swojego podpisu pod postanowieniem de facto odsyłającym Cimoszewicza na polityczną emeryturę i oddającym prezydenturę prawicy. Spodziewam się szybkiego umorzenia lub przeciwnie - przewleczenia sprawy do po wyborach. Uważam, że tą deklaracją Cimoszewicz zapewnił sobie bezpieczeństwo bo nie znajdzie się prokurator zdolny wziąć na siebie ciężar decyzji o takim znaczeniu. Prokurator Zygmunt Kapusta: "Panie ministrze nie telefonowalibyście do Prokuratury Apelacyjnej w drażliwych sprawach tylko pod jednym warunkiem, jakby wam telefony z biurek pozabierać."Nic mi nie wiadomo, żeby ostatnio telefony z biurek zniknęły a Belka właśnie ściągnął z urlopu ministra sprawiedliwości, żeby osobiście dopilnował spraw, co sprawia, że presja na prokuratora będzie jeszcze większa. Zwłaszcza jeśli pamięta historę sprzed 10 lat, kiedy protektor obecnego kandydata miał problemy ze swoim oświadczeniem majątkowym i wykształceniem. Relacja za Rzepą:"24 listopada, dzień po tym, jak opolska "S" złożyła do Prokuratury Wojewódzkiej w Warszawie doniesienie o poświadczeniu nieprawdy przez Aleksandra Kwaśniewskiego w sprawie swojego wykształcenia, Józef Piechota, zastępca prokuratora generalnego, w rozmowie telefonicznej z Jerzym Zientkiem, zastępcą prokuratora wojewódzkiego, "zakazał sprawdzania prawdziwości zarzutów związkowców" ("ŻW") . Po tej rozmowie Zientek napisał list do prokuratora generalnego, którego poinformował o poleceniu wydanym przez Piechotę i prosił, aby minister uzasadnił to polecenie na piśmie. Poparli go: jego zwierzchnik, prokurator wojewódzki Jerzy Łabuda, ich przełożony, szef Prokuratury Apelacyjnej Krzysztof Lipiński i Waldemar Smardzewski, szef Departamentu Prokuratury. Jerzy Jaskiernia, co pierwsza ujawniła "Rz", zwolnił Jerzego Zientka i Waldemara Smardzewskiego. Szef Zientka Jerzy Łabuda sam podał się do dymisji. Bezpośrednim powodem odwołania Zientka miał być jego list do Jaskierni, w którym pytał, kiedy ma skierować do Sejmu wniosek o uchylenie immunitetu poselskiego Aleksandra Kwaśniewskiego. Jerzy Zientek został nagle wezwany do ministerstwa, gdzie dymisję, jak napisała "GW", wręczył mu doradca ministra Jaskierni Tadeusz Stępień. Według "GW" Zientek naraził się Jaskierni już w połowie listopada, gdy podał, że prokuratura stołeczna wszczęła postępowanie sprawdzające w sprawie wykształcenia Kwaśniewskiego. Jaskiernia później twierdził, że żadnego postępowania nie było. Miejsce Zientka zajął prokurator Stefan Szustakiewicz, prowadzący postępowanie sprawdzające w sprawie wykształcenia Kwaśniewskiego. Krytykowany był w Sejmie za to, że prokuratura nie zwróciła się do UG z prośbą o dokumenty; otrzymała je dopiero z Sądu Najwyższego. Wicedyrektorem Departamentu Prokuratury został Wincenty Grzeszczyk, który, jak napisało "ŻW", w 1990 roku w aneksie do tzw. raportu Strzembosza został wymieniony wśród kilkunastu sędziów i prokuratorów wyjątkowo dyspozycyjnych wobec władz w latach 80."Czy jakiś prokurator będzie chciał ryzykować odważną decyzję? Wątpię. I nie ma znaczenia, że sprawa oświadczenia majątkowego jest ewidentna bo ewidentna była też sprawa kłamstwa Belki i nie wystarczyło. A prokurator nawet się nie silił na jakąś "znikomą szkodliwość" tylko uznał, że Belka nie skłamał. Tak samo będzie i teraz a Cimoszewicz wróci jako niewinna ofiara. Jestem pełna podziwu bo plan naprawdę sprytny.Cimoszewicz przechodzi do ofensywy. Kwiaty pod Wujkiem, teatrzyk z smsem w sprawie górniczych emerytur, transfer Nałęcza, apele, deklaracje. Nałęcz jest tak napalony na stołek szefa Kancelarii, że porwał się nawet na wytłumaczenie rodakom, że chamskie potraktowanie Stefaniuka jest atutem (!) przyszłego prezydenta ("Panie redaktorze, bo ja wiem czy arogancki? Ja bym powiedział, że stanowczy, a prezydent powinien być stanowczy. Prezydent nie powinien być jak chorągiewka. To, ze Cimoszewicz jest człowiekiem niepokornym i trudno sterowalnym, to moim zdaniem jest akurat jego atut, jako kandydata na prezydenta"). Czy z rzecznikiem gotowym do takiego szmaciarstwa można przegrać wybory?Cimoszewicz obiecuje wycofanie, Belka zleca Kalwasowi opiekę, Wywiad z Nałęczem, 