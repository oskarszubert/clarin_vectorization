To jest dokończenie poprzedniego wpisu.Supertajny projekt Jeśli więc decyzja zapadła - w lipcu, sierpniu, lub wrześniu - to z  jakiegoś powodu została bardzo utajniona, nie wyciekła nawet do  rzecznika prasowego Ministerstwa Finansów. Według kalendarium  Cichockiego, 21 września Kapica przekazał Boniemu i Cichockiemu projekt  nowych założeń do ustawy, ale jeszcze pod koniec września rzecznik  prasowy Ministerstwa Finansów Witold Lisicki tak komentował w mediach  zamieszanie wokół ustawy: Witold Lisicki: Nie wiem o co chodzi. Projekt ustawy jest znany od wiosny 2008 r. i wszystko pod względem legislacyjnym jest klarowne i czytelne.    Nawet jeśli Kapica uznał, że na tym etapie jest za wcześnie aby  informować o czymkolwiek rzecznika prasowego swojego resortu (choć  poinformował niemającego nic wspólnego z tematem Cichockiego), to  przecież nie było żadnego powodu, żeby do końca ukrywać przed opinią  publiczną fakt, że stara ustawa już w koszu, a nowa i lepsza na  tapecie. Tymczasem już po wybuchu afery, sam premier komentował  wszystko bardzo zdawkowo:  Donald Tusk: Dochowując  dyskrecji, natychmiast podjąłem działania zmierzające do zabezpieczenia  procesu legislacyjnego ustawy hazardowej. Interes ekonomiczny państwa nie jest zagrożony.   Tymczasem, jeżeli to co mówił w Sejmie minister Boni jest prawdą,  premier podjął te działania nie "natychmiast" ale na dwa tygodnie przed  wizytą Kamińskiego. A gdy udzielał Rzepie cytowanego komentarza, proces  legislacyjny nie był dyskretnie zabezpieczony ale wywrócony do góry  nogami, tamtej ustawy już dawno nie było, a nowa była już dość zaawansowana. Czy jest jakiś racjonalny powód dla którego Lisicki o  niczym nie wiedział, a Tusk udawał przed światem, że nic się nie  dzieje? Ja nie mam pomysłu.  Drzewiecki był na bieżąco   Rzecznik prasowy Ministerstwa Finansów nie wiedział o nowej ustawie, i  aż do końca września był przekonany, że nadal trwają prace nad starą.  Ale nie każdy był tak nieświadomy. Mirosław Drzewiecki chyba wiedział,  że stara ustawa jest już historią. W swoim piśmie z 2 września, gdzie  prostuje swój "błąd", sprawia wrażenie jakby wiedział, że dopłaty nie  są przesądzone, a formalnie uzgodniona ustawa jeszcze głęboko w lesie.   Mirosław Drzewiecki: Proszę o pozostawienie dotychczasowych zapisów w zakresie poszerzenia katalogu gier objętych dopłatami lub zaproponowanie alternatywnych rozwiązań pozwalających na zwiększenie przuchodów Funduszu Rozwoju Kultury Fizycznej. Zastrzegam sobie także prawo formalnego zgłoszenia stosownych poprawek w ramach uzgodnień międzyresortowych przedmiotowego projektu ustawy.   To nie jest wytłumaczenie się ze źle zrozumianego postulatu, Drzewiecki musiał wiedzieć, że wszystko jest jeszcze otwarte.  Czego się boi Tusk?   Zaraz po wybuchu "afery hazardowej" politycy Platformy, z Tuskiem na czele, byli ciężko przerażeni. Choć przecież nawet teraz to co opublikowała Rzepa tłumaczą tylko niestosownymi rozmowami starych  znajomych. Gdyby tak było, powinni - w zależności od stopnia  niestosowności rozmów i  słupków sondażowych - albo bagatelizować  sprawę i bronić kolegów, albo się ich pozbyć z partii. Oba rozwiązania  na wyciągnięcie ręki, a cała sprawa nie powinna budzić takiego  przerażenia. Chyba że się wie, że to nie wszystko, i że od umoczonych  kolegów odciąć się w tej sprawie nie do końca nie można. Tu moim  zdaniem leży pies pogrzebany. Znamy tylko niewielki wycinek tego co  nagrało CBA, Kamiński mówił na konferencji, że w Rzepie nie ma nic  ponad to, co dał premierowi i najważniejszym osobom w państwie. Jeśli  założyć, że Kamiński jest osobą odpowiedzialną (lub, w wersji dla zaciekłych wrogów, niesamowicie podstępną), to do materiału dla premiera z 14 sierpnia wybrał wyłącznie tyle, ile miało wystarczyć do  spowodowania stanowczej reakcji premiera w sprawie samej ustawy. Na  pewno nie pokazał wszystkiego co ma, najtwardsze dowody zostawiając na  potrzeby postępowania prokuratorskiego. To co znamy z Rzepy to  niewielki wycinek, wcale nie najmocniejszy, bo pokazanie premierowi najważniejszych potencjalnych dowodów w sprawie byłoby nieodpowiedzialne i głupie. Myślę, że Kamiński wybrał dla Tuska co miał  najsłabszego, tak, żeby wystarczyło do zrobienia wrażenia, ale nie  zdradziło co naprawdę CBA ma i na kogo.    Po 14 sierpnia Tusk spotykał się ze Schetyną, Chlebowskim i Drzewieckim, raczej nie po to, żeby się dowiedzieć co robili w sprawie  ustawy, ale po to, żeby ustalić co jeszcze może mieć Kamiński.  Chlebowski, Drzewiecki i Schetyna musieli sobie przypominać kiedy i o  czym rozmawiali z Sobiesiakiem, jakie nazwiska w tych rozmowach padały,  jakie działania przy ustawie mu relacjonowali. Gdyby Kamiński miał  nagranie, na którym pada, np. "Rysiu, rozmawiałem z Donkiem, na 100 procent załatwiłem" to w świetle tego, że ustawa upadła osobistą decyzją Tuska, premier  znalazłby się w sytuacji nie do pozazdroszczenia. Jak poznamy wszystkie  stenogramy, daty będą miały kluczowe znaczenie, a to czy premier podjął  decyzję o pisaniu ustawy od nowa, przed czy po jakiejś rozmowie,  zacznie mieć ogromne znaczenie. To jedyne wyjaśnienie jakie znajduję na  dziwne żonglowanie datą śmierci starej ustawy.    Nie tak dawno, Sławomir Nowak, prawa ręka Tuska, wyrażał obawy, że  wkrótce zaczną wyciekać jakieś nagrania rozmów Tuska. Nie wiem czy zaczną, czy w ogóle są jakieś nagrania, ale to właśnie chyba grupowy  rachunek sumienia w sprawie rozmów z "Ryśkami" spowodował tak nerwowe  ruchy Tuska i ogólną załamkę jego partyjnych kolegów.  Wbrew instynktowi samozachowawczemu Słusznie czy nie, Tusk jest posądzany o to, że większość jego decyzji  jest podporządkowana robieniu dobrego wrażenia i rzadko robi coś, o  czym wie, że może mu zaszkodzić w oczach wyborców. Jego zachowanie po  14 sierpnia jest więc całkowicie niezrozumiałe, bo bardzo nietuskowe.  Nawet premier nie zapatrzony w sondaże, po wizycie nieprzychylnego mu Kamińskiego, po obejrzeniu stenogramów z nagraniami partyjnych kolegów  obiecujących jakimś dziwnym gościom przepchnięcie ustawy, jedno  zrobiłby na pewno. W tempie błyskawicznym wypchnął z rządu trefną  ustawę, nie zgadzając się po drodze na żadne ingerencje w nią i  upewniając, że w  projekcie kierowanym do Sejmu na pewno znajdą się  wszystkie rozwiązania, które nie podobają się "Ryśkom". Gdyby Tusk tak  zrobił, nawet nie musiałby przesuwać na inny odcinek swoich kolegów,  żadnej sprawy by nie było, a Kamiński ze swoją "pułapką" mógłby szukać innej ofiary. Tymczasem Tusk zrobił coś całkowicie nieuzasadnionego  logiką procesu legislacyjnego, za to sprowadzającego wszystkie  podejrzenia na swoją partię i na siebie samego. Dlaczego? To jest  najciekawsze pytanie. Dlaczego Tusk, mogąc jedną decyzją wyskoczyć z  "pułapki", postanowił zakopać się w nią głębiej i zamknąć od środka?  Ktoś tak obstawiony PR-owcami jak Tusk nie mógł nie rozumieć wizerunkowych konsekwencji tego co robił z ustawą po 14 sierpnia. Tego  co zrobił dla "Ryśków". Jeśli więc mimo konsekwencji to robił, to  znaczy, że z jakiegoś powodu nie miał wyjścia i musiał wyrzucić ustawę,  choć cena jaką teraz za to płaci on sam, jego najbliżsi koledzy i cała  partia jest ogromna. Najwyraźniej Tusk jest z tym związany w sposób uniemożliwiający mu łatwe uratowanie się.  Odzyskać CBA   Wbrew temu co mówi Tusk, jego partyjni koledzy, i prorządowi dziennikarze, powodem odwołania Kamińskiego nie była żadna "pułapka"  ani niegodne zachowanie. Jeszcze 8 października, premier Tusk nie miał  żadnych zastrzeżeń do Kamińskiego i publicznie głosił to w Sejmie.  Donald Tusk:  Nie miałem i nie mam żadnych zastrzeżeń o charakterze etycznym czy politycznym wobec pana Kamińskiego, że dotarł do tej wiedzy i mi ją przedstawił.   Osławiona "pułapka" jest więc tylko narracją stworzoną na użytek  uzasadniania wyrzucenia Kamińskiego, oficjalnie nie wierzy w nią nawet  Tusk. Ale czymś musi uzasadniać odwołanie Kamińskiego, więc łapie się  wszystkiego, co uda się wcisnąć opinii publicznej. "Pułapka" brzmi  ładnie, choć Kamiński tak naprawdę Tuskowi rzucił koło ratunkowe. Prawdziwą pułapką byłoby pozwolenie dogrania sprawy do końca i wyciągnięcie nagrań dopiero po wyjściu ustawy do Sejmu. Kamiński zachował się lojalnie i ma za swoje a musiał odejść, żeby można było  bez przeszkód sprawdzić co CBA zgromadziło w tej sprawie. Dostęp do  materiałów operacyjnych jest na tyle bezcenny, że opłaciło się dla  niego znosić zmarszczone brwi tych nielicznych sprzymierzeńców, którzy  od Tuska oczekują nie tylko tego, żeby wygrywał, ale także tego, żeby  grał w miarę czysto. Podsumowując. Jeszcze za  wcześnie na ogłaszanie, że już po strachu. Mam wrażenie, że  prawdziwe burze dopiero przed Tuskiem, a to co obserwujemy to próba  wydostania się z pułapki, z której uciec będzie bardzo trudno. Bo  kiedyś będzie się musiał wytłumaczyć z tego, że osobiście wyrzucił do  kosza niewygodną dla hazardziarzy ustawę, za to nie wyrzucił z partii bardzo wygodnych dla hazardziarzy polityków. 