W dzisiejszej Gazecie ciekawy artykuł Wojciecha Czuchnowskiego o postępach śledztwa w sprawie "afery aneksowej". Artykuł jest w całości oparty na tym co zechciał puścić do opinii publicznej jakiś anonimowy informator więc duża ostrożność bardzo wskazana, trzeba jednak przyznać, że jest coraz ciekawiej. Okazuje się, że afera ma już ponad rok, zaczęła się w lutym/marcu zeszłego roku a Tobiasz czekał aż do wyborów ze złożeniem zawiadomienia o korupcji, wcześniej nie tylko nie informował prokuratury ale nawet nie próbował robić rabanu w mediach. Czyli metoda "na Michnika", ciekawe co Tobiasz próbował ugrać zgłaszając sprawę po wyborach, chętnie bym poczytała jakie były (i jakie będą) jego losy. Czy mu się ta "prywatna gra operacyjna" opłaciła zawodowo.Z artykułu Czuchnowskiego wynika, że na Bączka, Pietrzaka a pewnie także na Sumlińskiego nic nie ma, mimo, że Tobiasz nagrał rozmowę z rzekomym głównym handlarzem (Pietrzakiem), nic nie przyniosła też wielomiesięczna inwigilacja całej czwórki, jeśli wierzyć Czuchnowskiemu,  haki są mizerniutkie."Na przełomie lutego i marca Tobiasz dzwoni do Pietrzaka. Spotykają się  w kawiarni na rogu ul. Świętokrzyskiej i Nowego Światu. Potem odbywają  jeszcze co najmniej dwa spotkania. Tobiasz nagrywa również rozmowy z  Pietrzakiem. (...) Za zgodą Tobiasza agenci zakładają podsłuch na jego telefonie, a także  na telefonach Lichockiego, Sumlińskiego, Bączka i Pietrzaka. ABW  monitoruje ich maile, korespondencję, konta bankowe (...) Nasi rozmówcy z prokuratury i ABW przyznają, że nie mają twardych  dowodów, by Pietrzak i Bączek świadomie uczestniczyli w korupcyjnym  procederze. (...) Pietrzaka obciąża fakt, że nieformalnie spotykał się  z Tobiaszem. Ale w ich rozmowach temat "weryfikacji za łapówkę" nie  padł wprost, a przynajmniej nie ma na to dowodu, bo Pietrzak byłby  wówczas podejrzanym - podczas gdy jest jedynie świadkiem (podobnie jak Bączek). Sumlińskiego obciąża fakt, że dobrze znał się z Lichockim od 1998 r.  Prokuratura jest też przekonana, że dziennikarz miał świetny kontakt z  Pietrzakiem i Bączkiem. Dostawał od nich przecieki, a nawet gotowe  fragmenty raportu z weryfikacji WSI - ujawnione w TVP przed  odtajnieniem dokumentu. Tobiasz zaś twierdzi, że Sumliński był obecny  przy jego pierwszym spotkaniu z Pietrzakiem."Słabe. Handlujący weryfikacjami Pietrzak spotyka się z klientem ale na taśmie nie ma śladu tego co rzekomo jest celem spotkania - korupcji. Pewnie zresztą nic ciekawego na niej nie ma, gdyby taśma obciążała Pietrzaka śledczy na pewno puściliby o tym przeciek do prasy, żeby choć trochę ratować twarz. Na taśmie nie ma też chyba śladu obecności Sumlińskiego, Tobiasz zapewnia, że dziennikarz był przy tej rozmowie ale widać nie powiedział nawet "dzień dobry" skoro nie ma go na taśmie (bo chyba nie ma, gdyby był to Tobiasz nie musiałby o niczym zapewniać bo istniałby dowód). Miesiące "prywatnej gry operacyjnej" Tobiasza i kolejne miesiące śledztwa prokuratury i ABW dały efekty na tyle marne, że teraz trwa gorączkowe poczukiwanie dowodów. A opis tego co mają Sumlińskiego to jakiś żart. "Sumlińskiego obciąża fakt, że dobrze znał się z Lichockim od 1998 r.  Prokuratura jest też przekonana, że dziennikarz miał świetny kontakt z  Pietrzakiem i Bączkiem. Dostawał od nich przecieki, a nawet gotowe  fragmenty raportu z weryfikacji WSI - ujawnione w TVP przed  odtajnieniem dokumentu.""Z domów Bączka i Pietrzaka, oprócz dokumentów, z których część może być  tajna i dotyczyć prac komisji, zabrano dwa laptopy należące do komisji.  U Sumlińskiego i Lichockiego zabezpieczono tylko dokumenty. Teraz  ABW sprawdza, czy w laptopach nie ma aneksu lub jego części, ale przede  wszystkim porównuje materiały z komputerów członków komisji z  dokumentami znalezionymi u Sumlińskiego i Lichockiego.- Jeżeli  znajdziemy dowody, że podejrzani o płatną protekcję mieli materiały pochodzące komisji lub z tych laptopów, to będzie znaczyło, że rzeczywiście mieli w komisji wpływy i dostali od jej członków materiały  - mówi wysoki oficer ABW."To już jest tak zwany rozpaczliwiec. O czym będzie świadczyć fakt, że na przykład u Sumlińskiego znajdzie się kilka dokumentów pochodzących z komisji weryfikacyjnej? Wyłącznie o tym, że je od niej otrzymał, tak jak inni dziennikarze śledczy otrzymują tajne materiały. Korupcji się tym nie udowodni, choć oczywiście będzie można Sumlińskiego zniszczyć z innego paragrafu. Tak jak można by było zniszczyć każdego dziennikarza śledczego na podstawie tego co ma w domu, bo chyba nie ma takiego, który nie ma żadnego tajnego materiału. A co będzie jak nawet tego się u Sumlińskiego nie znajdzie? Bieda."Wtedy sprawa ograniczy się tylko do tych, którzy składali korupcyjną propozycję, a może tylko do Lichockiego."Czy to znaczy, że sprawa zakończy się klęską? Absolutnie nie! Już teraz dzięki "prywatnej grze operacyjnej" Tobiasza ugrano bardzo wiele.Niebezpieczna komisja weryfikacyjna została medialnie skompromitowana i nawet jeśli się okaże, że nic się na nikogo nie znajdzie w świat poszła fama, że to banda sprzedawczyków a zatem nie ma sensu się zajmować tym co tam sobie wysmażyła w aneksie, zaś oficerów, których ukrzywdziła trzeba zrehabilitować i do służby przywrócić. Niesłusznych oficerów odizolowano. Niesłusznym bo przyjętym przez Macierewicza "nowym" można było odebrać dostęp do tajnych informacji. Jak pisze Czuchnowski, w efekcie całej akcji i medialnego jej rozegrania "nowe szefostwo SKW cofnęło lub ograniczyło dostęp do tajnych informacji aż 60 osobom przyjętym do tej  służby za czasów Macierewicza. Wśród nich są dwaj członkowie komisji  weryfikacyjnej."Niewygodnego dziennikarza unieszkodliwiono. Służby mają wszystkie kwity jakie miał w domu, wiedzą co wie, mogą się pewnie także zorientować skąd, dzięki wielomiesięcznym podsłuchom i inwigilacji korespondencji mają pełną listę jego kontaktów i informatorów, wiedzą o nim i jego pracy wszystko. Jeśli Sumliński ma coś na sumieniu to płakać po nim nie będę, na razie jednak nawet poszlak nie przedstawiono a człowiek już praktycznie zniszczony.Jak widać urobek wcale wcale. I pomyśleć, że to wszystko "prywatna gra operacyjna" jednego oficera WSI. Czy na pewno? Obawiam się, że wątpię. Wątek niepodjęty przez Czuchnowskiego wymaga starannego sprawdzenia."Tobiasz próbuje zorientować się, jakie będą jego losy. Szuka  nieformalnego kontaktu z komisją. Tak trafia na dawnego kolegę płk.  Aleksandra Lichockiego.""Tak trafia" czyli jak? Jeśli jedną z hipotez jest prowokacja przeciwko komisji weryfikacyjnej to ustalenie jak doszło do kontaktu Tobiasza z Lichockim jest superważne. Kto do kogo przyszedł, z czyjej rekomendacji? To pytanie nabiera dodatkowego znaczenia jeśli pamiętamy, że według Lichockiego to Zemke wysłał do niego Grobelnego z dyktafonem. Dzisiaj okazuje się, że klient z dyktafonem faktycznie do Lichockiego przyszedł, co prawda nie Grobelny tylko Tobiasz ale jedno drugiego nie wyklucza, nagrywaczy mogło być dwóch. Aż się prosi sprawdzić wątek nagrania lub nagrań. Czy Grobelny też nagrywał czy Lichocki pomylił go z Tobiaszem? Dlaczego Lichocki uważa, że za nagraniem stoi Zemke? Czy Zemke i Tobiasz się znają, czy się kontaktowali? No i najważniejsze - kto skontaktował Tobiasza z Lichockim?"Afera aneksowa" śmierdzi prowokacją, po dzisiejszym artykule Czuchnowskiego wątpliwości przybywa. Zwłaszcza jeśli prawdą jest  informacja z Rzepy, że Tobiasza z Lichockim widziano w piątek razem w  Marriocie, choć mają sądowy zakaz kontaktów. No i po co mieliby się  kontaktować, przecież w tej historii Tobiasz gra oburzonego  korupcyjnymi praktykami a Lichocki jest mózgiem korupcyjnej afery.  Analiza relacji w trójkącie Tobiasz-Lichocki-Zemke pilnie potrzebna. Wojciech Czuchnowski "Kto kręcił weryfikacją WSI?" 