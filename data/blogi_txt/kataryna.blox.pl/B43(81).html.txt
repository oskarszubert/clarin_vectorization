No i się wydało. Wreszcie mamy potwierdzenie z pierwszej ręki, że istniał sojusz SLD i Samoobrony, którego obie strony się tak gwałtownie wypierały. W Trybunie otwarcie i z tęsknotą mówi o nim senator Maria Szyszkowska:"SLD popełniło szereg błędów, a jednym z poważniejszych jest, moim zdaniem, rezygnacja ze współpracy z „Samoobroną”. Jest wiadome, że był to trudny sojusznik, ale okazuje się, że jego utrata może w konsekwencji doprowadzić do oddania władzy w ręce prawicy. Nienawiązane na nowo porozumienie oraz wadliwa postawa wyższości wobec działaczy tej partii mogą stać się w przyszłości groźne dla Polski. „Samoobrona”, z konieczności, szuka sojuszników myśląc o najbliższych wyborach. Nie mając przyjaznych sygnałów ze strony lewicy zapewne znajdzie porozumienie z partiami prawicowymi, nawet o charakterze nacjonalistycznym."A swoją drogą, trzeba być Marią Szyszkowską, żeby nienawiązanie nowego porozumienia SLD- Samoobrona uważać za "groźne dla Polski". Maria Szyszkowska to zaplecze intelektualne SLD i sumienie lewicy, tym bardziej warto zapoznać się z jej głębokimi przemyśleniami. 