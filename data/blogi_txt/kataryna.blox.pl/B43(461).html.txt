Partia Kaczorów przegoniła Platformę. W kwietniowym sondażu CBOS PiS ma 24%,  a PO 20%. Do sejmu weszłyby jeszcze Samoobrona (14%), LPR (10%) i być może SdPl (5%). SLD i UW mają po 4%. Ja tam sondażom nie wierzę ale jeśli ten choć trochę oddaje nastroje to Patformersi mają materiał do przemyśleń. Tylko już teraz widać, że do wspólnych wniosków raczej nie dojdą bo Tusk mówi o zimnym prysznicu dla tych w PO, którzy uwierzyli już w wygraną (co jest chyba piciem do coraz głośniej przymierzającego się do premierostwa Rokity), a Rokita o nauczce dla krytyków Platformy, którzy atakując PO za rzekomy radykalizm nabijają punkty PiS-owi. Tusk się może  pocieszać, że PiS zyskał bo Kaczor się ładnie pokazał przy okazji uroczystości żałobnych, ale to raczej nie to jest przyczyną. Platforma jest sama sobie winna, niepotrzebnie się przejęła PeDe i uwierzyła jej lanserom, którzy zaklinają rzeczywistość opowieściami o "umiarkowanym" elektoracie, który się boi zmian, zdecydowanego języka i rzekomej strasznej radykalizacji, na granicy zamordyzmu. Na przyszłość warto uważniej słuchać własnych wyborców i grać swoje. A przeciwnikowi pozwolić działać bo jak widać nachalna nagonka na PO-PiS jest kontrskuteczna, podobnie jak jeszcze bardziej nachalna reklama PeDe. A jak o kampanii negatywnej to kilka cytatów z piątkowego artykułu Ewy Milewicz pod jakże zaskakującym tytułem "Bracia Kaczyńscy chcą wygrać" (pazerni brzydale!):"Żadna partia nie chce pierwsza zakłócić nastroju pojednania. PiS jest trudno trzymać język za zębami, bo jego liderzy są kolczaści i podejrzliwi. Nie przyjmują do wiadomości, że ich przeciwnicy bywają normalnymi ludźmi, że zdarza się im zareagować spontanicznie, że nie wszystkie ich zachowania są spowodowane jakimiś diabelskimi planami". Jeszcze kilka takich neutralnych  i rzeczowych analiz mrocznej duszy Kaczyńskich a skoczy im do 30%. A pani Milewicz dedykuję cytat z Michnika "Zanim uśmierci ich gilotyną - przedtem uśmierci słowem. Fanatyk idealista zanim sięgnie po miecz, najpierw sięga po błoto. Zanim wroga unicestwi, musi go odczłowieczyć, splugawić". Śmieszne to michnikowe moralizowanie w Gazecie, która jak żadna inna potrafi odczłowieczyć, splugawić i ubłocić swoich wrogów. Ale "piekło to inni".      "Nawet Lech Kaczyński, zwykle bardziej wyważony niż reszta czołówki PiS, komentował gest Wałęsy i Kwaśniewskiego jako podejrzane wymazywanie win. I nie chciał wyjaśniać, co w tym jest podejrzanego (w TVN24)." - jeśli pani Milewicz ma na myśli wspólny wywiad Kaczora i Rokity w programie "24 godziny", to niestety mija się z prawdą bo Kaczor tego nie powiedział, co można łatwo sprawdzić w archiwum TVN. Milewicz robi ludziom wodę z mózgu licząc na to, że nie oglądali i uwierzą, ja niestety oglądałam i czyta mi się te przekłamania nieprzyjemnie, zwłaszcza, że Kaczyńskich łatwo wypunktować uczciwymi metodami bo wiele pomysłów mają kontrowersyjnych, nie ma potrzeby uciekać się do takich chwytów.     Na razie PO-PiS ma w sondażach większość wystarczającą do stworzenia dwupartyjnego rządu. Ja jako się rzekło w sondaże nie wierzę, zwłaszcza te prowadzone na długo przed kampanią bo do wyborów jeszcze wystarczająco dużo czasu, żeby PO-PiS koncertowo roztrwonił to co ma, niestety. Bardzo duże szanse daję PeDe (Demokratom.pl - bo tak się chyba ostatecznie nazwą), a jeśli to oni będą uzupełniać rząd (przestałam to sobie nawet wyobrażać bo zmieszczenie w jednym rządzie Kaczorów, Belki, Frasyniuka i Rokity wydaje mi się całkowicie nierealne) to na pewno nie będzie to rząd przełomu, raczej zawiedzionych nadziei, bo żeby pogodzić takich koalicjantów musiałby to być rząd nijaki i nieruchawy. Ja w każdym razie już się oswajam z myślą, że znowu się nic nie uda i te wszystkie sondaże jakoś mnie nie rajcują. 