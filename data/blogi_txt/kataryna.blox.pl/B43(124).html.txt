Kempa do Cendrowskiej: Pani dyrektor, mam tu przed sobą pismo z dnia 11 lipca 2008 r. To jest pismo, które pani podpisała, ale to jest pismo, które jest zaproszeniem na spotkanie pana dr. inż. Jana Koska wiceprezesa Związku Pracodawców Prowadzących Gry Losowe i Zakłady Wzajemne na spotkanie z Jackiem Kapicą podsekretarzem stanu w Ministerstwie Finansów. Szef Służby Celnej zaprasza na spotkanie w dniu 16 lipca 2008  r., środa, godz. 12, gmach Ministerstwa Finansów, ul. Świętokrzyska 12. Jest tu przedstawione, że również, że związek pracodawców, bo pan dr  inż. Jan Kosek był wiceprezesem tego związku, zwrócił się z prośbą o  spotkanie w celu przedstawienia problemów branży gier i zakładów  wzajemnych w związku z prowadzonymi pracami dotyczącymi nowelizacji  ustawy o grach i zakładach wzajemnych. (fragment przesłuchania Anny Cendrowskiej)   Kosek do Szejnfelda: O braku koncepcji w resorcie finansów realizacji rozszerzenia dopłat świadczy przebieg rozmowy przeprowadzonej przez naszego przedstawiciela w dniu 18 lipca br. z Ministrem Jackiem Kapicą.  Minister poproszony o wskazówki jak, jego zdaniem technicznie i   organizacyjnie, należałoby przeprowadzić realizację tego projektu, z  rozbrajającą szczerością przyznał, że nie ma pojęcia. Jednocześnie  stwierdził, iż nie jest to problem resortu, lecz podmiotów, na które  obowiązek odprowadzania dopłat będzie nałożony.   Nie wiem czy ostatecznie doszło do  dwóch spotkań, czy mowa o tym samym, które albo zostało przełożone,  albo Kosek pomylił daty, ale sam fakt, że do tego spotkania w ogóle  doszło trochę mnie dziwi. A jeszcze bardziej dziwi mnie to, że zarówno  samo spotkanie, jak i pisma, w których jest o nich wzmianka (pismo  Koska z prośbą o spotkanie, zaproszenie dla Koska, pismo Koska do  Szejnfelda, w którym o odbytym spotkaniu wspomina) były trzymane w  tajemnicy przed opinią publiczną. Nie opublikowano ich razem z innymi pismami na BIP-ie ministerstwa, nie wspomniano w kalendarium Arabskiego. Jakby ich nie było. Być może okoliczności umówienia tego  spotkania (spotkań), lub jego (ich) przebieg są dla kogoś bardzo  niewygodne. Na razie tego nie wiemy, bo Cendrowska nic nie pamiętała,  notatki ze spotkania nie ma, a przesłuchanie Kapicy właśnie zostało  szczęśliwie odłożone na nie wiadomo kiedy.    17 lipca 2008 projekt ustawy miał być  (i ostatecznie był) przedmiotem posiedzenia Komitetu Stałego Rady  Ministrów, Kapica nie miał więc żadnego powodu umawiać się dzień przed nim, lub dzień po nim z hazardowymi lobbystami, bo takie spotkanie nic  już nie mogło zmienić. 16 lipca - bo projekt miał być omawiany  następnego dnia, a 18 lipca - bo projekt poprzedniego dnia został  przyjęty. Kapica nie dał się też poznać jako zwolennik osobistego  tłumaczenia się przed lobbystami z ustawy, której proces konsultacji  społecznych już się zakończył. Nie spotykał się z nimi nawet wtedy, gdy  jeszcze trwał. Co więc sprawiło, że akurat wtedy, kiedy już nic nie było w sprawie ustawy do zrobienia, spotkał się z Koskiem i/lub jego  przedstawicielem? Czyżby wytłumaczeniem był list jaki Kosek wysłał 9  lipca 2008 do samego premiera? Nie podnosiłabym tego wątku, ale skoro z  Draby zrobiono lobbystę, tylko dlatego, że przesłał Gilowskiej pismo z  Totalizatora, to ciekawa jestem jak posłowie i dziennikarze Platformy  wytłumaczą, że Tusk nie tylko takie pismo od Koska przesłał, ale  trafiło ono do adresata z adnotacją "pilne!!" a dwa dni później Kosek  został uszczęśliwiony zaproszeniem na osobiste spotkanie z Kapicą. Kosek do Tuska: Zmuszeni  jesteśmy prosić o interwencję, ponieważ jest Pan Premier naszą ostatnią  szansą. (...) Ponieważ nasze dotychczasowe starania u Ministra Finansów  nie przyniosły żadnych efektów, a prace nad nowelizacją postępują w   dużym tempie, pozwalamy sobie prosić Pana Premiera o zainteresowanie się nasza sprawą. (...) Mamy pełną świadomość, że tylko bezpośrednia  interwencja Pana Premiera w tej sprawie, może przynieść pożądane  rozwiązania i wyznaczyć właściwy kierunek prac nad nowelizacją ustawy o  grach, uwzględniającą linię programową Pańskiego Rządu.   Dramatyczny apel Koska musiał kogoś  bardzo wzruszyć, bo jak wspomniałam, pismo trafiło do Kapicy z  dopiskiem "pilne!!". A dwa dni później Cendrowska, w imieniu i na  polecenie Kapicy, zaprosiła Koska na spotkanie do ministerstwa.  Spotkanie, którego sam Kapica nie miał chyba w planie, bo jeszcze 14  lipca napisał do Koska pismo, w którym obszernie wyjaśniał mu dlaczego  nie wziął i nie weźmie pod uwagę jego postulatów. Co ciekawe, pismo z  14 lipca było odpowiedzią na pismo Koska z...19 maja. Co się stało, że  aż dwa miesiące po otrzymaniu pisma poczuł potrzebę ustosunkowania się do niego? 16 lipca to samo zaś pisał sekretarz Komitetu Małgorzacie  Hirszel. Jaki sens pisać  do kogoś 14 lipca jeśli za dwa dni ma się z  nim o tym rozmawiać? A jeśli w momencie pisania listu sprawa była  rozstrzygnięta, to po co spotkanie? Bo 16 lipca, w dniu na który miał  umówione spotkanie z Koskiem, Kapica nie był skłonny do żadnych  dalszych negocjacji w sprawie ustawy.  Kapica do Hirszel: Minister  Finansów nie podziela stanowiska Izby Gospodarczej Producentów i  Operatorów Urządzeń Rozrywkowych dotyczącego poddania projektu, który w  dniu 17 lipca 2008 ma być przedmiotem obrad Stałego Komitetu Rady Ministrów, ponownej procedurze konsultacyjnej.    Czy pomysł spotkania z Koskiem wyszedł od Kapicy, czy ktoś mu polecił  się z nim spotkać? Jak już się komisja odważy go wezwać, wątek spotkania (spotkań) z Koskiem i/lub jego przedstawicielem w okolicach  decydującego posiedzenia Komitetu powinien być dobrze przepracowany  przez opozycję, bo w tamtym czasie różne ciekawe rzeczy się działy. A  najciekawsze jest to, że nikt nie chciał o tym spotkaniu, ani o  związanych z nim pismach, pamiętać. Przesłuchanie Kapicy będzie hitem.    Mam też szaloną hipotezę dotyczącą spotkania z 18 lipca ale na razie nie będę się z nią wygłupiać :)   Pismo Koska do Tuska z 9 lipca 2008 Pismo Kapicy do Koska z 14 lipca 2008 Pismo Kapicy do Hirszel z 16 lipca 2008 Pismo Koska do Szejnfelda z 22 lipca 2008 