Nareszcie! Myślałam, że już nikt się  nie skusi na kolportowaną przez polityka z samej wierchuszki Platformy  plotkę, że na nagraniach z czarnych skrzynek słychać Lech Kaczyńskiego.  A jednak. Nie jest to jeszcze co prawda wersja full-wypas, ale każdy kto sobie wbił do głowy przypominany do znudzenia "incydent gruziński" bez problemu doda dwa do dwóch i sobie dopowie kto i po co wpadł do kabiny przed lądowaniem, i co z tego wynikło.   RMF FM: Rejestratory zapisujące rozmowy w kokpicie prezydenckiego Tu-154 zarejestrowały głos osoby, która nie należała do ścisłej załogi samolotu  - dowiedzieli się nieoficjalnie reporterzy śledczy RMF FM. W kokpicie  były cztery osoby: pilot, drugi pilot, nawigator i mechanik. Według  osoby z kręgu prokuratury, oprócz tych czterech głosów na nagraniu pojawia się również głos piąty. Nie można wykluczyć, że ten głos należy do stewardessy lub innej osoby z załogi pokładowej. Ale nie można wykluczyć również, że ktoś z pasażerów wchodził do kabiny pilotów przed lądowaniem.    Jak to się ma do wcześniejszych, o  ile pamiętam nawet oficjalnych informacji, że czarne skrzynki nie  nagrały niczego sensacyjnego? Zobaczymy, pewnie wkrótce, bo rosyjscy  śledczy przygotowali dla naszego prokuratora generalnego miłą  niespodziankę, i choć jedzie on do Moskwy tylko pokornie poprosić o  zwrot naszych czarnych skrzynek (korekta - przecież już wiadomo, że  nawet nie po to, Seremet jedzie tam po "uzyskanie zapewnienia o jak najszybszym przekazaniu Polsce całości materiałów"  - jak widać współpraca układa się wręcz wzorowo skoro ponad trzy  tygodnie po katastrofie i licznych poskładanych wnioskach o pomoc  prawną, prokurator generalny w towarzystwie ministra muszą osobiście telepać się po jakieś "uzyskanie zapewnienia"), rosyjscy śledczy przywitają go gotowym raportem wyjaśniającym przyczyny katastrofy.  Zapewne te, które już kilka dni temu oficjalnie obwieścił światu nasz  odpowiedzialny minister spraw zagranicznych, informując w CNN, że  jedynym winnym jest pilot, który popełnił błąd.    Dzisiejszy news RMF-u jest intrygujący, zwłaszcza w kontekście tego co jeszcze wczoraj mówiono o misji Seremeta.   TVN24: We  wnioskach o pomoc prawną Rosji polska prokuratura wnosi o przekazanie  dowodów rosyjskiego śledztwa w sprawie katastrofy z 10 kwietnia, w tym  m.in. o zapis czarnych skrzynek. Niedawno Seremet  powiedział, że wstępna analiza zapisu tych rejestratorów mogłaby zostać  przysłana przez stronę rosyjską w ciągu dwóch tygodni (ten  termin upływałby pod koniec tygodnia). Seremet zastrzegał, że nie  oznacza to automatycznego upublicznienia treści rozmów w kabinie  pilotów, bo mogłoby one jeszcze wymagać analizy fonoskopijnej.   Najwyraźniej w nocy z wtorku na środę  przeprowadzono błyskawiczną analizę fonoskopijną i już wiadomo, że  głosów było bez wątpienia pięć. Choć nie wiedzieć czemu, dobrze  poinformowani informatorzy RMF-u nie potrafili nawet ustalić płci  nadprogramowej piątej osoby, a po głosie raczej nie powinno  to być  specjalnie trudne.    Jeśli informacja się nie potwierdzi,  to znaczy, że ktoś się - znowu - wysługuje łatwowiernymi  dziennikarzami, żeby siać dezinformację w tej sprawie. I chyba z dużym prawdopodobieństwem można będzie powiedzieć, że pierwotnym źródłem tej  dezinformacji jest strona rosyjska, albo jakiś wyjątkowo  nieodpowiedzialny polityk. Gdyby obecność piątej osoby ustaliła - i  była jej na tyle pewna, żeby tę informację puszczać w obieg - polska  prokuratura, to znalibyśmy płeć tajemniczego głosu, czyli  wiedzielibyśmy prawie wszystko. Bo o ile pamiętam na pokładzie były  wyłącznie kobiety-stewardessy, gdyby więc dodatkowy głos nie należał do  kobiety, wiedzielibyśmy na pewno, że był to głos pasażera. A to bardzo dużo. Głos kobiety i mężczyzny na tyle łatwo rozróżnić, że wiedzieliby  to ci, którzy nagrania odsłuchali, czyli polscy lub rosyjscy śledczy.  Nawet gdyby polscy śledczy mieli tego newsa od rosyjskich kolegów, w  stenogramach chyba jest odnotowane czy tajemniczy głos wymagający  identyfikacji należy do kobiety czy mężczyzny.    Biorąc pod uwagę fakt, że aby  wiedzieć na pewno, że na skrzynce nagrał się piąty głos (a nie na  przykład zmieniony emocjami lub jakimś innym czynnikiem głos pierwszy, drugi, trzeci lub czwarty) należałoby przeprowadzić analizę fonoskopijną, a taka jeszcze nie miała miejsca, o czym świadczy nie  tylko wypowiedź Seremeta, ale także fakt, że nie jest nawet ustalona  płeć piątej osoby, podejrzewam, że sensacyjny news RMF okaże się kaczką  dziennikarską, których - mam wrażenie - w mediach jest po katastrofie  więcej niż informacji prawdziwych i ponad wszelką wątpliwość  potwierdzonych. Zobaczymy. Spodziewam się, że aż do wyborów będziemy raczeni podobnymi sensacjami  pochodzącymi od anonimowych informatorów, może nawet któryś odważy się  wreszcie napisać wprost, że na czarnej skrzynce zachował się bardzo  wyraźny rumor wyważanych drzwi do kokpitu i głośny krzyk "Ląduj,  dziadu!". Dziwię się tylko trochę, że dziennikarze, którzy wiedzą kto i  jakie plotki rozpuszcza, nie podzielą się tą informacją z czytelnikami.  Mamy prawo wiedzieć który z najważniejszych polskich polityków zajmuje  się kolportowaniem oskarżających tragicznie zmarłą głowę państwa  plotek, tym bardziej, że - z tego co wiem - ta osoba wcale nie mówi  "off the record" i najwyraźniej ma życzenie, żeby sprzedawane przez nią  informacje miały jak największy zasięg.   Szeptana propaganda władzy 