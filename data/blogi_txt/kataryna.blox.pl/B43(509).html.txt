Nie ma spokoju nasz prezydent, znowu mu media nieciekawą znajomość wytykają. Wprost w artykule "Zdjęcie z prezydentem" pisze, że w kwietniu 2002 Aleksander Kwaśniewski wpadł w Wiśle do znajomego, pech chciał, że znajomy ów wcześniej wpadł w oko prokuratorowi, który zainteresował się rozmaitymi przekrętami wskazującymi na udział w mafii paliwowej. A naszego prezydenta nikt nie ostrzegł, że z kimś podejrzanym o tak poważne przestępstwa nie uchodzi się spotykać. Dzisiaj pan Bogusław Lepiarz siedzi a pan prezydent się biedzi. Biedzi się, bo Bobrek zeznał, że aferzysta Lepiarz jest kolejnym mafiopaliwowym sponsorem fundacji Porozumienie bez Barier. Trans-Sad, teraz to, wyjątkowo dobre serce mają paliwowi mafiozi. Nie ma co się dziwić, że się prezydentowa wzbrania przed ujawnieniem listy sponsorów. Coś mi się zdaje, że jeszcze kilka takich artykułów i sobie prezydent przypomni, że mu konstytucja zabrania zeznawania przed komisją. 