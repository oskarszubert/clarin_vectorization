Gazeta Wyborcza: "Są w IPN dokumenty, które zawierają bardzo bolesne informacje dla Ojca Świętego - mówi szef IPN prof. Leon Kieres. Chodzi o nazwiska osób z bliskiego otoczenia kard. Karola Wojtyły, które współpracowały z SB w czasach, gdy był on metropolitą krakowskim. (...) Z informacji "Gazety" wynika, że w materiałach SB, o których wspominał prof. Kieres, pojawia się nazwisko przyjaciela Karola Wojtyły, ks. prof. Mieczysława Malińskiego." "Z informacji Gazety wynika...". Tyle. Ani słowa o pochodzeniu informacji, nic co pozwoliłoby czytelnikowi ocenić wiarygodność źródła (czy to koła zbliżone do IPN-u, czy jakieś krakowskie plotki, a może byli esbecy). Tylko sucha informacja, że Gazeta skądś wie, że na Papieża donosił ksiądz Maliński. Jest co prawda wywiad z księdzem, ksiądz oczywiście zaprzecza ale przecież zaprzeczają wszyscy więc to się nie liczy, przecież Gazeta napisała, że wie, że są na księdza kwity. I tak w praktyce wygląda ta głośno deklarowana wrażliwość na krzywdę osób pomawianych o współpracę. Gazeta tak chętnie ostatnio pochylająca się nad teoretyczną krzywdą hipotetycznego Jana Kowalskiego z "listy Wildsteina" dzisiaj bez żadnych skrupułów oskarżyła księdza Malińskiego, informując czytelnika jedynie, że "z informacji Gazety wynika...". Głupota dziennikarzy czy jakaś gra? Bo to gołosłowne oskarżenie nijak nie pasuje do antylustracyjnej linii Gazety.     Dzisiaj Gazeta zabawiła się w wielkiego lustratora. Bez względu na to jaka jest prawda o księdzu Malińskim, po tym artykule nie da się już wrócić na antylustracyjne pozycje jeśli się zadenuncjowało człowieka w taki sposób - bez przywołania jakichkolwiek dowodów winy lub świadków oskarżenia, bo po prostu "z informacji Gazety wynika...". Co ma zrobić czytelnik z informacją przerażającą ale mającą charakter anonimowego donosu? "Agenci wokół papieża Jana Pawła II" 