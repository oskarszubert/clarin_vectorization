Nie wiem czy Siemiątkowski tylko zgrywa gapcia w ramach jakiejś bardzo wyrafinowanej strategii mataczenia, czy naprawdę jest takim nieumiałkiem na jakiego wygląda w tych zeznaniach. Śmiech pusty ogarnia jak się czyta co szef naszego wywiadu potrafił wyciągnąć z informatora (uprzedzając go wcześniej trzykrotnie, że może zrobić z tej wiedzy użytek i czy w zwiazku z tym informator jest absolutnie pewien, że chce puścić parę) na temat tajemniczego spotkania ze szpiegiem."Pierwsza faza to jest faza lunchu, która miała miejsce w restauracji, której nazwę restauracji sobie zapisałem, ale ze znakiem zapytania, czyli musiałem spisać fonetycznie, w związku z tym nie biorę odpowiedzialności, czy tak to się pisze" - miejmy nadzieję, że ta nazwa nie będzie potrzebna, albo, że przynajmniej nie była francuska, bo będzie bardzo trudno dojść z tych fonetycznych zapisków. "Ja sobie w ogóle nie przypominam, żeby pan Kulczyk mówił, że w tym spotkaniu oprócz niego i Ałganowa ktoś jeszcze brał udział. Ja odniosłem wrażenie, że to było spotkanie w cztery oczy. Dlatego że w trakcie tego spotkania ze mną pan Kulczyk nie mówił, że jemu towarzyszył jego doradca z biura, a po drugiej stronie byli jeszcze jacyś ludzie. Powiedział tylko..." - średniej klasy magnetofon wyciągnąłby z Kulczyka mniej więcej tyle co nasz as wywiadu. Czy Siemiątkowski zadał choć jedno pytanie? Być może, ale akurat chyba nie o skład spotkania, z jakichś powodów uznał to widać za nieistotny szczegół. [w odpowiedzi na zarzut ujawniania w mediach tajemnic państwowych] "Gdyby wszyscy przestrzegali zasady, że się nie wypowiadamy podczas prac tej komisji, to ręczę panu, panie przewodniczący, nigdy bym się publicznie nie odezwał. Ale w tym momencie, jak zobaczyłem, że wszyscy zaczynają, oprócz mnie, na ten temat mówić i komentować, no to poczułem się zwolniony z obowiązku milczenia." - biedny mały Zbysio, "prosę pani bo oni zaczęli"[tłumacząc dlaczego wyniósł ściśle tajne notatki] "notatkę tę zostawiłem w swoim biurku. (...) jak pakowałem się z Agencji Wywiadu, nie miałem świadomości, że te notatki będące w moim biurku, w mojej szufladzie znajdują się w moim po prostu posiadaniu. Dopiero robiąc porządek w swoich teraz papierach dosłownie w ostatnich dniach, stwierdziłem, że mam tego typu materiał przy sobie." - czuję się bezpieczna i zaopiekowana wiedząc jak dba się o tajemnice państwowe. Ciekawe gdzie się poniewierają inne ściśle tajne materiały, których Siemiątkowski w porę (i przez przypadek, bo w jego życiu wszystko dzieje się przypadkiem) nie odnalazł. Gdzie on się taki ulągł? 