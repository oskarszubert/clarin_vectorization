Tomasz Nałęcz: "Gotowych jest już 5 ekspertyz zamówionych przez Kancelarię Sejmu stwierdzających, że tylko Prezydium Sejmu może zająć się wnioskiem marszałka Włodzimierza Cimoszewicza o wyłączenie z jego przesluchania przed komisją śledczą ds. PKN Orlen 7 posłów."Są to zapewne te ekspertyzy, które Cimoszewicz zapowiadał już w sobotę, musiały więc zostać zlecone w zeszłym tygodniu (bo przecież nie wczoraj skoro dzisiaj w południe już są na biurku Nałęcza). Wygląda na to, że w ramach przygotowań do swojego prywatnego przesłuchania Cimoszewicz skorzystał z tego, że jest marszałkiem Sejmu i za pośrednictwem Kancelarii zamówił - na nasz koszt - ekspertyzy w swojej sprawie. Ciekawe czy któryś z wicemarszałków wiedział wcześniej, że takie ekspertyzy zostały zamówione. Pewnie nie, bo nie byłoby efektu zaskoczenia a o to przecież chodziło. Z tego samego powodu marszałek Cimoszewicz nie powiedział ani Prezydium, ani komisji śledczej o liście jaki wysyła do Kwaśniewskiej w sprawie listy darczyńców, nie wiadomo właściwie na jakiej podstawie bo Regulamin Sejmu takie sprawy zostawia w gestii całego Prezydium Sejmu. Jeśli Cimoszewicz zamówił te ekspertyzy prywatnie, jako świadek przygotowujący się do przesłuchania, to powinien je opłacić z własnej kieszeni, tak jak inni świadkowie opłacają z własnych kieszeni pełnomocników z którymi przychodzą. Sytuacja robi się absurdalna bo eksperci komisji są opłacani przez Kancelarię Sejmu, która potem zleca pięć ekspertyz obalających ekspertyzy ekspertów komisyjnych - a cała ta zabawa za nasze pieniądze. Jeśli eksperci komisji są do bani, to należy ich zwolnić. A jeśli są wystarczająco kompetentni, żeby ich Kancelaria Sejmu zatrudniała to niech się świadek Cimoszewicz bije z nimi na ekspertyzy ale za własne pieniądze. W sobotę Cimoszewicz mówił o ekspertach komisji: "Tak zwani eksperci komisji. To jest wielkie nieporozumienie. Bardzo przepraszam w imieniu Sejmu, że w Sejmie mogą występować ludzie, którzy noszą tytuły ekspertów, a którzy nie mają żadnych kwalifikacji do tego. Proszę się zainteresować ich dorobkiem zawodowym, prawnym i wszystko wyjdzie na jaw". Wypadałoby zapytać marszałka Sejmu dlaczego godzi się aby Sejm zatrudniał takich ekspertów. Chyba, że i w tej sprawie nic nie może, poza narzekaniem. 