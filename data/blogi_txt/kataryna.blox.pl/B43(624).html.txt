Wymiana oświadczeń między Jackiem Kapicą, a Business Centre Club na  temat tego kto i w jakim trybie zgłosił postulat zniesienia limitów  lokalizacyjnych zachęcił mnie do przyjrzenia się bliżej narodzinom  niedoszłej ustawy hazardowej. Skoro już Kapica ma być tym herosem  walczącym z hazardem, dobrze wiedzieć jak to naprawdę było z tymi  spornymi limitami. Nie udało mi się tego ustalić, bo utknęłam na wątku  dużo ciekawszym. Okazuje się, że narodziny ustawy hazardowej były  równie nagłe, i równie tajemnicze, jak jej niedawny zgon. Kto wie, czy  nie powinien to być jeden z ciekawszych wątków dla komisji śledczej.  Oto wybrane daty z początku 2008 roku, kiedy w tajemniczych okolicznościach i całkiem znienacka pojawił się projekt nowelizacji  ustawy o grach losowych.5 lutego.  Jacek Kapica, dotychczasowy szef Izby Celnej w Szczecinie, zostaje  szefem Służby Celnej i wiceministrem finansów, zastępując na tym stanowisku Jacka Dominika, który po bodaj miesiącu zrezygnował. 20 lutego.  Rzeczpospolita publikuje artykuł "Hazard czeka na ustawę", na temat  problemów branży i jej zapowiedzi przejęcia inicjatywy, jest też  wypowiedź rzecznika prasowego Ministerstwa Finansów.   Rzeczpospolita: Obecnie  Ministerstwo Finansów nie prowadzi prac nad nowym projektem. Mogą się  one rozpocząć nie wcześniej niż w drugim kwartale 2008 r.  poinformował  “Rz” Jakub Lutyk, rzecznik resortu finansów. Firmy mają jednak dość czekania, postanowiły same wyjść z inicjatywą. – Jesteśmy w trakcie  opracowywania najważniejszych postulatów. Dokument liczy już 30 stron.  W przyszłym tygodniu chcemy go wysłać do komisji “Przyjazne państwo”  oraz do Ministerstwa Finansów – mówi Jan Kosek, wiceprzewodniczący  Związku Pracodawców Prowadzących Gry Losowe i Zakłady Wzajemne.  Najbardziej narzeka na biurokrację i tysiące kontroli. (...)  Najbardziej niezadowoleni z obecnej ustawy są jednak bukmacherzy. – Borykamy się z dużą konkurencją ze strony firm internetowych nieujętych  w polskim prawie. Jeśli tak pozostanie, to czarno widzę naszą  przyszłość – mówi Zdzisław Ludwik, prezes STS, największej spółki  bukmacherskiej w Polsce.    28 lutego. Ministerstwo Finansów rozesłało do firm zajmujących się eksploatacją  automatów pismo ws. wyroków Naczelnego Sądu Administracyjnego  dotyczących m. in. zmiany lokalizacji punktów gier na automatach o  niskich wygranych. NSA uznał, iż dokonanie takiej zmiany zezwolenia na  prowadzenie działalności w zakresie gier na automatach o niskich  wygranych w trybie art. 155 kpa nie jest dopuszczalne. Branżowy portal  e-play informację o tym tytułuje "Wyrok na automaty".   15 kwietnia. "Puls biznesu" relacjonuje odległe plany Ministerstwa Finansów odnośnie nowelizacji ustawy o grach losowych.   Puls Biznesu: Czy  w Polsce będzie można przez Internet legalnie wytypować wynik meczu  piłkarskiego lub zagrać w wirtualnym kasynie? Ministerstwo Finansów  zapowiada, że tak. - Chcemy uwolnić hazard w Internecie, ponieważ ludzie i tak grają. Nie jesteśmy w stanie zamknąć tego rynku. Chcemy, żeby budżet pobierał z tego tytułu podatki – mówi Jacek Kapica, wiceminister finansów. Przyznaje przy tym, że nowelizacja ustawy o grach i zakładach wzajemnych przygotowana będzie dopiero w drugiej połowie roku. Ewentualna realizacja planów resortu przywróci równą konkurencję wśród bukmacherów.   21 kwietnia. Branżowy portal e-play kontynuuje wątek "wyroku na automaty" w tekście "Wyrok na automaty - ciąg dalszy".   Portal e-play: 18  kwietnia Izba Gospodarcza Producentów i Operatorów Urządzeń  Rozrywkowych, zgodnie z ustaleniami podjętymi w trakcie spotkania  ministra z przedstawicielami sektora gier w Polsce w dniu 15 kwietnia  2008 roku, przekazała na jego ręce opinię prawną sporządzoną przez Zrzeszenie Prawników Polskich - Centrum Ekspertyz Prawnych. Wymienione  opracowanie stanowi analizę stanu prawnego stanowiska Ministerstwa  Finansów z dnia 28 lutego 2008 roku w sprawie wyroków NSA dotyczących  m.in. zmiany lokalizacji punktów gier na automatach o niskich  wygranych. Opinia prawna odpowiada na pytanie, czy zgodne z prawem jest  ww. stanowisko Ministerstwa Finansów. (...) Czekamy na ruch MF...   Autorem wspomnianego opracowania jest  niejaki Waldemar Gontarski, którego może kojarzycie ze sprawy Wielgusa.  To ten prawnik, który wydał "ekspertyzę" dotyczącą rzekomo fałszywego  podpisu TW Grey, i w efekcie sprowokował Zrzeszenie Prawników Polskich do wydania oświadczenia odcinającego się od niego i jego ekspertyz.   28 kwietnia. To data widniejąca na pierwszej wersji nowelizacji ustawy o grach losowych. Dwa  tygodnie po tym, jak Kapica zapowiadał, że dopiero w drugiej połowie  roku przygotowana będzie nowelizacja ustawy, a jej celem będzie legalizacja hazardu internecie, ma już gotowy projekt ustawy. A w niej  ani słowa o internetowym hazardzie, za to wśród licznych kosmetyczno-porządkujących zapisów są prawdziwie rewolucyjne rozwiązania, a mianowicie całkowite zniesienie limitów lokalizacyjnych dla kasyn i salonów gier.  W obecnie obowiązującej ustawie jedno kasyno może przypadać na 250 000 mieszkańców, a jeden salon z automatami na 100 000 mieszkańców, Kapica  zaproponował całkowite uwolnienie tego rynku. Przeczytajcie jak to  wtedy uzasadniał dzisiejszy likwidator hazardu.   Uzasadnienie projektu ustawy: Istniejące  przepisy w znaczący sposób ograniczają możliwości lokalizowania  kolejnych ośrodków gier, szczególnie w dużych miastach, w których istnieje faktyczne zainteresowanie tą formą rozrywki. Konsekwencją  powyższego jest ograniczenie realnych możliwości funkcjonowania w nich  kolejnych ośrodków gier, jako miejsc mających zaspokajać potrzeby  ludności w zakresie rozrywki. Nie brzmi jak Kapica, prawda? Skąd  zatem ten niespodziewany ultraliberalny zapis w projekcie, którego na  razie miało nie być, a jeśli był w planach na przyszłość, to głównie po  to, żeby uregulować hazard internetowy, o którym ostatecznie nawet się  nie zająknął?  16 maja. "Puls Biznesu" w artykule "Żadnych barier  dla hazardu" komentuje projekt Kapicy.  Puls Biznesu: Czy  grozi nam, że od 1 stycznia 2009 r. nowe kasyna i salony gier zaczną w  Polsce rosnąć jak grzyby po deszczu? Tak. Dzięki nowelizacji ustawy  hazardowej, przygotowanej przez Ministerstwo Finansów (MF), która  właśnie została przekazana do uzgodnień międzyresortowych. (...) —  Resort zapowiadał uregulowanie kwestii hazardu internetowego, a zamiast  tego mamy totalną zmianę polityki państwa wobec hazardu. I to  wprowadzaną po cichu. Ciekawy jestem, kto stoi za tym pomysłem. Na  pewno jest on na rękę producentom sprzętu i zagranicznym operatorom  kasyn, którzy chcą wejść na nasz rynek — mówi lobbysta uczestniczący w pracach nad poprzednimi nowelizacjami.    9 czerwca.  W reakcji na sprzeczne informacje w mediach na temat szokujących planów całkowitego zniesienia limitów lokalizacyjnych, Ministerstwo Finansów  wydało oświadczenie, które jest "nieco" niespójne z tym co na ten temat pisze w swoich oświadczeniach dzisiaj, różnica (zaznaczyłam ją podkreśleniem) jest zasadnicza, jeśli ten wątek okaże się rozwojowy, wrócę do niego.Ministerstwo Finansów: Postulat zniesienia limitów lokalizacyjnych w ustawie o grach i zakładach wzajemnych, w ramach likwidacji barier prawnych utrudniających działalność gospodarczą, został wypracowany i zgłoszony 7 lutego 2008, przez Komisję Trójstronną do Spraw Społeczno – Gospodarczych, skupiającą oprócz przedstawicieli rządu, reprezentantów organizacji pracodawców i organizacji związkowych. Dzisiejszy wódz tuskowej wojny z hazardem, wcale nie chciał zrobić krzywdy branży hazardowej, w pierwszym projekcie zaproponował całkowite zniesienie limitów lokalizacyjnych, gdyby ten projekt wszedł w życie, salony z automatami  mogłyby powstawać wszędzie, w dowolnej liczbie. Nie planował też  dopłat. Dopiero później, podczas uzgodnień międzyresortowych, projekt  został "popsuty" - pojawiły się nieszczęsne dopłaty, a zniesienie  limitów lokalizacyjnych zostało oprotestowane i w efekcie zniknęło z  projektu. No i zaczęły się wielomiesięczne problemy branży hazardowej z ustawą, a Kapicy z branżą.   Przesłuchanie Kapicy może być bardzo  ciekawe, może dowiemy się kto go zainspirował do takiej łaskawości.  Jeśli oczywiście komisji śledczej starczy czasu między ustalaniem kto  zdecydował o kolorze kul w multilotku, a przeliczaniem ile nas kosztuje  leczenie jednego uzależnionego na głowę mieszkańca. Kapica powinien być  pierwszym przesłuchanym przez komisję świadkiem, nie zdziwię się jednak jeśli będzie jednym z ostatnich, jego zeznania mogą pogrążyć wszystkich  po kolei, z nim samym włącznie. Zbyt dużo jest niejasności wokół  decyzji i wypowiedzi samego Kapicy, żeby mógł myśleć bez lęku o  perspektywie grillowania przez Arłukowicza, Wassermana i Kempę.     A opozycja, która się dała zaszantażować i nie ma odwagi spytać Tuska dlaczego właściwie z powodu  jego osobistych poaferalnych problemów wizerunkowych wszyscy się mają  nagle tak strasznie spieszyć z nową ustawą, powinna się dobrze  zastanowić czy na pewno chce robić za maszynkę do głosowania. Jeśli  teraz klepnie bez dyskusji i głębszej refleksji to co jej rząd  podsunie, a za krótszą lub dłuższą chwilę okaże się, że nowa ustawa  jest bublem albo nieoczekiwanie ma negatywne skutki, nikt nie będzie  chciał słuchać tłumaczeń, że zagłosowali bo Tusk prosił. Jeśli chcą wziąć odpowiedzialność za motywowaną wyłącznie chęcią ratowania wizerunku ustawę, niech biorą, byle świadomie. Bo w tej sprawie zbyt  wiele rzeczy z czasem okazuje się innymi niż się na początku wydawało. 