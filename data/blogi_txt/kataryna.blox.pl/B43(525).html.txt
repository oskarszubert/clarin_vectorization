Przychodami są (...) otrzymane lub pozostawione do dyspozycji podatnika w roku kalendarzowym pieniądze i wartości pieniężne oraz wartość otrzymanych świadczeń w naturze i innych nieodpłatnych świadczeń. (...) Wartość pieniężną innych nieodpłatnych świadczeń ustala się: (...) jeśli przedmiotem świadczeń jest udostępnienie lokalu lub budynku - według równowartości czynszu, jaki przysługiwałby w razie zawarcia umowy najmu tego lokalu lub budynku. W pozostałych przypadkach - na podstawie cen rynkowych stosowanych przy świadczeniu usług lub udostępnianiu rzeczy lub praw tego samego rodzaju lub gatunku, z uwzględnieniem w szczególności ich stanu i stopnia zużycia oraz czasu i miejsca udostępniania.  (Ustawa o podatku dochodowym od osób fizycznych) Nie jest to martwy zapis, o czym można przekonać się czytając liczne interpretacje podatkowe udzielone podatnikom dopytującym fiskusa o to, jak potraktuje otrzymane przez niech w nieodpłatne użytkowanie nieruchomości i rzeczy. Jednemu z podatników urzędnik skarbowy tak tłumaczył zasady opodatkowania umowy użyczenia - czyli tego co co łączyło ministra Nowaka i jego kolegę "w temacie" zegarków. Umowa użyczenia jest jedną z umów nazwanych, obok najmu i dzierżawy, regulujących zasady używania rzeczy. Zgodnie z art. 710 ustawy Kodeks cywilny użyczenie jest umową, przez którą użyczający zobowiązuje się zezwolić biorącemu, przez czas oznaczony lub nie oznaczony na bezpłatne używanie oddanej mu w tym celu rzeczy. Istotą tej umowy jest jej bezpłatny charakter, co oznacza, że biorący w używanie nie ma obowiązku dokonywania żadnych świadczeń i opłat na rzecz dającego do bezpłatnego używania. Co do zasady, oddanie nieruchomości do nieodpłatnego używania innej osobie rodzi skutki podatkowe dla obu stron umowy, powodując powstanie przychodu zarówno po stronie użyczającego, jak i użytkującego.﻿ (indywidualna interpretacja podatkowa Ministerstwa Finansów) Cóż, nie wszyscy mają takie szczęście jak minister Graś, mieszkający sobie latami w cudzej willi i niepłacący z tego tytułu żadnych podatków. Gdyby minister Graś był tylko panem Grasiem, dowiedziałby się od fiskusa, że podatek z tytułu nieodpłatnego użyczenia lokalu należy się państwu zarówno od tego, kto nieruchomość za darmo użycza, jak i temu kto ją w użyczenie dostaje. Tak jak pewna pani, która użyczyła swojego mieszkania nieodpłatnie stowarzyszeniu na jego działalność statutową i była na tyle nierozważna, żeby zapytać fiskusa czy mu się z tego tytułu coś należy. No i się dopytała. Z przedstawionego we wniosku stanu faktycznego wynika, że Wnioskodawczyni użyczyła bezpłatnie lokal na rzecz Stowarzyszenia. Rozliczenia za świadczenia na rzecz lokalu (czynsz, opłaty wyliczona na podstawie liczników – energia, woda) są bezpośrednio regulowane przez ww. Stowarzyszenie.﻿ (...) Za przychód z nieruchomości odstąpionych bezpłatnie w całości lub części do używania innym osobom fizycznym i prawnym oraz jednostkom organizacyjnym niemającym osobowości prawnej uważa się wartość czynszową, stanowiącą równowartość czynszu, jaki przysługiwałby od tych osób w razie zawarcia umowy najmu lub dzierżawy nieruchomości.﻿ (...)  stwierdzić należy, iż kwota czynszu - dokonywana przez biorącego w użytkowanie lokal, tj. Stowarzyszenie - stanowi dla Wnioskodawczyni przychód z innych źródeł i podlega opodatkowaniu podatkiem dochodowym od osób fizycznych na zasadach ogólnych.﻿ (indywidualna interpretacja podatkowa Ministerstwa Finansów) ﻿Jak widać z powyższej interpretacji podatkowej, nieprzystosowana do życia w III RP obywatelka, która nie dość, że się udziela społecznie oddając do dyspozycji swój majątek jakiemuś stowarzyszeniu, to jeszcze się do tego głupio przyznaje fiskusowi, musi zapłacić podatek od pieniędzy, których na oczy nie zobaczyła i trudno doprawdy uznać je za jej przychód. Bo fiskus każe sobie płacić podatek nawet od przychodów utraconych, jak w tym przypadku. Oczywiście, jeśli się jest jakąś panią Kowalską. Minister Graś takich problemów nie ma i nie będzie ich miał też minister Nowak, choć niewątpliwie pożyczanie od kogoś drogiego zegarka jest w świetle nie tylko litery prawa, ale także dotychczasowych interpretacji podatkowych użyczeniem. Kwestie podatkowe to nie jedyny problem z zegarkami ministra Nowaka, minister nie wpisał do Rejestru Korzyści tych, które zostały mu "użyczone", tu od biedy możemy uznać, że nie wiedział. Nie ma jednak żadnego usprawiedliwienia dla nieujęcia w oświadczeniu zegarka od rodziny, bo jest tam pytanie o "składniki mienia ruchomego o wartości powyżej 10 000 zł, a zegarek jest wart ok. 30 000 zł. Kogo to jednak obchodzi? A jeśli już obejdzie, na pewno znajdzie się rozgrzany prokurator, który wytłumaczy, że "nieprawidłowości w oświadczeniach majątkowych pana posła wynikają z filozoficznego wykształcenia i stosunku do wartości materialnych". ﻿ Prawo, w szczególności podatkowe, jest dla frajerów, takich jak ta babka oddająca lokal stowarzyszeniu za darmochę, czy moja koleżanka, samotna matka, co roku wzywana do urzędu skarbowego, bo korzysta z ulgi na rehabilitację ciężko chorego syna (sam obóz kosztuje ją rokrocznie 10 000 zł) więc urząd musi sprawdzać, czy akt urodzenia oraz lekarska diagnoza są takie sam jak rok wcześniej. Nie mówcie mi więc proszę, że sprawa zegarków Nowaka jest banalna, w niej jak w soczewce widać jakie mamy przyjazne państwo. I dla kogo. 