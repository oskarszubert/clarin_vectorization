A nie mówiłam? Tomasz Nałęcz jest do bólu przewidywalny. W poniedziałek pisałam "Prędzej czy później Nałęcz wyląduje u Cimoszewicza, im szybciej tym lepiej bo trzeba przecież zdążyć się zasłużyć. Może już w weekend? W piątek Borówki będą radzić nad rezygnacją Borowskiego i cokolwiek uradzą, Nałęcz będzie miał pretekst". No i Nałęcz pretekst wykorzystał. Borówki udzieliły  wotum zaufania Borowskiemu więc Nałęcz się wziął i obraził, wystąpił z Konwentu SdPl i nie zamierza startować do Sejmu z list Borówek. Tydzień temu był jeszcze szefem sztabu wyborczego Borowskiego, trzeba mu oddać, że z tonącego okrętu ucieka w tempie iście sprinterskim. Ciekawe czy ostatecznie wyląduje na listach SLD, czy też mierzy wyżej i gra o stołek w kancelarii prezydenckiej. Wyjątkowo obrzydliwa postać.Ryszard Bugaj: "Nałęcz nie jest człowiekiem misji. Lubi władzę i zaszczyty, które władza daje." Trudno się nie zgodzić z taką oceną. Bugaj pierwszy boleśnie przekonał się o niestandardowej lojalności Nałęcza. Po przegranych przez UP wyborach '97 Eliza Olczyk pisała w Rzepie: "Ryszard Bugaj, szef Unii Pracy, brak lojalności zarzuca też Tomaszowi Nałęczowi, który był przez cztery lata rzecznikiem prasowym UP i człowiekiem najbliższym liderowi partii, po czym niemalże z dnia na dzień odwrócił się od swojego szefa. Niektórzy twierdzą, że Nałęcz był pierwszym, który po przegranych wyborach parlamentarnych obwinił Bugaja o porażkę i domagał się jego ustąpienia z funkcji przewodniczącego. Dziś obaj panowie ledwie się tolerują. Ryszard Bugaj powiedział nawet kiedyś, że w w yborach samorządowych będzie głosował na Unię Pracy pod warunkiem, iż Tomasz Nałęcz nie będzie się ubiegał o mandat radnego." (Eliza Olczyk, "Lojalni inaczej"). Jak widać Nałęcz niewiele się zmienił, no, może poza tym, że dzisiaj nie czeka już na przegraną tylko zawczasu mości sobie miejsce u boku przyszłych zwycięzców. Nałęcz kocha władzę i odepchnąć się od niej nie da, już prędzej wystartuje z list SLD albo wyląduje w komitecie wyborczym Cimoszewicza obok Czarzastego, Kwiatkowskiego i Nikolskiego, byle blisko konfitur. A że gadane ma, na pewno usłyszymy jakieś naciągane uzasadnienie, okraszone błyskotliwą metaforą. Od kilkunastu dni trwa w mediach festiwal Nałęcza, który robi za eksperta od wszystkiego - komentuje prace komisji śledczych, dokonuje interpretacji prawa, recenzuje wszystko i wszystkich. Nałęcz jest najlepszym przykładem jak niewiele trzeba, żeby w naszej chorej polityce robić za gwiazdę - wystarczy kwieciście mówić i być blisko tych co się liczą. No i mieć 'parcie na szkło". I już nawet najbardziej fałszywa i obleśna postać, taki byle Nałęcz, może uchodzić za autorytet.    Tomasz Nałęcz - rzemieślnik polityki 