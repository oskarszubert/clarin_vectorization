W dzisiejszej Wyborczej Piotr Stasiński ("Mocny atak na prezydenta Kwaśniewskiego") komentuje sobotnie zeznania Dochnala i Wieczerzaka.  "Wieczerzakowi i Dochnalowi musi bowiem zależeć na tym, by sąd i prokuratura potraktowały ich łagodnie, co może nastąpić, jeśli będą z tymi organami współpracowali. np. sypiąc innych. Jeśli przy tym kłamią, ryzykują niewiele, bo obaj stoją pod cięższymi zarzutami karnymi, a oskarżonemu wolno się bronić, nawet kłamiąc."Drugiego zdania nie da się logicznie pożenić z pierwszym. Albo Dochnal poszedł na współpracę i sypie innych winnych licząc na niższy wyrok, albo kłamie i z sobie znanych powodów obciąża niewinnych, czym jednak niższego wyroku nie ugra. Dlaczego Dochnal kłamie? Jeśli Stasiński stawia taką tezę to powinien ją jakoś uzasadnić, zwłaszcza, że swój tekst nazywa "analizą".  "Obaj mają za to dobre powody, by liczyć na koniunkturę polityczną. Sprzyja im ona, bo komisje śledcze, zwłaszcza orlenowska, wysuwają ostre zarzuty przeciw osobom bliskim ośrodkowi prezydenckiemu lub samemu prezydentowi. W komisjach pierwsze skrzypce grają posłowie LPR: Giertych i Dobrosz. A polowanie na prezydenta jest politycznym programem tej partii."Jakoś nie bardzo rozumiem związek. Co właściwie chciał Stasiński tu powiedzieć? Że Dochnal z Wieczerzakiem obciążają prezydenta, żeby zrobić przyjemność Giertychowi? A dlaczego? Liczą, że jak się wpasują w polityczną koniunkturę to dostaną niższy wyrok? Czy taką przerażającą wizję upolitycznienia naszego wymiaru sprawiedliwości kreśli Stasiński? "Z kolei Dochnal oferuje opowieść dziwnie zbieżną z tzw. raportem Giertycha - że sprzedać Rosjanom polski sektor paliwowy próbowali niemal wszyscy: prezydent, Kulczyk, Miller z przyległościami, a także pokłócony z nimi Kaczmarek, który wziął za to parę milionów dolarów łapówki."Dlaczego Stasińskiego dziwi zbieżność zeznań Dochnala z raportem Giertycha? O czym ona świadczy? Według Stasińskiego pewnie o tym, że Dochnal przeczytał raport Giertycha i chcąc się podlizać dostosował swoje zeznania do tez raportu (ale po kiego grzyba miałby to robić - tego Stasiński już nie wyjaśnia), choć przecież jest prostsze i bardziej logiczne wyjaśnienie zbieżności zeznań Dochnala z raportem Giertycha.  "Dochnal przekonuje też, że aresztować kazał go prezydencki minister Ungier - i to za to, że lobbysta usiłował zadbać o nierosyjskie źródło ropy dla Polski. Śmiała teza."A co w tym takiego śmiałego? Że prokurator mógłby działać na polityczne zlecenie? Że wysocy urzędnicy dbają o rosyjskie interesy gospodarcze? Że Ungier mógłby coś robić za kulisami? To są te nadmiernie śmiałe tezy?"Dochodzenie do prawdy będzie niezwykle żmudne. Mógłby tego dokonać profesjonalny i niespolityzowany wymiar sprawiedliwości. W komisjach śledczych trudno pokładać wielkie nadzieje. Łase są na rewelacje, a średnio zainteresowane ich skrupulatną weryfikacją. Bo komisje te są dziś głównie terenem walki politycznej."Czyli afera jest niewyjaśnialna. Profesjonalnego i niespolityzowanego wymiaru sprawiedliwości nie mamy, komisje zajmują się walką polityczną, znikąd nadziei. Tym bardziej dziwi, że Gazeta nie prowadzi żadnego swojego śledztwa w tej sprawie, nie próbuje dojść do prawdy i ogranicza się jedynie do relacjonowania przesłuchań. Nie mogę się doczekać co Stasiński napisze po przesłuchaniu prezydenta bo afera wydaje się być rozwojowa i im bardziej się rozkręca tym większego kunsztu będzie wymagać bronienie Prezia. Gazeta na razie robi to świetnie ale czy podoła? 