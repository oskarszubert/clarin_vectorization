W dzisiejszym "Dzienniku" jest wywiad  z Michałem Bonim, aż trzech dziennikarzy się nad nim znęca. W sprawie  kalendarium prac nad ustawą hazardową przycisnęli go aż miło, w końcu  jest tyle wątpliwości wokół tego kto, komu, kiedy i co zlecił, oraz dlaczego ta data 30 lipca się jakoś potwierdzić nie chce. Dziennikarze  nie mogli więc nie zadać dwóch kluczowych pytań. Skąd  decyzja, że to pan w Sejmie wyjaśniał kalendarz przygotowań nad ustawą hazardową? A jak pan ocenia wersję wydarzeń Mariusza Kamińskiego, który  do kalendarium dodaje nowe spotkania, np. 25 sierpnia kiedy to miała  zapaść decyzja o postawieniu mu zarzutów? Najciekawsze są jednak wypowiedzi Boniego na temat samej ustawy.   Dziennik: Zapowiedział Pan, że ustawa hazardowa zacznie obowiązywać od przyszłego roku, czy to wciąż jest możliwe?   Michał Boni: To zależy od prac w parlamencie, ale moim zdaniem tak. Mamy jeszcze blisko 70 dni. Zapowiadany projekt zakłada podniesienie podatków, a każda zmiana  podatkowa, żeby mogła wejść w życie musi być opublikowana przed 30  listopada. Tymczasem ustawa wyjdzie z rządu w połowie listopada, a od  tego długa droga do Dziennika Ustaw. Oto co mówi na ten temat ekspert  podatkowy dla Gazety Prawnej (wypowiedź z początku października, na  inny temat). Wojciech Krok:  Planując  takie zmiany, należy mieć na uwadze harmonogram prac parlamentarnych i  wymogi konstytucyjne co do ogłaszania zmian ustaw podatkowych.  Orzecznictwo Trybunału Konstytucyjnego wymaga, aby zmiany w podatkach  dochodowych były publikowane w Dzienniku Ustaw do końca listopada.  (...) Biorąc pod uwagę, że projektów ustaw podatkowych nie można  rozpatrywać w trybie pilnym, wydaje się, że nie [starczy czasu]. Senat  ma 30 dni na rozpatrzenie projektu ustawy, a prezydent 21 na jego podpisanie. Do tego dochodzi jeszcze czas na trzy czytania projektu w  Sejmie, pracę w komisjach, na samo techniczne opublikowanie ustawy w  Dzienniku Ustaw (to też zajmuje kilka dni).   Wypowiedź Kroka jest z 6 października, dzisiaj mamy o trzy tygodnie  mniej czasu, a ustawa ma wyjść z rządu dopiero za dwa tygodnie. Chyba  nawet gdyby poszła prosto do drukarni, nie miałaby szans przed 30  listopada. Albo więc jest jakiś tajemniczy kruczek prawny, którym rząd  się podeprze (a po interpretacji, że "zasięgnięcie opinii prezydenta"  oznacza wyłącznie samo zadanie pytania, wiemy jak bardzo potrafi być kreatywny, gdy mu zależy), albo ktoś nam tutaj straszny kit wciska.    To, że zmiany w podatkach są nie do opublikowania przed 30 listopada,  nie oznacza oczywiście, że nowa ustawa nie ma szans. Ma, jasne, że ma.  Boni słusznie zauważa, że do końca roku mamy jeszcze blisko 70 dni,  można się z każdą ustawą uwinąć, a przy tej akurat nikt nie odważy się  mieszać. Szanse, że wejdzie w życie przed 1 stycznia są więc całkiem  spore. Tyle że, z uwagi na obostrzenia dotyczące wprowadzania zmian w podatkach, będzie to ustawa kadłubkowa. Co w niej zostanie? Michał Boni: W  2007 było 27 tys. automatów, w 2008 r. 38, a teraz jest 48 tys. Bez  wątpienia jest to wciąż rozwijający się sektor, który dobrze sobie  radzi (...) Nowe rozwiązanie zakłada, że zdelegalizujemy automaty  niskich wygranych i salony gry z automatami. Będą funkcjonowały do  wygaśnięcia zezwoleń w ciągu 6 lat, co roku coraz mniej. Od wejścia w  życie ustawy nie będą wydawane nowe zezwolenia. Zakazane będą gry w  Internecie oraz videoloterie (jeszcze się nie rozwinęły).   Jeśli z ustawy wypadną - a wypaść muszą, jeśli ma wejść w życie od  nowego roku - wszystkie zmiany podatkowe, to sens proponowanej przez  Tuska "wojny z hazardem" sprowadza się do tego, że świetnie rozwijający  się rynek zostanie z dniem 1 stycznia zamknięty dla już na nim ocenych,  a przez najbliższych sześć lat działać będą mogli tylko ci, którzy  swoje zezwolenia dostaną przed 1 stycznia 2010 (oni też mają teraz 70  dni na wystąpienie o wszystkie niezbędne pozwolenia). Przez najbliższy  rok na starych zasadach podatkowych, czyli z ryczałtem 180 euro od automatu. A potem się zobaczy.   Jeśli czegoś tu nie przegapiłam, proponowana przez Tuska ustawa jest  dla hazardziarzy jeszcze korzystniejsza niż myślałam. A najlepsze jest  to, że Tusk wczoraj praktycznie zagwarantował, że ta ustawa przejdzie.  Donald Tusk:  Najpóźniej  za dwa tygodnie chcemy mieć już gotowy projekt. Potem będę rekomendował parlamentowi prace nad tą ustawą w trybie natychmiastowym, bo może ona  prowokować działania lobbingowe. Będę apelował, by przyjęto ten projekt  bez zmian i poprawek.   Wątpię czy po wczorajszych zapowiedziach i zgodnym zachwycie  komentatorów nad odwagą i stanowczością Tuska samotnie idącego na wojnę  z hazardem, znajdzie się ktoś kto w ustawie zmieni choćby przecinek. I  tak oto, osobistą decyzją Donalda Tuska, po półtora roku nerwowej  szarpaniny z Kapicą, od 1 stycznia "Ryśki" będą się wreszcie mogły  skupić na liczeniu pieniędzy. A będzie co liczyć bo podatki te same, za  to konkurencji z każdym rokiem mniej. 