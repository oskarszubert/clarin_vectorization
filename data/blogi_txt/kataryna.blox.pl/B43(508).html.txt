W tym roku wydamy 5,5 miliona złotych na ordery i odznaczenia przyznawane przez prezydenta. To spora suma, dobrze by więc było, żeby prezydent bardziej szanował nieswoje przecież pieniądze. Za co Krzyżem Kawalerskim Orderu Odrodzenia Polski odznaczony został Zbigniew Chwaliński? To słodka tajemnica Pałacu. Opinia publiczna poznała bliżej pana Chwalińskiego dopiero jak z hukiem wylatywał z resortu za przekręty i o jego pracy na rzecz odrodzenia Polski niewiele wiadomo, a przecież w dobie powszechnego kryzysu autorytetów takie zasłużone postaci i ich zasługi należałoby nagłaśniać. Panie prezydencie, chcemy wiedzieć za co Polska jest wdzięczna panu Chwalińskiemu. Nie pierwszy to i nie ostatni dziwny order prezydenta, był czas się przyzwyczaić i właściwie nie ma o co kruszyć kopii ale informacja o orderze dla Chwalińskiego - przekręciarza z esbecką przeszłością przypomniała mi niedawny apel Jacka Fedorowicza o pamięć o Grzelakach, przy okazji rozstrząsania sprawy Niezabitowskiej. "Dlatego uprzejmie proszę tych, którzy własne oceny sporządzają, aby nie zapominali o sprawcach tego wszystkiego. O fachowcach od psychicznego łamania ludzi, o spryciarzach, którzy zawsze wiedzieli jaką sztuczkę zastosować, żeby urabiana ofiara była przekonana, że za chwilę ją wyrzucą przez okno, albo strzelą w tył głowy, albo wszystkie możliwe krzywdy wyrządzą najbliższym. A także o ich zwierzchnikach. To dla nich i na ich rozkaz armia fachowców znęcała się nad ludźmi, w większości przyzwoitszymi od innych, a już na pewno przyzwoitszymi od poruczników i ich mocodawców. Proszę pamiętać o ich roli w tych sprawach wywlekanych od 15 lat. Po prostu pamiętać i tyle" 