RMF FM: Na  wyraźną prośbę polskiego MSZ amerykańska sekretarz stanu Hillary  Clinton miała zrezygnować z planów złożenia kwiatów na grobie Lecha i  Marii Kaczyńskich - ustalili reporterzy RMF FM Marek Balawajder i Roman  Osica. Taki punkt programu początkowo znajdował się w planie sobotniej  wizyty sekretarz stanu USA w Krakowie. Został jednak z niego usunięty. Nieoficjalnie chodzi o to, żeby Hillary Clinton w żaden sposób nie  angażowała się w kampanię prezydencką w Polsce. Dlatego nie odwiedzi  krypty na Wawelu. W zamian pani sekretarz ma złożyć kwiaty przed  Krzyżem Katyńskim u stóp Wawelskiego Wzgórza. Amerykanom  zależało na oddaniu hołdu prezydenckiej parze, tym bardziej że  prezydent Barack Obama nie dotarł na pogrzeb Lecha i Marii Kaczyńskich.  Propozycja złożenia kwiatów w krypcie na Wawelu wpłynęła do polskiego  MSZ, ale zasugerowano stronie amerykańskiej, że taki charakter wizyty  Hillary Clinton na dzień przed wyborami może być w Polsce odebrany jako  poparcie dla jednego z kandydatów.Jeśli to się potwierdzi, to tego co wyprawia Platforma, żeby doholować Komorowskiego pod wymarzony żyrandol  nie da się dłużej oceniać językiem parlamentarnym. Wczoraj Komorowski  dziarsko wywijał trupem Blidy (jak to było, panie premierze? "Uważam  za rzecz wyjątkowo obrzydliwą, kiedy politycy uprawiają taką nekrofilię  polityczną. Śmierć Barbary Blidy, rzecz bardzo przykra i smutna, stała  się orężem w walce politycznej ludzi nieuczciwych i niemoralnych"),  dzisiaj okazuje się, że jego koledzy równolegle prowadzą cichą walkę z inną trumną, żeby przypadkiem nie pojawiła się w migawkach z wizyty  pani Clinton, która w sobotę ma dodawać prestiżu Komorowskiemu, i tylko  jemu.   Niedobrze się robi, ale nie powiem, żeby mnie taki styl kampanii  Komorowskiego dziwił. Nie od czasu kiedy przeczytałam sms-a jakiego, w  ramach "zgody budowania" rozsyła bardzo wysoki polski dyplomata. A sms  brzmi tak "Przyjacielu mam do Ciebie  ogromną prośbę, ale proszę nie zawiedź mnie - idź 4 lipca na wybory i  zrób wszystko co możesz, aby w przyszłości w czasie spotkań  dyplomatycznych Pierwsza Dama nie szczała do kuwety". Urocze,  prawda? Podkreślam, nie rozsyła tego jakiś stuknięty gówniarz, tylko  naprawdę wysoka figura polskiej dyplomacji, pewnie nawet ze służbowej  komórki. W każdym normalnym kraju, za takie zachowanie zapłaciłby natychmiastową dymisją, u nas pewnie koledzy gratulują mu dowcipu. Nie  zdziwi mnie zatem żadne zachowanie tej ekipy, bo to ludzie zwyczajnie  pozbawieni jakichkolwiek hamulców w walce o władzę.    Gdybym nie miała żadnych merytorycznych powodów, żeby odrzucać  kandydaturę Komorowskiego, odrzucałaby mnie od niego ohydna kampania  wyborcza. Ohydna, chyba najbardziej obrzydliwa z tych, jakie  obserwowałam do tej pory, bo jeszcze nigdy w tak chamski i bezpardonowy  sposób nie atakowano rodziny kandydata, choć jej w kampanii w ogóle nie  ma. A oprócz tego "dowcipnego" sms-a, politycy Platformy rozsyłają  jeszcze jeden, bijący w Martę Kaczyńską, którego nawet nie chcę  cytować. Na wypadek zaś, gdyby to nie wystarczyło, niezawodny Palikot  wziął się też za panią Jadwigę, żeby Kaczyńskiego przed debatą odpowiednio "rozgrzać". I proszę mi nie tłumaczyć, że to samowolka,  którą Komorowski i Tusk się brzydzą. Sam Palikot się chwali swoim  wpływem na kampanię, tym, że podrzuca pomysły, i że to jemu Komorowski  zawdzięcza prowadzenie. Rytualne odcinanie się od Palikota już nie  działa, wszystko co w tej kampanii robi należy zaliczać na konto  Komorowskiego.   Więc jeśli marszałek po raz setny deklaruje, że umie łączyć a nie dzielić, to ja się pytam, skoro umie, to dlaczego choć raz nie spróbuje? 