W Gazecie Wyborczej Marek Beylin dał popis dziennikarskiej rzetelności i zwykłej ludzkiej przyzwoitości, szantażując Kieresa tekstem "Sługa partii czy zasad" (komentarz do artykułu pod równie udanym tytułem "Czy IPN zaspokoi apetyt Giertycha"). Beylin to co jest poważnym problemem prawnym, przedstawił jako prywatny dylemat prezesa IPN-u czy służyć partii, czy zasadom. Zabieg obrzydliwy, bo albo Kieres ma obowiązek wydać dokumenty komisji, albo nie - to powinni rozstrzygnąć prawnicy a nie sumienie Kieresa."Teraz decyzja należy do prezesa IPN Leona Kieresa. Niejednokrotnie deklarował on, że nie pozwoli na wplątanie Instytutu w gry polityczne. Instytut stoi właśnie przed taką groźbą. Może stać się sługą partii politycznych. Może też ocalić swój autorytet jako instytucji niezależnej od partyjnych układów."Znaczy, jeśli Kieres - tak jak większość członków Kolegium - uzna, że IPN ma prawny obowiązek (podobnie jak prokuratura, ABW, fundacja Kwaśniewskiej i inni) przekazać komisji żądane materiały, to dla Gazety będzie "sługą partii". Właściwie teraz Kieres nie ma wyjścia i aby oszczędzić IPN-owi dalszej nagonki (bo ten tekst to przedsmak tego jakimi wyzwiskami obrzucą Kieresa jeśli ośmieli się wydać teczki) odmówi. Tyle, że w demokratycznym państwie o tym kto i do czego jest zobowiązany nie decyduje Beylin z Kieresem ale ustawy - jeśli jest problem z interpretacją to mamy od tego Trybunał Konstytucyjny. A jak już jesteśmy przy "sługach partii" to polecam uwadze Beylina sprawę prof. Friszke, który poinformował Niezabitowską o zawartości jej teczki. Nie rozumiem dlaczego nikomu to nie przeszkadza, przecież wyciek tajnych materiałów, i to w taki sposób powinien budzić niepokój (zwłaszcza, że to nie pierwsza taka dzika lustracja Friszke, ostatnio lustrował Staniszkis na potrzeby programu Żakowskiego). List Krzysztofa Wyszkowskiego do Leona Kieresa - niech sobie Beylin przeczyta bo robi dokładnie to samo co Wyszkowski, czyli na siłę żeni IPN z partią, tylko inną. PS. A w sprawie samego wniosku mam mieszane uczucia. Teczki niektórych (Kuna, Żagiel, Kulczyk) mogą coś wnieść do sprawy, teczki innych (Belka, Kozłowski) są zupełnie ni przypiął ni przyłatał, sam fakt, że do takich materiałów dorwie się Giertych też mnie nie cieszy. Ale to nie wina IPN-u, że ustawa o sejmowej komisji śledczej jest takim bublem prawnym, że pozwala praktycznie na wszystko. I teraz Kieres ma to naprawiać, bo jak nie to go Beylin przezwie "sługą partii". Kluczowe pytanie brzmi czy Kieres może zgodnie z prawem odmówić wydania teczek, jeśli może - wtedy możemy rozmawiać o zasadach i sumieniu. 