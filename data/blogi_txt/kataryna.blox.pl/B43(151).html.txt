Jacek   Saryusz-Wolski (PO): Nie   można wykluczyć tego, że zaproszenie, które wystosował Putin do premiera   Tuska to tak naprawdę próba rozegrania polskich władz, zastosowanie polityki "dziel i rządź". Natomiast to jest sprawa tej wagi, w której   Polacy nie powinni się dać dzielić i powinni działać wspólnie. Nie   zgadzam się ze słowami Sikorskiego. To jest miejsce i dla polskiego   premiera i dla polskiego prezydenta. ***     26 stycznia  Polski organizator katyńskich uroczystości, Andrzej Przewoźnik, sekretarz  Rady Ochrony Pamięci Walk i   Męczeństwa, otrzymuje pismo z Kancelarii Prezydenta informujące, że   Lech Kaczyński chce w nich wziąć udział.  27 stycznia   Informację o planowanym udziale prezydenta otrzymuje Minister Spraw   Zagranicznych oraz ambasada Rosji.   3 lutego  Putin w rozmowie telefonicznej zaprasza Tuska na katyńskie uroczystości.   4 lutego  Gazeta Wyborcza: Premier Rosji   Władimir Putin w środowej rozmowie telefonicznej zaprosił szefa   polskiego rządu "do wspólnego uczczenia pamięci ofiar Katynia" podczas   uroczystości, które odbędą się w pierwszej połowie kwietnia. Do rozmowy   doszło z inicjatywy rosyjskiego premiera. O tym, że premier Rosji zaprosił szefa polskiego rządu do Katynia, poinformował w środę po   południu rzecznik szefa rosyjskiego rządu Dmitrij Pieskow. - Władimir Putin zaprosił premiera   Polski do odwiedzenia, w ramach uroczystości rocznicowych, Katynia,   gdzie w końcu lat 30. w rezultacie politycznych represji zginęła duża   liczba radzieckich obywateli, w 1940 roku zostali rozstrzelani polscy oficerowie, a później przez nazistowskich okupantów - liczni żołnierze   Armii Czerwonej - powiedział Pieskow dziennikarzom w Moskwie. Po   tej wypowiedzi Pieskowa na stronach kancelarii polskiego premiera   pojawił komunikat, w którym poinformowano o zaproszeniu Putina do   "wspólnego uczczenia pamięci ofiar Katynia".   Tadeusz   Iwiński (SLD): W Rosji   "królem" nadal jest Władimir Putin, więc zaproszenie wyłącznie polskiego premiera jest jak najbardziej zrozumiałe. Ponadto Lech Kaczyński nie   kryje swojego antyrosyjskiego nastawienia, a być może w Rosji uważa się   go za figurę polityczną, która już schodzi z szachownicy. Polski prezydent nie powinien   pojawiać się w tym dniu w Katyniu, zwłaszcza, że może to być   odczytywane jako część kampanii prezydenckiej.   5 lutego  PAP: Kancelaria Prezydenta 27 stycznia   poinformowała MSZ i ambasadę Rosji o tym, że Lech Kaczyński chce wziąć   udział w uroczystościach w Katyniu – poinformował minister Paweł   Wypych.- Polacy ten szczególny   dzień obchodzą od 1989 r. w sposób taki, że zawsze to polska strona   organizowała te uroczystości. Lech Kaczyński trzy lata temu był w   Katyniu i nie wymagało to żadnego szczególnego zaproszenia –   mówił prezydencki minister. - Lech Kaczyński chce uczestniczyć w tych   uroczystościach – podkreślił minister Wypych. Jak ocenił, bardzo ważne   jest, by byli tam obecni przedstawiciele władz państwowych, oprócz prezydenta, także premier Donald Tusk, być może także marszałkowie Sejmu   i Senatu. - Nie ukrywam   także, że pan prezydent Lech Kaczyński liczy na to, że być może w tych uroczystościach wziąłby także udział prezydent (Rosji) Dmitrij Miedwiediew - powiedział minister Wypych. (...) Minister był również pytany o to, czy brak zaproszenia dla prezydenta, podczas gdy   premier Donald Tusk został zaproszony przez premiera Rosji, nie jest   nietaktem. - Zawsze było tak, że to strona polska organizowała. Ja zdaję   sobie oczywiście sprawę z tego, że Katyń leży w granicach Federacji   Rosyjskiej, ale myślę, że jeżeli w tym roku premier Putin taki gest   wykonał, to należy to oceniać pozytywnie - odpowiedział Wypych. Minister nie dopatruje się nietaktu w tej sytuacji. - Myślę, że nikt z nas nie   powinien traktować tego w ten sposób, że będziemy dociekali, kto i   dlaczego jest zapraszany albo z kolei - kto zaprasza - dodał. - Musi   cieszyć nas to, że będą tam obecni przedstawiciele najwyższych władz   Federacji Rosyjskiej. Nie szukajmy sporów tam, gdzie ich absolutnie być nie powinno – powiedział prezydencki minister.   Jarosław   Kurski (Gazeta Wyborcza): Dzień   po tym, jak premier Władimir Putin zaprosił Donalda Tuska na wspólne   obchody 70. rocznicy zbrodni katyńskiej, prezydent Lech Kaczyński   wyznał: "Ja się cieszę, że premier będzie (w Katyniu), ale najwyższym   przedstawicielem Rzeczypospolitej jest prezydent i ja też tam będę. Mam nadzieję, że wizę dostanę" - zażartował. Wiza to nie problem, tylko co z   tego wyniknie. Jeśli Lech   Kaczyński z respektem przyjmie, że wizyta pomyślana została przez   gospodarzy jako wizyta na szczeblu premierów, i zachowa się   powściągliwie; jeśli będzie umiał, tak jak potrafił podczas   uroczystości na Westerplatte, powstrzymać   się od antyrosyjskich komentarzy - to swą obecnością   rzeczywiście podniesie rangę tego wydarzenia. Jeśli jednak pojedzie tam z intencją   pokazania, kto tu jest ważniejszy i kto rozdaje w stosunkach z Rosją karty; jeśli zamiast o   naprawieniu zrujnowanych za rządów PiS relacji z Moskwą będzie myślał o   kampanii wyborczej w Warszawie; jeśli zamiast w porozumieniu z   rządem będzie działał przeciw niemu - to spowoduje, że polityczne nadzieje zamienią się w   polityczną kompromitację. Kompromitację nie tylko Lecha Kaczyńskiego,   ale i państwa, którego jest prezydentem. ("Proszę   prezydenta o powściągliwość")   8 lutego Leszek   Miller (SLD): To będzie bardzo   ciężka sprawa. Premier Putin   zaprosił premiera Tuska i trzeba też zdać sobie sprawę, że zostało to   uczynione świadomie także po to, bo Rosja nie chce wtrącać się   albo też nie chce uczestniczyć w polskie wybory prezydenckie. Pan   premier Tusk nie startuje w wyborach, pan prezydent Kaczyński startuje w   wyborach. Na decyzję Rosji...Nie, oczywiście, że [Lech Kaczyński] startuje, i na decyzję   Rosjan trzeba patrzeć z tego punktu widzenia. Oni po prostu nie   chcieli, aby ta doniosła uroczystość była wykorzystana przez prezydenta   Kaczyńskiego do jego kampanii wyborczej, i trzeba ten fakt uszanować.   Natomiast stwarza to bardzo rozliczne perturbacje. No wyobraźmy sobie,   że prezydent Izraela przyjeżdża na uroczystości poświęcone doniosłej rocznicy mordu w Jedwabnem, przyjeżdża niezaproszony, przyjeżdża bez   powiadomienia odnośnych władz polskich, przyjeżdża, żeby pochylić się   nad prochami Żydów zamordowanych przez Polaków i jeszcze udaje, że   Jedwabne to jest jakieś miejsce eksterytorialne, a nie terytorium   Rzeczypospolitej. No więc prezydent Kaczyński stawia się właśnie w   takiej sytuacji. I ja myślę, że dla zachowania powagi tego miejsca i tej sytuacji prezydent   Kaczyński powinien po prostu uczestniczyć w uroczystościach odbywanych w   Polsce. Jest przecież wiele miejsc, gdzie można to zrobić, natomiast   nie stawiać ani Rosjan, ani premiera Tuska w takiej niezręcznej   sytuacji, wpraszając się i wpychając się na te uroczystości.    10 lutego Maria   Nurowska, pisarka, w liście otwartym opublikowanym w Gazecie Wyborczej: Katyń dla mnie, jak dla wszystkich   moich rodaków, jest miejscem świętym. Pana wypowiedź o tym, że żywi Pan obawę, czy dostanie   wizę, aby móc uczestniczyć w uroczystościach 70. rocznicy Mordu   Katyńskiego, jest niegodna prezydenta Rzeczypospolitej. Proszę nie sprowadzać tego do waśni politycznej, proszę nie   zakłócać spokoju umarłych. Wydarzyło się coś bardzo ważnego.   Premier Rosji zaprosił na tę uroczystość polskiego premiera, być może   usłyszymy to słowo, na które czekamy: przepraszam. Mam więc wielką prośbę: proszę nie   jechać do Katynia, Panie Prezydencie. My wszyscy chcielibyśmy tam   być w tym dniu i będziemy w swoich myślach, proszę przyłączyć się do   nas.   Wojciech   Dąbrowski, nauczyciel, w liście opublikowanym przez Gazetę Wyborczą: Z uznaniem przyjąłem wiadomość o   zaproszeniu przez premiera Putina, premiera polskiego rządu na   uroczystości uczczenia pamięci ofiar w 70. Zbrodni Katyńskiej. Absolutnie nie zgadzam się na   wszelkie próby wykorzystania tej uroczystości dla celów politycznej   przepychanki i zakłócenia powagi uroczystości. Mam nadzieję, że Pan Prezydent   zechce uniknąć niezręczności i zrezygnuje z obnoszenia się ze swoimi   kompleksami i małostkowością na forum międzynarodowym.   11 lutego   Paweł Wroński (Gazeta Wyborcza): Tydzień   temu na uroczystości do Katynia premier Rosji Władymir Putin zaprosił   premiera Donalda Tuska. Dzień później wolę udziału w kwietniowych uroczystościach zgłosił prezydent. W poniedziałek szef MSZ Radosław   Sikorski "osobiście radził", aby prezydent raczej pojechał na rocznicę   65-lecia zakończenia wojny w Moskwie oraz do Charkowa i Miednoje. - To   nie stwarzałoby dwuznaczności - argumentował Sikorski. (...) Nieoficjalnie dyplomaci bardziej niż   o sprawy protokołu, boją się o to, co prezydent w Katyniu powie.   - Nie zależy nam na powtórce z Westerplatte - twierdzi jeden z nich.   Wówczas na obchodach wybuchu II wojny prezydent wygłosił bardzo ostre   przemówienie. ("Prezydent w Katyniu gryzie się z protokołem")  21 lutego  Mariusz   Handzlik: List z Kancelarii   Prezydenta został wysłany. Mamy potwierdzenie, że został on otrzymany   przez ambasadę Federacji Rosyjskiej. List został skierowany do pana   ambasadora Grinina. W imieniu prezydenta - bo autorem listu byłem ja -   napisałem, że liczymy na udział w obchodach prezydenta Dmitrija   Miedwiediewa.   TVP Info: Nie jest rzeczą dobrą, aby samemu   publicznie się zgłaszać z chęcią udziału. Takie sprawy załatwia   się najpierw w domu, przy szczelnie zasłoniętej kurtynie uzgadnia się stanowisko państwa polskiego w kwestiach reprezentowania bądź nie na   odpowiednim poziomie  - powiedział marszałek Sejmu Bronisław Komorowski.   Podkreślił, że strona rosyjska występuje w tej sprawie w roli   gospodarza terenu. – Nigdy nie upublicznia się tego na dzień dobry, bo   potem jest o wiele trudniej, jest przykro i niezręcznie - zauważył   Komorowski. Pytany, czy nie wygląda na to, że strona rosyjska po prostu nie chce obecności polskiego prezydenta w Katyniu, Komorowski powiedział, że nawet, gdyby tak było, lepiej jest w tej sytuacji „spuścić na to zasłonę milczenia” niż narażać się na swoistą niezręczność „na zasadzie: ja   się dopominam, a ktoś mnie nie chce wpuścić”.     22 lutego  Biuro   Prasowe Kancelarii Prezydenta: Z   zaskoczeniem przyjęliśmy oświadczenie rzecznika prasowego Ministerstwa   Spraw Zagranicznych, iż resort spraw zagranicznych nie został   powiadomiony przez Kancelarię Prezydenta RP o planowanym w kwietniu   uczestnictwie Prezydenta RP w uroczystościach na Polskim Cmentarzu   Wojennym w Katyniu. Powyższe oświadczenie jest wprowadzeniem w błąd   opinii publicznej. W dniu 27   stycznia br. Kancelaria Prezydenta RP przekazała listy do Ministra Spraw   Zagranicznych Radosława Sikorskiego, Sekretarza Generalnego Rady   Ochrony Pamięci Walk i Męczeństwa Andrzeja Przewoźnika oraz   Podsekretarza Stanu w MSZ Andrzeja Kremera, informujący o udziale   Prezydenta RP w uroczystościach. Powiadomieni o tym zostali także   Ambasador RP w Moskwie Jerzy Bahr oraz Współprzewodniczący   Polsko- Rosyjskiej Grupy ds. Trudnych Adam Daniel Rotfeld. Dodatkowo został przekazany, adresowany na ręce Ambasadora FR w RP Władimira   Grinina, list z informacją o uczestnictwie Prezydenta Polski w   uroczystościach katyńskich. Wobec powyższego powstaje pytanie czy Ministerstwo Spraw Zagranicznych oraz Ambasada RP w Moskwie przekazały oficjalną notę   stronie rosyjskiej z powyższą informacją. 