Przedstawiając w Sejmie kalendarium  prac rządu nad nowelizacją ustawy hazardowej, minister Boni zapomniał o  jednej dacie, która ma zasadnicze znaczenie dla zrozumienia kontekstu  decyzji Donalda Tuska o wyrzuceniu poprzedniej ustawy do kosza. Ta data to 14 lipca 2009.   14 lipca  2009 na posiedzeniu rządu minister Boni przedstawił przygotowany przez siebie "Program prac rządu na II półrocze 2009",  w którym na okres lipiec-wrzesień przewidziano zakończenie prac nad  nowelizacją ustawy o grach losowych, jako jej cel wskazano "zapewnienie  skuteczniejszego nadzoru nad rynkiem gier i zakładów (...) wprowadzenie  dopłat na niemalże wszystkie gry, nieznaczne zmiany podatkowe".  Na stronie Kancelarii Premiera wciąż znajdziemy przyjęty wtedy przez  rząd dokument, zapowiadający zakończenie prac nad ustawą hazardową  najpóźniej we wrześniu. Zgodnie z nim, dzisiaj powinna być już dawno w  Sejmie, a kto wie, może nawet u prezydenta, z dużą szansą na finisz  przed 30 listopada. Tak w każdym razie musiał myśleć Michał Boni,  wpisując tę ustawę do planu pracy na trzeci kwartał bieżącego roku. Nic  dziwnego, bowiem od maja była uzgodniona.    Data 14 lipca ma kluczowe znaczenie,  tym bardziej, że jest potwierdzona dokumentem, dowodzącym, że jeszcze  14 lipca intencją rządu było uchwalenie ustawy Kapicy, i zrobienie tego  w miarę szybko. Stenogram z posiedzenia Rady Ministrów powiedziałby  nam, czy i jaka dyskusja odbyła się nad tym punktem przedstawionego  przez Boniego harmonogramu.    Co więc się stało między 14 a 30 lipca? Jeśli wierzyć Boniemu, dwa tygodnie po tym jak rząd przyjął  harmonogram prac, szef rządu osobiście polecił usunąć z niego jedną  pozycję.   Michał Boni: 30  lipca 2009 r. odbyło się spotkanie poświęcone pracom nad budżetem na  rok 2010, w którym to spotkaniu wzięli udział pan premier Donald Tusk,  pani wiceminister finansów Elżbieta Suchocka-Roguska oraz minister szef  komitetu stałego Michał Boni. Dyskusja dotyczyła konkretnych prac nad  budżetem, ale również wniosku, jaki zgłosił pan premier Donald Tusk, aby w trybie pilnym wobec przedłużającej się pracy nad  ustawą o grach i zakładach wzajemnych podjąć działania, by przygotować szybko nową ustawę (...) W wyniku tego spotkania z 30 lipca 2009 r. na początku sierpnia  przez ministra Kapicę, mnie, w połowie sierpnia także przez pana  ministra Cichockiego ze względu na potrzebę zapewnienia swoistej tarczy  antykorupcyjnej dla całego procesu przygotowywania tych rozwiązań prace  zostały rozpoczęte. (...) Chcielibyśmy bardzo szybko wszystkie te rozwiązania, które na spotkaniu 30 lipca pan premier Donald Tusk postulował, wprowadzić w życie.    Przytaczam to chyba trzeci raz, ale w zestawieniu z tym co się stało 14 lipca, z udziałem premiera przecież,  stawia w jeszcze ciekawszym świetle polecenie z 30 lipca. Tusk  wiedział, bo dowiedział się od samego Boniego dwa tygodnie wcześniej,  że ustawa jest na ukończeniu, wpisana w harmonogram na najbliższe trzy  miesiące, wszystko jest więc na dobrej drodze. Polecenie polecenia  pisania ustawy od nowa, bo prace nad nią się przedłużają było więc 30  lipca całkowicie nieuzasanione, bo Tusk (i jego rozmówcy) świetnie  wiedzieli, że to już finisz. Przyspieszenie zakończenia pracy poprzez rozpoczęcie jej od nowa? Oryginalne.    Najciekawsze jest jednak to, że na  spotkaniu 30 lipca Tusk przedstawił swoją własną koncepcję nowej  ustawy, konkretne propozycje rozwiązań. Z sejmowego wystąpienia Boniego  odniosłam wrażenie, że Tusk zaproponował konkretny kierunek prac, a  nawet postulował rozwiązania. Dzisiaj już znamy założenia, i wiemy, że  nowa ustawa idzie w zupełnie innym kierunku niż stara, nie jest jej modyfikacją, ulepszeniem lub zaostrzeniem, to zupełnie inna ustawa. I  bardzo jestem ciekawa czyja. Nie Kapicy, bo wizja Kapicy była inna i  walczył o nią półtora roku, zresztą i Boni, i Cichocki przypisują  autorstwo koncepcji Tuskowi. Na pewno on jako pierwszy ją zgłosił  kolegom z rządu, ale pytanie o inspirację i faktycznego autora  pozostaje na razie bez odpowiedzi, wygląda na to, że nie był to nikt z  rządu. Nie był to też raczej sam Tusk, bo chyba nikt nie uwierzy, że po  14 lipca usiadł nad projektem Kapicy, przemyślał go dogłębnie i doszedł  do wniosku, że on jednak widzi to inaczej.    Kto jest autorem koncepcji i jak trafił do Tuska? Pewnie się nie dowiemy, choć niewykluczone, że jakieś wskazówki będą w podsłuchach  CBA. W tych, które już znamy, nie ma żadnej rozmowy z lipca, ale są z  maja i sierpnia, a to znaczy, że z czerwca i lipca też będą. Tylko  jeszcze nie teraz. Sądząc po błyskawicznym odbiciu CBA i linczu  prewencyjnym na Mariuszu Kamińskim, nie jest to jeszcze taki trup,  jakim by go chcieli widzieli. A lista pytań jakimi można zapędzić w  kozi róg Donalda Tuska skróciła się do jednego. Dlaczego dwa tygodnie po przyjęciu planu pracy podjął pan decyzję o wyrzuceniu z niego pozycji nr 7?  Tylko kto je zada? Na pewno nie dziennikarze, bo nikt Tuska teraz nie  wypuści do takich, którzy by go mogli skrzywdzić niewygodnymi  pytaniami. I chyba nie komisja śledcza, bo nawet autorytet  prawno-moralny w osobie Kwaśniewskiego wyszedł z cienia na tę  okoliczność i już Tuskowi radzi, żeby lepiej na komisję nie szedł, bo  nie musi. Tusk jest na razie bezpieczny, ale wcale nie dlatego, że się  ze wszystkiego będzie w stanie przekonująco wytłumaczyć, tylko dlatego,  że na razie nikt od niego tłumaczeń nie oczekuje.   ***    Rzuciłam okiem na założenia nowej ustawy, nie bardzo chce mi w nie  wgryzać, bo jestem przekonana, że ustawę w takim kształcie nieprędko zobaczymy. Oprócz różnych mniej lub bardziej sensownych rozwiązań,  wrzucono do niej coś, co szybko okaże się kotwicą tej ustawy. Chodzi mi  o delegalizację hazardu internetowego, która w wersji zaproponowanej  przez Tuska ma jedną niewątpliwą zaletę. Jest całkowicie nierealna i  skutecznie opóźni, jeśli nie uniemożliwi, wejście w życie ustawy. Nawet  jeśli nieszczęśnikowi Kapicy uda się wymyślić odpowiedni zapis, pierwsze problemy pojawią się na etapie uzgodnień międzyresortowych, bo  okaże się, że wiąże się to z rozmaitymi problemami, od technicznych do  prawnych, a kontrola przelewów jest nieuzasadnioną inwigilacją. Pojawi  się więc mnóstwo różnych, i zazwyczaj uzasadnionych, uwag do tego  zapisu, a każdą trzeba będzie rozważyć, uwzględnić lub nie, a czas ucieka. Szybko też okaże się, że przepis ten jest niezgodny z prawem  unijnym, a na pewno jest problematyczny, o czym Kapica musia wiedzieć,  bo w jednym z wywiadów powiedział:  Jacek Kapica: Z  ministrem Bonim rozmawiałem przez telefon na początku sierpnia, kiedy  to przekazał mi swoją prośbę o to, abym przeanalizował całą legislację  w obszarze gier, wzorce unijne, i że tak powiem przemyślał to, jak  należałoby uregulować ten rynek kompleksowo. Taką analizę podjąłem i  tylko tyle.    Jeśli Kapica dostał polecenie przyjrzenia się przepisom unijnym i je wykonał, musiał trafić na informacje o tym, jak Unia traktuje takie  ograniczanie wspólnego rynku. To, że przyczepi się do nowej ustawy mamy  jak w banku. Wsadzenie do ustawy, którą rząd chce przepchnąć w trybie  superekspresowym przepisu, który nie przepchnąłby się nawet w zwykłym,  sprawia wrażenie celowego zamontowania hamulca, tym bardziej, że  delegalizacja hazardu internetowego jest nie tylko nierealna i bardzo  droga, ale przede wszystkim nie ma merytorycznego uzasadnienia, bo to branża wyjątkowo niekryminogenna. Jedyne co sobie rząd załatwia tym  przepisem, to gwarantowane problemy z uchwaleniem ustawy. I nie  zdziwiłabym się gdyby Kapica o tym Tuska uprzedzał.    Nowa ustawa jest za to bardzo dobrze przemyślana z punktu widzenia interesów Tuska, wręcz idealna. Po pierwsze, pozwoli tworzyć wrażenie,  że Tusk wyrzucił poprzednią ustawę wcale nie dlatego, że tak chcieli  lobbyści, ale dlatego, że była za łagodna, a on, Tusk, chce się z  hazardem rozprawić ostro i po całości. Po drugie, gwarantuje mnóstwo  krytyki ze strony opozycji, a każde złe słowo z jej strony posłuży do  wskazania ich jako tych, którzy grymaszą i nie chcą ramię w ramię z  odważnym i stanowczym premierem walczyć z hazardem, widać są na pasku lobbystów. Po trzecie wreszcie, założenia są tak opracowane, że przejść  ma szansę tylko w wersji dla cmentarnych kontrahentów Chlebowskiego  niegroźnej. Ze zmianami podatków nie zdąży się w tym roku, więc nie  wzrosną, zdąży się za to z delegalizacją wideoloterii, no i z  usunięciem automatowym potentatom drobnicowej konkurencji, która się  będzie stopniowo wykruszać, a właściciele kasyn będą korzystać z tego,  że uzależnieni od automatów będą mieli coraz mniej miejsc, gdzie będą  mogli na nich grać.    Golden Play, jeden z biznesów Sobiesiaka, ma całkiem świeżutkie  koncesje, jeszcze 5 lat na automaty, i 6 na salony gry. Mniej  konkurencji, więcej klientów, podatki bez zmian. Każdy by tak chciał.  Unia Europejska a hazard 