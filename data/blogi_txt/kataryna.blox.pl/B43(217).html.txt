gen. Wojciech Jaruzelski: "Jesienią 1981 roku otrzymałem odręcznie napisaną notatkę od ministra Stanisława Cioska. Licząc się z drastycznym niedoborem węgla, energii, ciepła, proponował przygotowanie specjalnych planów przesunięć ludności zamieszkującej wielkie aglomeracje. Chodziło o czasowe przegrupowanie i skoncentrowanie mieszkańców w wytypowanych dzielnicach. Tylko one byłyby ogrzewane. Ciosek, człowiek spokojny, rzeczowy, kompetentny, miał świadomość miary zapaści. Rząd podzielał ten niepokój. Ilu ludzi nie przeżyłoby tej zimy?"To fragment nowej książki Jaruzelskiego, w której - jak triumfalnie donosi Trybuna - generał "odbrązowi Solidarność". Sądząc po tym fragmencie, zapowiada się pasjonująca lektura o bohaterskiej walce generała ratującego Polskę przed ekstremą Solidarności, która chciała nas na śmierć zamrozić. Ciekawa jestem reakcji na tę książkę. Będą jakieś komentarze, czy tylko tradycyjne gadki o tym, że "każdy ma swoją prawdę" i te wszystkie prawdy należy jednakowo uszanować, nawet jeśli są ze sobą sprzeczne? Oto efekty "odpieprzania się od generała" cudownie awansowanego na "człowieka honoru". Dzisiaj Wałęsa prosi Jaruzelskiego o świadectwo moralności, jutro Jaruzelski będzie się domagał przeprosin za krzywdy wyrządzone Polsce przez Solidarność. Dlaczego ma sobie żałować, przecież od dawna wiadomo, że generała czepiają się tylko oszołomy. Może więc w ramach narodowego pojednania zorganizować generałowi wieczór autorski przy okazji gdańskich obchodów rocznicy Solidarności? W końcu wspomniany w cytacie Ciosek to bliski współpracownik najhonorowszego gościa obchodów, Aleksandra Kwaśniewskiego. Jak zasypywać historyczne podziały to na całego.Ale mnie wkurzył ten Jaruzelski! 