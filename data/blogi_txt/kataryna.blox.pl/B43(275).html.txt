Ziobro ostrzega Leppera a Lepper nicPodobno to sam Zbigniew Ziobro ostrzegł Leppera o planowanej akcji CBA. Chętnie wierzę, tylko jeden drobiazg nie daje mi spokoju. Jeśli Ziobro faktycznie ostrzegł Leppera 14 czerwca to jakim cudem trzy tygodnie później agenci CBA nagrali współpracowników Leppera liczących trzymilionową łapówkę? Przecież jeśli Lepper już 14 czerwca wiedział o planowanej akcji to miał wiele okazji, żeby Rybę i Kryszyńskiego ostrzec i uniknąć kłopotów, dlaczego czekał do ostatnich minut i pozwolił im zostawić odciski palców na banknotach, nie mówiąc już o licznych nagraniach rozmów telefonicznych? I dlaczego dwa tygodnie po tym jak go Ziobro ostrzegł, że służby przygotowują przeciwko niemu grubą prowokację, żeby go odstrzelić, on spokojnie podpisywał z Kaczyńskim nową umowę koalicyjną? Wersja Leppera nie trzyma się kupy, trudno ją traktować poważnie, zwłaszcza jeśli się pamięta co wtedy mówił Lepper o ostrzeżeniach otrzymanych od tajemniczego mężczyzny. Dzisiejsza wersja Leppera to jakiś żart, średnio inteligentny dziennikarz ośmieszyłby Leppera kilkom prostymi pytaniami. Na szczęście dla Leppera, znowu ma w mediach okres ochronny więc dziennikarska dociekliwość mu nie grozi, nikt nie będzie ustalał co zrobił Lepper po otrzymaniu ostrzeżenia i co się wtedy działo w aferze gruntowej.  Teczka Netzela dla KaczmarkaDrugą sprawą o której chciałam krótko wspomnieć jest oczywiście sprawa Janusza Kaczmarka, tego Józefa Światły IV RP, który po dwóch latach budowania państwa totalitarnego ramię w ramię z Kaczyńskim i Ziobro, uciekł z niego aby dać świadectwo prawdzie i tak je daje już od kilku dni. A mi jeden drobiazg nie daje spokoju. Oto mówi nasz Światło "Jaromir Netzel przekazał mi dokumenty świadczące o sprzeniewierzeniach w PZU na sumę 13 miliardów złotych. Były tam dokumenty, które zostały mi przekazane od prezesa Netzla, to dokumenty, które wskazują na nieprawidłowości dotyczące PZU, chęci ukrywania pewnych faktów, a jednocześnie sprzeniewierzenia 13 miliardów złotych. Nie chciałbym jednak mówić publicznie o osobach, które są tam wymienione". W jakim trybie odbyło się to przekazanie ministrowi spraw wewnętrznych teczki z dowodami przestępstw, które powinny trafić raczej do prokuratury? Wygląda na to, że w trybie koleżeńsko-prywatnym bo Kaczmarek nie potrafi nawet powiedzieć czy Netzel zgłosił sprawę do prokuratury. A ja bym chciała wiedzieć czy zgłosił ją Kaczmarek, jako minister miał przecież obowiązek. A chyba tego nie zrobił bo by się pochwalił, wiemy, że lubi. Wygląda więc na to, że od ponad miesiąca minister spraw wewnętrznych kisi dowody przestępstw przekazane mu w trakcie prywatnego spotkania przez prezesa spółki skarbu państwa. Czyżby nowy autorytet antykaczystowskich salonów gromadził haki na swój prywatny użytek? Mam nadzieję, że dociekliwi dziennikarze wyśledzą oficjalne losy teczki Netzela bo zachowanie obu panów jest co najmniej dziwne. Kaczmarek w ogóle mnie zadziwia ale to temat na dłuższy wpis, na który chwilowo nie mam siły bo coraz trudniej komentować naszą politykę. 