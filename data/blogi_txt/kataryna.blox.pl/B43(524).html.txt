Pod poprzednim wpisem ktoś  przypomniał (dziękuję!) o liście jaki 14 lipca 2009 Marek Przybyłowicz  wysłał do premiera. Nie zwróciłam wcześniej na ten list uwagi,  wiedziałam, że jest i że jest w nim wzmianka o piśmie Drzewieckiego  wycofującym się z dopłat. Teraz przyjrzałam mu się bliżej, i okazuje  się, że jest o wiele ciekawiej niż myślałam.    W "Teraz My" zobaczyliśmy tylko jedną stronę tego listu, a cytowany był  tylko fragment dotyczący pisma Drzewieckiego. Tymczasem jak się wczytać  w pełną treść tej jednej strony, widać wyraźnie, że list Przybyłowicza  wcale nie dotyczył tylko wycofania dopłat, ale zwracał uwagę także na  inne elementy "projektu", w tym ten całkowicie ignorowany przez media,  czyli wątek córki Sobiesiaka. Mam nadzieję, że docenicie moje  poświęcenie, spisałam z ekranu resztę, którą dziennikarze zlekceważyli, dopiero ona pozwala ocenić wagę tego listu w kontekście innych wydarzeń. A jeśli ktoś ma pełny list Przybyłowicza, będę wdzięczna za  podrzucenie mi go.   Marek Przybyłowicz: "Przypadkowo", w tym samym dniu 30 czerwca  minister sportu pan Mirosław Drzewiecki wystosował pismo do pana Jacka  Kapicy, wiceministra finansów, w którym niewątpliwie pod wpływem działań lobbingowych wycofał się z propozycji objęcia dopłatą zasilającą Fundusz Rozwoju Kultury Fizycznej innych gier, niż gry  objęte monopolem państwowym"Skutecznie wprowadzona przez ministra Grada  "niepisana zasada", iż do władz spółki Totalizator Sportowy spółka z  o.o. powoływać należy wyłącznie osoby, które nigdy nie miały nic  wspólnego z zakładami wzajemnymi została i tym razem zachowana. I  chociaż żadna z powołanych osób nie spełnia wymogów postawionych przez  Ministra Skarbu, który - jak czytamy w ogłoszeniu o naborze - posiadałyby zarówno znajomość przepisów o grach i zakładach, jak i  znajomość rynku hazardu w Polsce - to ich powołanie stało się faktem.  Szanowny Panie Premierze! Wydaje się, iż w tak trudnej sytuacji budżetu  naszego państwa czas  najwyższy zakończyć to żenujące pasmo niekompetencji Członków Pańskiego  Rządu w zakresie sprawowania nadzoru właścicielskiego nad spółką Skarbu Państwa Totalizator Sportowy.   Do czego odnosi się Przybyłowicz pisząc o "przypadkowej" zbieżności  pisma Drzewieckiego z innym wydarzeniem, które miało miejsce 30 czerwca  2009? Z dalszej części listu wynika niezbicie, że chodziło mu o decyzję  Grada, który tego dnia wykonując uprawnienia właściciela, powołał do Rady Nadzorczej Totalizatora Sportowego "dziewczynę od Drzewka", czyli  Monikę Rolnik, i odwołał członka zarządu ds. sprzedaży i marketingu, na  które to stanowisko później wystartowała Magdalena Sobiesiak, a której  CV już kilka dni wcześniej asystent Drzewieckiego Marcin Rosół wysłał  do Ministerstwa Skarbu Państwa, z adnotacją, że to osoba rekomendowana  przez Ministerstwo Sportu i pytaniem kiedy może nastąpić jej wybór (odsyłam do moich wcześniejszych wpisów na ten temat, tam będzie dokładne kalendarium "projektu" i cytaty).  14 lipca premier nie został  poinformowany o dziwnej rezygnacji z dopłat, ale o całym kontekście,  został ostrzeżony przed "projektem". Przybyłowicz nie wiedział, i  prawdopodobnie nie pisał o zakulisowych przygotowaniach do wprowadzenia  Magdaleny Sobiesiak do Totalizatora Sportowego, ale dostarczył  wystarczająco dużo niepokojących informacji, żeby premier miał powód  aby szczegółowo odpytać Grada z jego decyzji dotyczących zmian personalnych w Totalizatorze, a Drzewieckiego o dopłaty. Przypuszczam  zresztą, że w niepokazanych opinii publicznej częściach listu,  Przybyłowicz rozwija swoje wątpliwości, a zatem premier wiedział (lub  mógł i powinien podejrzewać) dużo więcej. Pytanie o reakcję na list  Przybyłowicza jest  kolejnym z coraz dłuższej listy pytań, na które  Tuskowi trudno byłoby przekonująco odpowiedzieć. Gdyby oczywiście ktoś  je zadał.   Z tego co się wokół Totalizatora działo w lipcu i wrześniu, wyraźnie  widać, że premier nie podjął żadnych kroków, żeby niepokojący ilst  Przybyłowicza zweryfikować u Drzewieckiego i Grada (a przecież  przeczytał on całość, nie tylko ten znany nam fragment, choć on sam  powinien wystarczyć do podjęcia działań). Plan wprowadzenia wtyki  branży hazardowej do Totalizatora Sportowego był spokojnie realizowany  przez Sobiesiaka i Rosoła, a umożliwiła to decyzja Grada, który dla  Sobiesiakówny zrobił miejsce odwołując poprzednika, a do Rady mającej  dokonać ostatecznego wyboru powołując "dziewczynę od Drzewka". Jeszcze 24 sierpnia Magda Sobiesiak spokojnie przygotowywała się do rozmowy  kwalifikacyjnej.   25 sierpnia, dzień przed szczęśliwym finałem, Magdalena Sobiesiak "wycofała się z projektu". Marcin Rosół tłumaczył to tak:  Marcin Rosół: Powiedziałem  jej, żeby się wycofała. Że zostaniemy doklejeni do jakiejś mafii hazardowej, że jeśli wystartuje, to ten Marek Przybyłowicz zrobi z tego  aferę. I ona się wycofała.   List Przybyłowicza leżał u Tuska już ponad miesiąc i do tej pory nikt  się nim nie przejmował, Sobiesiakówna papiery złożyła, wszystko było na najlepszej drodze. Jeśli więc dopiero 25 sierpnia Rosół zaczął się  niepokoić, że osoba Sobiesiakówny posłuży Przybyłowiczowi do powiązania  z mafią hazardową Rosoła i jego szefa (tak rozumiem obiekcje Rosoła),  to znaczy chyba, że właśnie tego dnia dowiedział się o liście  Przybyłowicza, który w dopiero kontekście węszącego wokół Sobiesiaka  CBA był prawdziwym zagrożeniem.    Jutro w "Polsce" Zbigniew Chlebowski będzie wypłakiwał swoje krzywdy. W  dzisiejszym wydaniu jest zajawka, a w niej cytat, który tu chyba  świetnie pasuje, jeśli ktoś jeszcze nie rozumie o co chodziło w walce o  stanowisko członka zarządu ds. sprzedaży i marketingu dla wybitnie  uzdolnionej i niebiednej Magdaleny Sobiesiak, której tato wymarzył dla  niej nudną posadę objętą ustawą kominową.  Zbigniew Chlebowski: Nie wiem, jakie były ich [Sobiesiaka i Koska] intencje. Ale wiem, że dopłaty są jedynie zasłoną dymną. Rzecz idzie o wideoloterie, one są właśnie największym zagrożeniem.W nowelizowanej ustawie hazardowej prawdziwa gra toczyła się o organizację wideoloterii. Totalizator Sportowy chciał takiego sformułowania przepisów, które  pozwalałoby na nieograniczony rozwój wideoloterii. (...) Znam szczegóły  umowy z 2001 roku zawartej między amerykańską firmą a Totalizatorem na  dostarczenie systemu umożliwiającego przyjmowanie zakładów w czasie  rzeczywistym i dostarczenie lottomatów. Ta umowa jest bardzo  niekorzystna, bo daje amerykańskiej firmie prowizję od dochodów  Totalizatora. Była ona akceptowana i forsowana przez polityków lewicy i  prawicy. Umowa obowiązuje do 2011 roku, czyli niebawem wygasa.  Gdyby nowa ustawa hazardowa o wideoloteriach weszła w życie, to amerykańska firma, która obsługuje Totalizator, mogłaby dostać nowy  kontrakt opiewający na 2-3 mld zł. To za tym kontraktem chodzą  prawdziwi lobbyści (...) Sprawa jest znacznie poważniejsza niż to, że Chlebowski powiedział Sobiesiakowi, że coś mu załatwi i te nieszczęsne dwa zdania.    Chlebowski ma rację, sprawa jest dużo poważniejsza niż te dwa  nieszczęsne zdania. Gdyby nie Kamiński, to Magdalena Sobiesiak  zajmowałaby się dzisiaj w Totalizatorze Sportowym przygotowywaniem tej nowej umowy, a kto będzie lepszym gwarantem, że nowa wieloletnia umowa  będzie dla Totalizatora niesamowicie korzystna, jak nie jego  bezpośrednia konkurencja?    Najpóźniej 14 lipca Tusk dostał sygnał tak poważny, że absolutnie nic  nie usprawiedliwia późniejszej bierności premiera. Jego bezradność  wobec tego co się za sprawą jego podwładnych działo w ustawie i w  spółce Skarbu Państwa jest naprawdę porażająca. Tak porażająca, że zaczyna wyglądać na przyzwolenie.  List Przybyłowicza w "Teraz My" Kataryna: "Projekt" 