Przeczytałam sobie w "Dzienniku" debatę o wyższości blogów nad mediami (tudzież wręcz przeciwnie) i jestem pod wrażeniem dobrego samopoczucia obu stron tego korespondencyjnego sporu. Sama się w nim nie odnajduję ale wywołana do tablicy używaniem mnie jako przykładu chciałam się odnieść do wątku znaczenia blogosfery. Otóż jest ono żadne. Janecki ma tu niestety rację. I lepiej już nie będzie. O zastępowaniu mediów tradycyjnych blogami zapomnijmy bo na to nie ma szans i dobrze, to światy równoległe, z rzadka wchodzące w interakcję, ale przecież nie konkurencyjne. Gorzej, że blogosfera nie sprawdza się nawet tam gdzie teoretycznie mogłaby coś zdziałać czyli w patrzeniu na ręce dziennikarzom. Nie dlatego, że nic nie umie wypatrzeć, z tym jest całkiem nieźle, problem w tym, że nikt się jej patrzeniem nie przejmuje. Powiedzmy sobie szczerze, polska blogosfera ma zerową skuteczność, przy okazji sprawy Sumlińskiego było to widać wyraźniej niż kiedykolwiek. Jeśli dziesiątkami notek o tej tak przecież bulwersującej sprawie nie byliśmy w stanie zmobilizować czy zmusić mediów do choćby powierzchownego zajęcia się tematem, który właśnie media powinien najżywiej interesować to znaczy, że nie możemy absolutnie nic, nasz wpływ na rzeczywistość, nawet na ten jej wąski wycinek jakim są media, jest żaden. W medialnej grze się nie liczymy, nawet jeśli w sezonie ogórkowym jakaś gazeta postanowi przeprowadzić na nasz temat debatę a znana dziennikarka na swoim blogu wda się z jednym z nas w polemikę na temat swojego artykułu. Z tego że dziennikarze nas czytują nie wynika nic poza złudzeniem własnego znaczenia, rozkwit blogów nie spowodował żadnej zmiany w mainstreamowych mediach, co jest najlepszym dowodem, że nie jesteśmy dla nich żadnym zagrożeniem - ani jako konkurencja, ani nawet jako recenzenci. Psy szczekają, karawana jedzie dalej, nasz głos naprawdę nie ma znaczenia dla nikogo poza nami samymi i nam podobnymi hobbystami, nie obrażajmy się więc za "bazarowych plotkarzy" bo taką właśnie rolę pełnimy. W porównaniu z "hołotą gardłującą w internecie" to i tak postęp. Ja to się nawet przez jakiś czas łudziłam, że jak tak recenzujemy i  wytykamy to - jeśli tylko będziemy mieć rację - dziennikarz tę rację  rozważy i choćby po cichu uzna, a ta uznana racja się kiedyś tam  przełoży na to co napisze następnym razem. Jednym słowem, że z naszych  interakcji z dziennikarzami może wyniknąć coś pozytywnego, w końcu feedback od odbiorcy tego co się pisze - ważna rzecz. Nic bardziej  mylnego, dziennikarze mają nas tam gdzie się profesor Turulski kazał całować pajacom z IPNu i to się nie zmieni, nie ma powodu. I nie bardzo sobie wyobrażam co by się musiało stać, żeby blogosfera zaczęła się naprawdę liczyć. Przekonała mnie o tym sprawa Sumlińskiego, a zwłaszcza mój korespondencyjny pojedynek z Małgorzatą Subotić, który mi uświadomił bezsens przepychania się z dziennikarzami, którego jedynym efektem jest wzajemna irytacja a na to jednak trochę szkoda czasu. Nie rozumiem tylko po co ta dyskusja o pozbawionej znaczenia blogosferze. Właśnie minęło 100 dni od nalotu ABW na mieszkanie Sumlińskiego, co się w tym czasie udało ustalić profesjonalnym dziennikarzom? Dlaczego nic, absolutnie nic? Może o tym warto porozmawiać, debatę zrobić, dziennikarzy przepytać. Tak owocnego dziennikarskiego śledztwa nie mieliśmy przecież od czasów pamiętnego śledztwa Smoleńskiego/Michnika w sprawie Rywina, warto by porozmawiać o przyczynach. Bo jednak fakt, że tak niewiele sie od tamtego czasu zmieniło chyba nie tylko dla mnie jest sporym zaskoczeniem. Kto tym razem jest "gospodarzem tematu", że się wszyscy dziennikarze boją go tknąć?W obliczu - nie bójmy się tego słowa - kompromitacji mediów w sprawie Sumlińskiego rozstrząsanie słabości blogosfery to jest dopiero jazda na jałowym biegu. Komentarz muzyczny do debaty o blogach 