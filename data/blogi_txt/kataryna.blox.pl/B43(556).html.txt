Rzeczpospolita: Sobiesiak  zeznał: „W czasie spotkania w sierpniu 2009 Marcin Rosół, z tego, co  mówiła córka, zasugerował jej, że ponieważ są donosy na »twojego  tatusia«, to lepiej, żeby nie startowała. (...) Córka powiedziała, że poinformował ją, że są donosy na mnie”.   Rosół ma jeszcze tydzień na opracowanie swojej narracji, jestem pewna,  że znajdzie jakieś  przekonujące wytłumaczenie. Może okaże się, że po  prostu debrał kilka anonimowych telefonów z donosami na Ryszarda  Sobiesiaka, i to właśnie miał na myśli. Korzystając z okazji, że  nareszcie, po kilku miesiącach od wybuchu afery, wątek Sobiesiakówny  zyskuje należne mu miejsce w aferze, chciałabym zwrócić uwagę na jego  szerszy kontekst. Trzeba bowiem pamiętać, że posada, o którą ubiegała  się córka Sobiesiaka, nie była w gestii Drzewieckiego, ani nikogo  innego, teoretycznie przeprowadzono przecież otwarty i jawny konkurs, a ostateczną decyzję podejmowała  Rada Nadzorcza Totalizatora. Drzewiecki  i Rosół nie byli w stanie przepchnąć Sobiesiakówny, dysponując tylko  głosem Moniki Rolnik. Jeśli akcja miała się udać, musieli mieć innych  "wspólników" (świadomych lub nie), i dobrze byłoby ich ustalić.   Dziennik: 14  - 16 sierpnia - w tych dniach jak powiedział nam Rosół dzwoni do niego  Ryszard Sobiesiak. Dopytuje czy jego córka ma składać papiery w konkursie. (...)  20 - 24 sierpnia - jak ustaliśmy Marcin Rosół wielokrotnie dzwoni do wiceministra Leszkiewicza. Po co? "Chciałem  wycofać Magdalenę Sobiesiak" - przyznaje były szef gabinetu ministra.  Leszkiewicz: "Byłem za granicą, nie odbierałem. Rosół dzwonił wiele  razy, a ja zapamiętuję tych, którzy przeszkadzają mi w wakacjach". 24  sierpnia - w sekretariacie Leszkiewicza potwierdziliśmy, że tego dnia telefonuje Rosół. Współpracownik Drzewieckiego, chce umówić się z  wiceministrem na pierwszy termin po jego powrocie z wakacji. (...) 25  sierpnia - Rosół idzie do Leszkiewicza. Rozmowa trwa siedem minut:  "Magdalena Sobiesiak wycofuje się z konkursu”, mówi. "Nie podał żadnych  powodów" - mówi Leszkiewicz. Dlaczego Sobiesiak dzień przed terminem składania papierów pyta Rosoła  czy córka ma startować? Konkurs jest otwarty, Sobiesiak nie potrzebuje  zgody Rosoła, rozumiem zatem, że pytał o realne szanse córki. Których  teoretycznie nikt nie miał prawa znać bo konkurs jest otwarty, a o  wszystkim decyduje pięcioosobowa Rada Nadzorcza. Jeszcze dziwniejsze  jest to, że po tym jak zapadła decyzja o wycofaniu Sobiesiakówny z  konkursu, Rosół uznał, że musi się w tej sprawie pofatygować do  Ministerstwa Skarbu i osobiście poinformować o tym Leszkiewicza.  Przypominam, konkurs jest otwarty, organizuje go Rada Nadzorcza  Totalizatora, a Ministerstwo Skarbu Państwa nie ma z tym nic wspólnego.  W normalnej sytuacji wizyta Rosoła osobiście informującego wiceministra, że w jakimś niezależnym od niego konkursie wycofała się  jakaś kandydatka musiałaby budzić ogromne zdziwienie Leszkiewicza.  Wycofała się, i co z tego? Po co Rosół przyszedł o tym powiedzieć,  skoro wystarczyło aby Sobiesiakówna po prostu nie przyszła na rozmowę  kwalifikacyjną, lub przysłała pisemną rezygnację, co to obchodzi  Leszkiewicza?    Mogę sobie wyobrazić dwa powody dla których osobista wizyta Rosoła u Leszkiewicza mogłaby być uzasadniona, w sytuacji - pamiętajmy - wzmożonej czujności i przeświadczenia, że CBA węszy wokół konkursu, w  którym miała wygrać Sobiesiakówna. Pierwszy to taki, że Leszkiewicz  miał do odegrania jakąś rolę w przepychaniu Sobiesiakówny i trzeba go  było poinformować, że to nieaktualne a sprawa się rypła. Drugi zaś to  taki, że Rosół przyszedł do Leszkiewicza bo chciał wycofać  Sobiesiakównę tak, żeby po jej udziale w konkursie nie został ślad.  Fakt, że Przewodniczącą Rady Nadzorczej Totalizatora została dopiero co Barbara Kołtun, wieloletnia pracownica Ministerstwa Skarbu Państwa,  wyznaczona do Rady właśnie przez Leszkiewicza, który wykonywał  obowiązki właściciela, sprzyja każdej z tych wersji. Nie wiem jak było, pewnie całkiem inaczej, ale chcę podkreślić - wizyta  Rosoła u Leszkiewicza mogła tylko wzbudzić podejrzenia, wycofanie  Sobiesiakówny powinno się odbyć dyskretnie, wystarczyło "spóźnić się na  pociąg" na rozmowę kwalifikacyjną. Byłoby to dużo bardziej naturalne  niż osobiste wycofywanie jej przez Rosoła u Leszkiewicza. Ta sprawa  jest dla mnie dość tajemnicza, zwłaszcza w kontekście innych działań  jakie trzeba było podjąć aby 26 sierpnia Magdalena Sobiesiak mogła  wygrać konkurs. Oto krótkie kalendarium tego co się działo, wskazuje wątki jakie warto zweryfikować, żeby ocenić udział lub jego brak Ministerstwa Skarbu Państwa w całym przedsięwzięciu.  Połowa czerwca 2009  Mariusz Kamiński: W  połowie czerwca jest propozycja, która w pełni satysfakcjonuje Ryszarda  Sobiesiaka. Pojawia się propozycja, aby jego córka została członkiem Zarządu Totalizatora Sportowego. Kiedy ta propozycja się pojawia,  Ryszard Sobiesiak dzieli się tą informacją ze swoimi najbliższymi  przyjaciółmi z branży hazardowej. Jego przyjaciele są zachwyceni tą  propozycją. Jan Kosek, dowiedziawszy się o tym, entuzjastycznie mówi:  Pchaj to i to tak mocno, jak się tylko da. Inny kolega z branży  hazardowej, Sławomir Sykucki, były prezes totalizatora, ma już pewną  wizję, jak to dalej będzie wyglądało, w rozmowie z Ryszardem  Sobiesiakiem mówi: Można tak podzielić rynek, że Totalizator będzie  miał pieniądze i wszyscy prywatni będą mieli, Magda tylko się musi  trochę słuchać.    Według Kamińskiego, to wtedy pojawia się propozycja zrobienia  Sobiesiakówny członkiem zarządu Totalizatora odpowiedzialnym za  sprzedaż i marketing. Po czterech miesiącach od wybuchu afery żaden  dziennikarz nie zainteresował się, skąd w ogóle wziął się ten stołek  dla Sobiesiakówny, a to jest w tej sprawie kluczowe. Bo wtedy kiedy  Rosół wysyłał Leszkiewiczowi CV Sobiesiakwny, stanowisko, które miała  objąć było jeszcze zajęte, przez Piotra Goska, zresztą jednego z  współautorów listu do Ministerstwa Skarbu Państwa postulującego - w  imieniu Totalizatora - wprowadzenie w ustawie udogodnień umożliwiających uruchomienie wideoloterii.   Kto i kiedy zdecydował o zwolnieniu Piotra Goska? Kto wiedział o tych planach? Dlaczego Gosek został zwolniony? Czy dymisja Goska miała związek z jego pismem ws. wideoloterii?  15 czerwca 2009 Ministerstwo Skarbu Państwa ogłasza nabór na członka Rady Nadzorczej  Totalizatora. W komunikacie o wszczęciu otwartego postępowania  kwalifikacyjnego podaje informację, że przewiduje powołanie jednej  osoby. Rusza konkurs.   Kto i kiedy zdecydował o zmianach z  składzie Rady Nadzorczej? Czy od początku planowano wymianę dwóch osób,  czy druga została "dobrana" później? Jeśli od początku planowano  wymianę dwóch członków Rady Nadzorczej, dlaczego konkurs ogłoszono  tylko na jedno miejsce?   Ogłoszenie o naborze do Rady Nadzorczej Totalizatora z 15 czerwca 2009  26 czerwca    Marcin Rosół wysyła maila do nadzorującego Totalizator Wiceministra  Skarbu Państwa Adama Leszkiewicza w sprawie konkursu, który zostanie  ogłoszony za miesiąc, na stanowisko, które się zwolni za kilka dni.  "W załączeniu przesyłam CV osoby rekomendowanej przez MSiT do zarządu  Totalizatora, napisz mi proszę, w jakim terminie może nastąpić wybór?".  Ministerstwo Sportu zapytane o tę korespondencję twierdzi, że jej nie  ma, a minister Drzewiecki wypiera się udzielenia rekomendacji  Sobiesiakównie, wskazując, że była to samowolka Marcina Rosoła.  Skąd Marcin Rosół wiedział, że za  kilka dni Adam Leszkiewicz zwolni członka zarządu Totalizatora i zrobi  się miejsce dla Sobiesiakówny? Czy Adam Leszkiewicz zgłosił  przełożonemu, że Minister Sportu wysyła maile z rekomendacjami na  stanowisko, na które nabór nie został nawet ogłoszony, a jeśli zostanie  ogłoszony, będzie miał charakter otwartego konkursu? Jakie konsekwencje  wyciągnął Mirosław Drzewiecki wobec podwładnego w tak oczywisty sposób przekraczającego uprawnienia i wypowiadającego się w imieniu ministerstwa, choć ono podobno żadnego stanowiska w tej sprawie nie  zajęło, a gdyby zajęło byłoby to niezgodne z prawem? Oświadczenie Ministerstwa Skarbu Państwa   29 czerwca Ministerstwo Skarbu Państwa ogłasza wyniki pierwszego etapu naboru do  Rady Nadzorczej Totalizatora Sportowego. O jedno miejsce rywalizuje 7  osób.  Ogłoszenie o wynikach I-go etapu postępowania kwalifikacyjnego  30 czerwca   Wiceminister Skarbu Państwa Adam Leszkiewicz odbywa Zwyczajne  Zgromadzenie Wspólników Totalizatora Sportowego. Odwołuje dwóch  członków Rady Nadzorczej i powołuje na ich miejsce Pawła Łatacza (wziął udział w postępowaniu kwalifikacyjnym i był na krótkiej liście) oraz  Monikę Rolnik (nie brała udziału w żadnym postępowaniu kwalifikacyjnym). Na tym samym posiedzeniu zwolniony zostaje także  członek zarządu Piotr Gosek. Wszystkie zmiany personalne mają wspólny  cel "usprawnienie działania tych  organów oraz polepszenie współpracy pomiędzy nimi. Za tą decyzją stała potrzeba faktycznej poprawy efektywności działania nie tylko od strony  prawnej ale i relacji pomiędzy członkami organów".   Co było impulsem do takiego  usprawniania? Dlaczego padło na te właśnie osoby? Kiedy zdecydowano, że  oprócz powołania jednej osoby wyłonionej w konkursie, powołana zostanie  także Monika Rolnik? Czy Minister Skarbu Państwa mógł odwołać Członka Zarządu, gdy umowa spółki Totalizator Sportowy mówi, że jest to kompetencja Rady Nadzorczej, a właściciel może Członka Zarządu najwyżej  zawiesić?   Fragmenty protokołu Zwyczajnego Zgromadzenia Wspólników  1 lipca   Tego dnia został odczytany i podpisany akt notarialny zawierający  protokół Zwyczajnego Zgromadzenia Wspólników. Ryszard Sobiesiak jest ze  wszystkim na bieżąco, bo jeśli wierzyć notatce Mariusza Kamińskiego  tego samego dnia w rozmowie ze Sławomirem Sykuckim dowiaduje się, że "...wybrali nową Radę Nadzorczą. Wybrali jedną dziewczynę od "Drzewka", tak nie do końca zgodnie z prawem ale wybrali". Do dymisji podaje się dotychczasowy Przewodniczący Rady Nadzorczej Totalizatora Andrzej Rzońca, na jego miejsce Adam Leszkiewicz powoła  Barbarę Kołtun, wieloletnią pracownicę Ministerstwa Skarbu Państwa.  Skąd Sobiesiak wiedział tego samego  dnia kiedy notariusz odczytywał protokół jakie są decyzje ministra Leszkiewicza? Dlaczego mówił, że Rolnik została wybrana "tak nie do  końca zgodnie z prawem"? Dlaczego Rzońca podał się do dymisji?   Notatka Kamińskiego z 10 września  21 lipca   Rada Nadzorcza wszczyna postępowanie kwalifikacyjne na stanowisko Członka Zarządu odpowiedzialnego za sprzedaż i marketing. Prawie miesiąc po tym jak CV kandydatki jest już u odpowiedzialnego za Totalizator wiceministra Leszkiewicza.  Protokół Rady Nadzorczej Totalizatora Sportowego z całego konkursu  14 - 16 sierpnia Sobiesiak dopytuje czy jego córka ma składać papiery, termin mija 17  sierpnia. Sobiesiak nie potrzebuje zgody Rosoła, pytania muszą więc  dotyczyć szans córki. A szanse nie zależą od Rosoła tylko od 5 osób, z  których bezpośredni wpływ może mieć na jedną (Monikę Rolnik), dwie to  przedstawiciele Leszkiewicza (Kołtun i Łatacz),  17 sierpnia   Sobiesiakówna (i 10 innych osób) składa papiery w otwartym konkursie.  18 sierpnia   Rada Nadzorcza ustala zasady przeprowadzenia rozmowy kwalifikacyjnej. 19 sierpnia   Magdalena Sobiesiak zostaje zaproszona na rozmowę kwalifikacyjną na 26 sierpnia.  20 - 24 sierpnia   Rosół bezskutecznie próbuje łapać Leszkiewicza na urlopie.  24 sierpnia   Rosół umawia się w sekretariacie Leszkiewicza na pierwszy wolny termin  po powrocie wiceministra z urlopu. Tego samego dnia wieczorem spotyka  się z "Pędzącym Króliku" z Sobiesiakówną i prosi ją, żeby się wycofała  z konkursu.  25 sierpnia   Rosół odwiedza Leszkiewicza aby mu powiedzieć, że Sobiesiakówna  wycofuje się z konkursu. Według "Dziennika" rozmowa trwa siedem minut.  26 sierpnia   Magdalena Sobiesiak składa pisemną rezygnację na ręce Barbary Kołtun, Przewodniczącej Rady Nadzorczej. 