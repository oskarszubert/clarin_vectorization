Rzeczpospolita: Z informacji „Rz” wynika, że Julke dzień przed zawiadomieniem  prokuratury o korupcyjnej propozycji Karnowskiego – 6 lipca – o sprawie  poinformował premiera Donalda Tuska. Wszystko odbyło się na boisku  piłkarskim, gdzie politycy PO kończyli właśnie grę w piłkę. Biznesmen  miał przy sobie włączony dyktafon. – Zabierałem go zawsze, gdy spodziewałem się spotkać Karnowskiego, którego się obawiałem. Specjalnie mówiłem do pana premiera bardzo cicho, prawie na ucho, tak  by nie było możliwości nagrania, co Donald Tusk zapewne potwierdzi –  mówi „Rz” Julke. Twierdzi, że poinformował premiera o korupcyjnej  propozycji, ale szczegółów rozmowy nie chce ujawnić. Nagranie  zarejestrowane przez dyktafon jest nieczytelne. – Jakiekolwiek  sugestie, że nagrywałem premiera, to próba zdyskredytowania całej  sprawy – podkreśla Julke.Przepraszam, czy Julke jest idiotą? Włączył dyktafon ale specjalnie mówił szeptem, żeby nic się nie nagrało? Kto ten kit kupi? No i po co w ogóle mówi o nagraniu skoro go miało nie być i podobno jest nieczytelne? Nie wiem kto to ten Julke, może faktycznie jakiś świr mówiący szeptem ze strachu przed własnym dyktafonem, ja jednak widzę tu lepszego cwaniaka. Najpierw cztery miesiące "kiszenia" taśmy z Karnowskim (niewykluczone, że wkrótce dowiemy się, że cały Sopot wiedział ale nic nie mówili bo Julke był "gospodarzem tematu"), którą wyciągnął dopiero gdy mu w interesach była potrzebna, teraz ten dziwny przekaz o taśmie z rozmowy z Tuskiem na której nic się nie nagrało bo specjalnie szeptał Tuskowi do ucha. A Tusk? Też mówił szeptem i się nie nagrał? I ani przez chwilę go nie zastanowiło dlaczego obaj szepczą choć przecież nie mówili o niczym wstydliwym a wokół byli sami swoi. Próbowaliście sobie wyobrazić rozmowę Julke-Tusk w wersji jaką chce nam sprzedać Julke? Ja tak i coś mi tu nie gra. Właśniwie to nic mi tu nie gra. Nie wiem po co włączył dyktafon, po co szeptał, po co o tej taśmie mówi. I szczerze mówiąc jedyne racjonalne wytłumaczenie jakie mi przychodzi do głowy (oczywiście poza banalnym - że Julke to po prostu świr) jest takie, że Julke nagłośnieniem sprawy taśmy Tuska też coś rozgrywa. Bo jaki komunikat dostał Tusk? Jest taśma, na której podobno nic nie słychać ale przecież tego nie wiadomo na pewno bo nikt jej nie widział, na dodatek Julke celowo szeptał więc  jego kwestie faktycznie mogą być nieczytelne, nie wiadomo natomiast czy i co z tego co mówił Tusk się nagrało. Może Julke "gołym uchem" niczego nie słyszy ale przecież są eksperci, którzy potrafią cuda z takimi taśmami wyczyniać. Jeśli Tusk stanowczo (acz szeptem) zażądał od Julke zgłoszenia sprawy Karnowskiego do prokuratury to żadna taśma mu nie straszna, przeciwnie, byłaby PR-owo bezcenna. Ale co jeśli Tusk nie był wystarczająco stanowczy? Co jeśli ostrzegał Julke, że tylko zaszkodzi Platformie, że powinien się zastanowić bo wszyscy stracą, itp? Taśma z takim nagraniem mogłaby pogrzebać Tuska. Jeśli oczywiście istnieje. Ale nawet nieistniejącą taśmą można skutecznie grać jeśli się da do zrozumienia, że jest. I mam wrażenie, że Julke właśnie coś rozgrywa, ani trochę nie wierzę w tę jego pozę pogromcy sopockiego układu korupcyjnego. Teraz ruch należy do Tuska, bardzo jestem ciekawa jak potraktuje Julke, który przecież powinien wylecieć z Platformy razem z Karnowskim. 