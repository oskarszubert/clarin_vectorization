Włodzimierz Suleja (dyrektor IPN  Wrocław): W naszych zasobach nie ma dokumentów potwierdzających te informacje [o rzekomej agenturalnej przeszłości Miodka]. Braun mówił mi, że informacje ma ze zbioru zastrzeżonego.Grzegorz Braun: Uzyskałem taką informację [o agenturalnej przeszłości Miodka] i uznałem za stosowne tego nie zatajać. Warto  zapytać prof. Leona Kieresa, dlaczego wziął udział w zatrzymaniu tych  informacji, tworząc zbiór zastrzeżony w IPN.Leszek Budrewicz: Rewelacje Brauna to mocne i jednoznaczne oskarżenie, i jedno jest pewne - będą oznaczały koniec Brauna lub Miodka.To nie będzie wpis o Miodku, którego uwielbiam i dopóki oskarżenia Brauna pozostaną gołosłowne nie będę się na ich temat wypowiadać. Sprawa oskarżeń Brauna, choć na razie niczym niepoparte, jest jednak na tyle tajemnicza, że warto się jej przyjrzeć, zwłaszcza w kontekście tego co mówi Budrewicz - jeśli Braun kłamie to będzie skończony. Braun faktycznie będzie skończony, bezie to także potężny cios w samą lustrację. A ponieważ kolejny raz pojawia się wątek tajemniczego zbioru zastrzeżonego, warto się tej sprawie przyjrzeć.Czy Braun świadomie kłamie? Osobiście w to nie wierzę, chyba, że postradał zmysły i instynkt samozachowawczy. Publiczne niesłuszne oskarżenie powszechnie uwielbianego profesora to pewna śmierć cywilna oszczercy. Nie wierzę, że Braun jest samobójcą. Musi być zatem święcie przekonany, że to co powiedział jest prawdą. Co oczywiście wcale nie znaczy, że to co powiedział jest prawdą.Czy Braun dał się podpuścić? Niewykluczone, że wszystko jest antylustracyjną prowokacją w której Braun dał się jak dziecko wykorzystać. Braun powiedział to co uważał za prawdę bo pochodziło z wiarygodnego źródła. I to wiarygodne źródła nim zagrało. Kogo mógł uznać za wiarygodne źródło informacji na temat zawartości zbioru zastrzeżonego? O tym co w nim jest wiedzą tylko nieliczni archiwiści  z IPN oraz pracownicy służb będących dysponentami tych dokumentów, a  także prezes IPN (wydaje zgodę na utajnienie dokumentów) oraz w niektórych przypadkach członkowie Kolegium IPN (rozpatruje odwołania od  decyzji prezesa IPN jeśli ten odmówi zastrzeżenia dokumentu a wnioskodawca  tę decyzję zaskarży). Jeśli informatorem Brauna był ktoś z tej wąskiej grupy pracowników IPN znających zawartość zbioru zastrzeżonego to informacja jest raczej prawdziwa bo nie mieliby powodu kłamać sprowadzając kłopoty i na IPN, i na lustrację, i na samego Brauna. Gdyby zaś informacja pochodziła od  służb to Braun chyba by ją jakoś zweryfikował przed upublicznieniem bo musiał  przecież zakładać możliwość prowokacji. Jeśli Braun dał się podpuścić i informacja jest nieprawdziwa to albo odejdzie w niesławie, albo będzie musiał odsłonić kulisy i zdradzić informatora jeśli chce się jakoś wybronić (czyli zrobi to co Gazeta w sprawie "Gangu w komendzie głównej"). Na czuja wydaje mi się, że nie jest to jednak żadna prowokacja. Czy papiery Miodka są w zbiorze zastrzeżonym? Jeśli Braun nie jest samobójcą i nie kłamie świadomie, ani nie jest idiotą i nie dał się głupio podpuścić to może mówi prawdę i papiery Miodka faktycznie są w zbiorze zastrzeżonym? Co oczywiście nie musi oznaczać, że ma rację nazywając Miodka konfidentem, jak to zrobił Braun bo niewykluczone, że w tych przechowywanych w zbiorze zastrzeżonym papierach Miodka jest dokładnie to co sam wczoraj o sobie powiedział, czyli w sumie nic strasznego. Co naprawdę jest w zbiorze zastrzeżonym? I tu dochodzę do tego o czym w zasadzie miał być ten wpis ale mi się wstęp przeciągnął. Oto co na temat osławionego zbioru zastrzeżonego mówi ustawa:Art. 39 Odpowiednio szef Agencji Bezpieczeństwa Wewnętrznego i szef Agencji Wywiadu lub Minister Obrony Narodowej może zastrzec, na czas określony, że do określonych dokumentów nie może mieć dostępu żadna inna osoba poza wyznaczonymi przez nich  przedstawicielami, jeżeli jest to konieczne dla bezpieczeństwa państwa. Zgodnie z ustawą dokumenty mogą trafić do zbioru zastrzeżonego wyłącznie za sprawą służb specjalnych i tylko wtedy kiedy przemawia za tym jakiś superważny interes państwa. Doprawdy, trudno sobie wyobrazić aby to był właśnie przypadek profesora Miodka, nawet gdyby w jego teczce było dużo więcej niż to co wczoraj o swojej przeszłości powiedział. Jeśli więc faktycznie teczka Miodka jest w zbiorze zastrzeżonym, trzeba sobie zadać pytanie z jakiej racji (zakładając oczywiście, że przesympatyczny profesor nie jest jakimś bardzo ważnym agentem obecnych służb, którego dekonspiracja mogłaby zachwiać bezpieczeństwem państwa ale tę opcję pozwolę sobie z góry wykluczyć). A przede wszystkim kto ją tam wsadził i czy było to zgodne z procedurami. Nie bardzo sobie potrafię wyobrazić aby można było zgodnie z ustawą utajnić teczkę Miodka, a przede wszystkim dlaczego służbom miałoby na tym zależeć. I zaczynam się zastanawiać czy teczka Miodka - jeśli faktycznie jest z zbiorze zastrzeżonym - nie trafiła tam trochę poza ustawowymi procedurami, nie na życzenie służb a za sprawą profesora Kieresa, kolegi Miodka z Uniwersytetu Wrocławskiego. Słowo daję, w życiu by mi takie podejrzenia nie przyszły do głowy ale przypomniały mi się dwa inne przypadki gdy całkiem niewinne papiery lądowały w zbiorze zastrzeżonym w tajemniczych okolicznościach:Sprawa Andrzeja Przewoźnika. Według "Wprost" papiery na Przewoźnika, które wykluczyły go z ubiegania sie o prezesurę IPN ale nie wystarczyły do uznania za kłamcę lustracyjnego w procesie autolustracyjnym znajdowały się w zbiorze zastrzeżonym. Gdy "Wprost" o tym napisał Leon Kieres zawiadomił prokuraturę o popełnieniu przestępstwa ujawnienia tajemnicy państwowej, prokuratura wszczęła śledztwo, co znaczy, że informacja "Wprost" była prawdziwa.Sprawa Zyty Gilowskiej. Według "Wprost" w 2005 roku Kieres na prośbę Rokity przeniósł teczkę Gilowskiej do zbioru zastrzeżonego. Zarówno Kieres, jak i Rokita zaprzeczają, co jest oczywiście zrozumiałe, ale czy rozstrzygające?Niestety, żadna z tych spraw nie została nigdy do końca wyjaśniona i nie wiemy jak i na jakiej podstawie niegroźne papiery Przewoźnika znalazły się w zbiorze zastrzeżonym, ani czy równie niegroźne papiery Gilowskiej też tam trafiły a jeśli tak to czy faktycznie za sprawą Kieresa i interwencji Rokity. Sprawa Przewożnika dowodzi, że czasami do zbioru zastrzeżonego trafia byle co, papiery zupełnie nieistotne z punktu widzenia służb i interesu państwa. Sprawa Gilowskiej - gdyby doniesienia "Wprost" były prawdziwe - dowodziłaby natomiast, że czasami transfer do zbioru zastrzeżonego był samowolką Kieresa. Co rzucałoby nowe światło na przypadek niewinnych papierów jego kolegi z Uniwersytetu Wrocławskiego. Może Leon Kieres, człowiek skądinąd bardzo sympatyczny i wrażliwy, czasami na własną rękę chronił niektóre bardzo zasłużone osoby, wiedząc, że przez opinię publiczną zostaną osądzone stanowczo zbyt surowo w stosunku do wątłego materiału z teczek? Byłoby to oczywiście złamanie ustawy ale czysto po ludzku nawet wzruszające.Rozpisałam się a być może wszystko ma jakieś proste i logiczne wytłumaczenie, na które mojej rozhuśtanej wyobraźni chwilowo nie stać. W "sprawie Miodka" przeszłość Miodka jest akurat najmniej ważna, o wiele ciekawsze są losy jego dokumentów (jeśli faktycznie są w zbiorze zastrzeżonym) oraz samego zbioru zastrzeżonego i tego czy faktycznie był (jest?) wykorzystywany do ukrywania niewygodnych materiałów na zacnych ludzi. Sprawa jest rozwojowa, logicznie rzecz biorąc Brauna czeka albo proces cywilny z Miodkiem, albo sprawa karna za ujawnienie tajemnicy państwowej. A może jak w wielu sprawach nie będzie żadnego ciągu dalszego i wszystko rozejdzie się po kościach? 