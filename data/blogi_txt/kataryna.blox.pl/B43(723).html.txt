Oczywiście nie dosłownie. Na to nie  ma jeszcze, niestety, klimatu bo opinii publicznej nie spodobało się  nawet dużo mniej radykalne usunięcie PiSu z komisji śledczej.  Kamińskiego trzeba zakneblować, i temu prawdopodobnie służy złożone  wczoraj przez Wojtunika doniesienie o popełnieniu przestępstwa.    Komunikat CBA: Po wnikliwej i długotrwałej analizie materiałów odtajnionych  oraz okoliczności ich odtajnienia powstało uzasadnione podejrzenie iż  ówczesny Szef CBA mógł przekroczyć swoje uprawnienia i ujawnić w sposób  nieuzasadniony informacje stanowiące tajemnicę państwową, co  spowodowało zagrożenie dla bezpieczeństwa prowadzonych spraw operacyjnych.   Gazeta Wyborcza: W analizach z 12 sierpnia i 10 września przekazanych premierowi a potem najważniejszym osobom w państwie ujawnione zostały bardzo szczegółowo metody pracy operacyjnej.  Można się z nich zorientować jakich i wobec kogo używamy technik a  nawet kto mógł z nami współpracować - tłumaczy "Gazecie" osoba z kręgu obecnego kierownictwa CBA. Rano TVN 24 podała, że wczoraj nowy szef  CBA, Paweł Wojtunik wysłał do prokuratora generalnego zawiadomienie o  podejrzeniu popełnienia przez Kamińskiego przestępstwa ujawnienia  tajemnicy państwowej i przekroczenia uprawnień.   Paweł Wojtunik wszedł do CBA 13  października, zważywszy na to, po co i w jakich okolicznościach został  tam skierowany, można przyjąć, że dokumenty dotyczące "afery hazardowej" były pierwszymi po jakie sięgnął. Jeśli prawdą jest informacja Gazety, że powodem doniesienia na Kamińskiego jest to, co  zawarł w notatce dla premiera, to bardzo mnie dziwi, że ustalenie iż  ujawnienie tych informacji zagroziło śledztwom, zajęło Wojtunikowi  blisko dwa miesiące. Tyle trwało ustalanie czy notatki Kamińskiego  zagroziły śledztwu, czy naradzanie się, jak można z tego zrobić  paragraf na Kamińskiego? Obawiam się, że to drugie, bo obie notatki są  krótkie i dużo do zastanawiania się tu nie ma, gdyby informacje w nich  podane miały zaszkodzić śledztwu, Wojtunik wiedziałby to zaraz po ich lekturze. Teraz jednak będzie można winą za popsucie śledztwa obarczyć  Kamińskiego i odwrócić uwagę od sprawy przecieku. A także od treści  samych notatek, które pogrążają premiera, a przy okazji także  Cichockiego. Wojtunik zareagował doniesieniem na Kamińskiego nie po tym, jak sam przeczytał notatki, ale  dopiero po tym jak przeczytaliśmy je my. To wskazuje, co w nich jest groźne i dla kogo.   Cała sprawa jest dość kuriozalna, bo  Wojtunik oskarża Kamińskiego, że zagroził śledztwu ujawniając  premierowi kilka pozyskanych w tym śledztwie informacji. Premierowi,  Sekretarzowi ds. Służb Specjalnych przy Premierze, i kilku innym  najważniejszym osobom w państwie posiadającym certyfikat dostępu do  informacji ściśle tajnych. Jeśli Szef CBA ma zostać oskarżony o  ujawnienie informacji swoim dwóm szefom - Tuskowi i Cichockiemu - to będzie całkiem zabawnie. Tym bardziej, że nie wyobrażam sobie, żeby w ślad za doniesieniem na Kamińskiego nie poszło doniesienie na Cichockiego.  Za niedopełnienie obowiązków. Cichocki był pierwszą osobą, która  otrzymała obie notatki Kamińskiego, a jako Sekretarz Kolegium ds. Służb  Specjalnych przy premierze odpowiada za działania służb i to on  powinien natychmiast wezwać Kamińskiego i pouczyć go, że zamieszczając  w notatkach takie informacje naraża śledztwo. Tymczasem Cichocki przez  długie tygodnie nie zrobił nic, wyręczyć go musiał Wojtunik. Powinien  więc usiąść na ławie oskarżonych obok Kamińskiego, bo to pod jego okiem  i za jego przyzwoleniem Kamiński zrobił to co zrobił, a on miał prawo,  możliwości (i obowiązek) go przed tym powstrzymać. Mam nadzieję, że prokurator analizujący doniesienie Wojtunika weźmie to pod uwagę i  rozszerzy zakres śledztwa.   Nie tylko o Cichockiego, ale także o  Wojtunika. Jeśli ujawnienie pewnych informacji w notatce dla premiera i  kilku najważniejszych osób w państwie, posiadających dostęp do  materiałów ściśle tajnych, jest taką zbrodnią, to co dopiero mówić o  tym czego dopuścił się Wojtunik? To  Wojtunik przesłał obie notatki komisji śledczej z adnotacją "jawne",  dzięki czemu szybko - i całkiem legalnie - znalazły się one w mediach i  w internecie, gdzie przeczytać je może każdy. Jeśli ich treść - jak utrzymuje anonimowy informator Czuchnowskiego - "zdradza bardzo szczegółowo metody pracy operacyjnej. Można się z nich  zorientować jakich i wobec kogo używamy technik a nawet kto mógł z nami  współpracować", to opinia publiczna dowiedziała się o tym nie za sprawą Kamińskiego, a za sprawą Wojtunika.    Nie jestem prawnikiem ale zakładam, że Szef CBA może ponownie nadać  klauzulę tajności dokumentowi, z którego uprzednio została zdjęta,  jeśli uważa, że została zdjęta niesłusznie, z naruszeniem prawa, i ze  szkodą dla dobra śledztwa. Dlaczego zatem Wojtunik  nie utajnił obu notatek, tylko wysłał je jako "jawne" do komisji  śledczej, skazując je na pewny przeciek do mediów, i do opinii publicznej? Jeśli Kamiński jest winny przekroczenia uprawnień bo za  jego sprawą fragmenty podsłuchów poznały najważniejsze osoby w  państwie, to nie ma siły, Wojtunik jest winny niedopełnienia obowiązków  bo za jego sprawą obie notatki w pełnym brzmieniu poznała cała Polska.  Prokuratorzy będą mieć teraz niezły zgryz, jak tu się dobrać do  Kamińskiego, nie ruszając przy okazji Cichockiego i Wojtunika. Bo jeśli  są winni, to wszyscy trzej, nie wiadomo który bardziej.   Żartuję oczywiście, wszyscy wiemy, że  nie chodzi o przestępstwo Kamińskiego, tylko o to, że jego przesłuchania nie da się odwlekać w nieskończoność, bo nawet lemingi  się pokapują, że ktoś się bardzo boi tego co miałby do powiedzenia. Nie  tylko o "aferze hazardowej", ale także o swojej współpracy z Tuskiem i  Cichockim po jej wybuchu. "Zbiegiem okoliczności", akurat wtedy, kiedy  do komisji śledczej trafiły notatki Kamińskiego wskazujące, że w  sprawie spotkania z 14 sierpnia kłamał raczej Tusk niż Kamiński, trwała medialna nagonka na Kamińskiego za rzekome kłamstwo ws. "tarczy antykorupcyjnej", i nie tylko politycy PO, ale nawet sam minister  sprawiedliwości na zapas dyskwalifikowali przyszłe zeznania Kamińskiego  na temat tego spotkania.    Rafał Grupiński: Moim zdaniem Kamiński jest kłamcą. A to  [rzekome kłamstwo Kamińskiego ws. tarczy antykorupcyjnej] pokazuje, że kłamał także w sprawie sierpniowego spotkania z premierem. Minister Sprawiedliwości Krzysztof Kwiatkowski: Jak  się okazało, w grudniu zeszłego roku minister Cichocki z Kancelarii Premiera wysłał pismo do CBA prosząc o objęcie nadzorem toczących się  prywatyzacji. To stawia duży znak  zapytania nad słowami wypowiadanymi przez byłego szefa CBA i nad tym na  ile one wiernie oddają przebieg zdarzeń i faktów.   Zbieżność w czasie przesłania komisji  notatek Kamińskiego i intensywnych polityczno-medialnych zabiegów nad  zakwestionowaniem jego wiarygodności nie była przypadkowa, podobnie jak  nie było przypadkowe "odkrycie" wideoloteryjnego lobbingu Kamińskiego i wstrząsającej "analizy" CBA akurat w tym samym czasie, kiedy obie  notatki wypłynęły do mediów. Nieprzypadkowa jest także niechęć  Platformy do zgrillowania Kamińskiego przed komisją, choć w świetle  tego co mu publicznie zarzuca, powinna przebierać nogami do  rozprawienia się z oprawcą swoich najlepszych ludzi. Przecież ma na  niego tyle kwitów, tyle haków, dlaczego więc zamiast skonfrontowania go  z nimi, śledczy z Platformy wolą go obgadywać do dziennikarzy, nie chcą osobiście dorwać i przeczołgać?     17 listopada Wasserman zgłosił wniosek formalny o powołanie Kamińskiego  na świadka, ale Sekuła nawet nie poddał go pod głosowanie. 18 listopada Wasserman ponowił swój wniosek, postulując aby Kamiński był jednym z  pierwszych świadków, na co Neumann zgłosił listę swoich 18 świadków, na  liście nie było Kamińskiego, był za to Gadzinowski i Natalii-Świat, a  Neumann przekonywał, że bez certyfikatu dostępu nie można "realnie i  uczciwie" przesłuchać Kamińskiego. Wyrzucenie Kempy i Wassermana na  chwilę oddaliło nieuchronne, ale nie na zawsze przecież, bo opinia  publiczna nie kupiła argumentacji i nie dała się wciągnąć w coraz mniej nieśmiałe propozycje, żeby komisję całkiem zlikwidować a sprawę "afery  hazardowej" zostawić w rękach prokuratorów. Kiedyś więc Kamiński  przesłuchany będzie, po doniesieniu Wojtunika siłę rażenia tego co  będzie miał do powiedzenia będzie  można neutralizować na kilka  sposobów:  rozłożeniem winy za przeciek także  na Kamińskiego, gdyby nie jego nieostrożność, do Zbycha i Rycha nie  miałoby przecież co wyciec, a skąd wyciekło - to już nieistotny  szczegół, eksponowaniem wątku rzekomego przestępstwa w mediach, które relacjonując sprawę będą mogły podkreślać, że Kamiński jest "podejrzany w licznych śledztwach",  aż się wdrukuje opinii publicznej, że to tylko kłamca (co już się udało wmówić przy okazji "tarczy antykorupcyjnej"), ale też szkodnik ujawniający tajne informacje i psujący śledztwa.dalszym odwleczeniem przesłuchania Kamińskiego, które za chwilę trzeba będzie przesunąć "z uwagi na dobro toczącego się równolegle postępowania prokuratorskiego".zakneblowaniem Kamińskiego, do tej  pory wystarczał wydany mu przez Wojtunika zakaz wypowiadania się do  mediów, teraz taki zakaz będzie mógł wydać mu prokurator prowadzący  postępowanie. utajnieniem "dla dobra śledztwa" przesłuchania Kamińskiego przed komisją śledczą, gdy już się nie da go dłużej odkładać i trzeba go będzie w końcu wezwać.  Jeśli doniesienia Gazety na temat  treści zawiadomienia złożonego przez Wojtunika się potwierdzą, to  bardzo mnie ono cieszy. Po pierwsze dlatego, że pokazuje jak wielki  jest strach przed Kamińskim. Po drugie dlatego, że sporo mówi o  Wojtuniku. Po trzecie dlatego, że jeśli prokuratorzy się na to załapią  i zechcą oskarżyć Kamińskiego, będą musieli oskarżyć także Cichockiego  i Wojtunika, bo obaj w tej sprawie winni są tragicznego w skutkach  niedopełnienia obowiązków. Obserwować jak Wojtunik złapał się za własną  rękę - bezcenne.  Wpisy powiązane:  Kamiński i dokumenty v. Cichocki 