Znowu wielka awantura o teczki. Kieres przekazał komisji śledczej teczki Kwaśniewskiego i kilku jego zaufanych (m.im. Belki, Ungiera, Szymczychy, Wróbla i Kratiuka), więc jak się można było spodziewać, lobby antylustracyjne się zagotowało. Poszło o wypowiedzi Macierewicza, który komentując zawartość teczek powiedział, że o niektórych tych osobach "można powiedzieć, że współpracowali ze służbami PRL", że "potwierdzają się przypuszczenia co do związków służb specjalnych, które zdecydowały o takim, a nie innym, sposobie załatwienia sprawy PKN Orlen. Hipoteza, że te związki były determinowane przez dawny aparat PRL, jest w pełni potwierdzona", zaś o samym prezydencie: "akceptując - w sensie politycznym - decyzje prywatyzacyjne, mógł nie działać samodzielnie, a pod wpływem związków z przeszłością". To, że peerelowskie służby specjalne ciągle mają duży wpływ na politykę i gospodarkę jest jasne dla każdego kto czyta gazety, nie jest naiwny i nie ma osobistego lub politycznego interesu w bagatelizowaniu udziału esbecji w naszym życiu polityczno-gospodarczym. W aferze Orlenu pojawia się rosyjski szpieg, podejrzane indywidua w rodzaju Kuny i Żagla oraz gra służb, tym bardziej dziwi udawane oburzenie na zaglądanie do teczek i przekonywanie, że nie ma to nic wspólnego z pracami komisji (Frasyniuk: "ja nie bardzo wiem dlaczego Aleksander Kwaśniewski i Jerzy Buzek to są teczki niezbędne po to żeby wyjaśnić czy prezesa Modrzejewskiego zatrzymano zgodnie z prawem czy nie"). Kwaśniewskiego i jego dwór nawet rozumiem, w końcu działają w samoobronie (choć może powinni się lepiej przygotować do komentowania tej sprawy bo robią to tak nerwowo, że właściwie tylko potwierdzają podejrzenia - patrz histeryczny wywiad Szymczychy) ale zaskoczył mnie komentarz Piotra Stasińskiego "Czy Polską rządzi komisja śledcza". W ociekającym od emocji komentarzu Stasiński piekli się na komisję, że "wydębiła teczki z IPN-u", "w nosie ma" cele dla których została powołana, "karmi publiczność rewelacjami", "stała się łupem radykałów", komisja to "amunicja wojny ideologicznej" a radykałowie z komisji "zatruwają i rozkładają Polskę". Oj, oberwało się komisji za to grzebanie w teczkach. Wstręt do jawności nie dziwi u polityka - zwłaszcza takiego, który ma coś do ukrycia - ale u dziennikarza musi dziwić, bo dziennikarz jest przecież od tego, żeby dla nas wydzierać politykom informacje, które ci chcą ukryć a nie lamentować, że dowiemy się za dużo. Stasiński zapomina, że kiedyś komisja skończy pracę i napisze raport, wtedy będziemy mogli się przekonać co jest w teczkach, czy jest ważne i jaki ma związek z Orlene. Mam słabość do Stasińskiego więc życzę mu, żeby to on miał rację, żeby rzeczywiście w tych teczkach nie było niczego istotnego a on mógł z satyfakcją napisać "od początku ostrzegaliśmy, że...". Obawiam się jednak, że los nie będzie dla pana Piotra łaskawy i z teczek wypadnie kilka ciekawych informacji. Mam nadzieję, że wtedy pan Stasiński z równą swadą wyjaśni dlaczego tak bardzo protestował przeciwko szukaniu informacji o przeszłości rządzących. Dziennikarz, który nie umie szukać informacji jest kiepskim dziennikarzem, ten który jej szukać nie chce, nie jest nim w ogóle. PS. Ponieważ Kwaśniewski uparcie zasłania się wyrokiem sądu lustracyjnego, który uznał oświadczenie jego oświadczenie za prawdziwe, przypominam jak wyglądało uzasadnienie orzeczenia sądu.  Do poczytania: Stasiński "Czy Polską rządzi komisja śledcza?", Nerwowy wywiad Szymczychy, Wywiad z Frasyniukiem. 