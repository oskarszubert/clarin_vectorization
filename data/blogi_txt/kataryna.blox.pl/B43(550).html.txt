Rusofobia   - wrogość lub niechęć do Rosjan i do   wszystkiego, co rosyjskie (Słownik Języka Polskiego)   Konia z rzędem temu, kto znajdzie u   Kaczyńskiego objawy rusofobii, w jej właściwym znaczeniu. U Kaczyńskiego   - zaznaczam - a nie we własnym wyobrażeniu na jego temat, bo to wbrew   pozorom nie jest to samo. Zabawne są reakcje na wczorajsze orędzie   Kaczyńskiego, i nie mam tu bynajmniej na myśli dociekań czy czajniczek   to czajniczek, czy atrapa (poświęcony scenografii orędzia fragment dzisiejszego wywiadu Moniki Olejnik z Pawłem Poncyljuszem brzmi jak   wcale udana autoparodia), ale udawane zaskoczenie i dziwne podniecenie   niemałej grupy polityków i komentatorów tym, że Kaczyński zrobił coś, co   nie przystaje do swojej karykatury. Mnie w przesłaniu Kaczyńskiego do Rosjan nic nie zdziwiło, bo, po   pierwsze, z braku przesłanek nigdy go za rusofoba nie uważałam, a po   drugie, nie odmawiam mu człowieczeństwa i ludzkich odruchów. A tym   właśnie było jego wystąpienie - osobistym podziękowaniem dla tych   Rosjan, którzy mu okazali współczucie i ciepło po stracie ukochanego   brata. Co to ma wspólnego z jego wcześniejszymi wypowiedziami na temat   Putina i jego polityki? Mam nadzieję, że mi to wytłumaczy ktoś kto stawia znak równości między stosunkiem do zwykłego obywatela państwa,   którego władze nie są nam przyjazne, a stosunkiem do tychże władz i ich   polityki.    Przestrzegałabym jednak przed takim rozumowaniem, bo od niego prosta   droga do uznania, że każdy komu się nie podobały rządy Kaczyńskich i je   krytykował jest polonofobem. Myślę, że sam Kaczyński taki "deal" by   wziął z pocałowaniem ręki. To jak, utożsamiamy niechęć do konkretnej władzy z fobią wobec narodu?   Nie jest to zresztą jedyny problem   jaki sobie szykują ci wszyscy, którzy od wczoraj komentują wystąpienie   Kaczyńskiego, rzekomo cudownie uzdrowionego z rusofobii. Bo jeśli   krytyczne, a nawet bardzo krytyczne, wypowiedzi Kaczyńskiego o   rosyjskiej polityce i rosyjskich władzach (a nie znam żadnej jego   krytycznej wypowiedzi odnoszącej się do samych Rosjan, tylko za to, że   są Rosjanami), są objawem rusofobii, to czym jest ta wypowiedź: "Jest   pytanie, czy jest w ogóle możliwe pojednanie polsko- rosyjskie na   gruncie prawdy historycznej w sytuacji, gdy tak naprawdę nie toczy się   żadna debata o historii pomiędzy polskimi historykami i rosyjskimi, a   odzywają się tylko i wyłącznie głosy czysto polityczne. Kontestowanie   uchwały, która nie dotyka polityki zagranicznej i współczesnych problemów świadczy o tym, że to strona rosyjska nie potrafi jeszcze   sobie poradzić z własną, trudną historią i widzi ją czysto politycznie,   niepotrzebnie angażując się w obronę czegoś, czego się nie da obronić – a   więc Rosji stalinowskiej. To jest tak, jakby Niemcy chcieli bronić – na   szczęście nie chcą – przeszłości hitlerowskiej. Po prostu się nie da.   Nie warto, bo to brzydkie, to źle pachnie, to się bardzo źle kojarzy i   za tym – za stalinizmem – kryje się ogrom zbrodni, których nie warto   dzisiaj z perspektywy wielu, wielu dziesiątków lat próbować brać na   własne plecy politykom rosyjskim. Rosja pod wieloma względami nie   potrafi jeszcze pozbyć się skutków traumy upadku własnego imperium.   Trzeba przyjąć, że potrzebny jest czas, a w Polsce koncepcja długiego   marszu, która musi oznaczać, że się nie zrażamy różnymi dziwnymi   zachowaniami rosyjskimi, dziwnymi reakcjami, dziwnymi ocenami historii najnowszej. Nie zrażamy się, mówimy swoją prawdę i czekamy na lepszy   czas, a próbujemy na co dzień budować tkankę współpracy."   Bez wątpienia rusofobiczna, prawda? A   to Bronisław Komorowski, sprzed ledwie kilku miesięcy. Jestem przekonana, że gdyby się komuś chciało zrobić porządny research i   zgromadzić więcej cytatów z Kaczyńskiego i Komorowskiego, to po ich   wymieszaniu nawet najbardziej spostrzegawczy nie byliby w stanie   odróżnić który jest czyj. Bo jeśli Kaczyński jest rusofobem, to jest nim   także Komorowski. A raczej był, bo o takich wypowiedziach nikt dzisiaj   nie chce pamiętać, dzięki czemu łatwiej budować kontrast między oboma   kandydatami, zwłaszcza gdy się ma na podorędziu dziennikarzy, gotowych wtórować Platformie w oskarżaniu Kaczyńskiego o rusofobię, wyrażaniu   zdziwienia, że ją porzucił, i oburzaniu się, że cynicznie udaje na   użytek kampanii. Tymczasem rusofobami według definicji w jakiej się   wpycha Kaczyńskiego okazałaby się pewnie większość polityków Platformy, w   każdym razie gdyby przyszło im się na ten   temat wypowiadać a nie mieliby akurat politycznego interesu, żeby udawać     miłość do Putina i putinowskiej Rosji. To nie wdzięczność do zwykłych   Rosjan jest koniunkturalna, bo ona akurat jest uzasadniona, ale nagły przypływ miłości do Putina, który dzisiaj jest taki sam jaki był wtedy   gdy skutecznie zagrał Tuskiem przeciwko Kaczyńskiemu. Dzisiaj po prostu   może sobie pozwolić na gesty, bo niewiele go kosztują, a mogą się   opłacić. Przekazanie Polsce jawnych dokumentów na temat zbrodni, co do   sprawstwa której nikt nie ma wątpliwości od kilkudziesięciu lat to   całkiem rozsądna cena za milczenie Polski na temat imperialnych zakusów   Rosji, których ostatnio coraz więcej. Były minister spraw zagranicznych Łotwy szczerze powiedział w wywiadzie, że po śmierci Lecha Kaczyńskiego   wszyscy odetchnęli z ulgą, bo przeszkadzał i Rosji i Niemcom. Dzisiaj   nikt Putinowi przeszkadzać nie zamierza, ani w polityce, ani w   interesach, ani w śledztwie. Na radość z niespodziewanego pojednania  z   rosyjską władzą przyjdzie czas, gdy się przekonamy ile nas ono kosztuje. Wracając do Kaczyńskiego, nie   wykluczam, że się mylę i on naprawdę jest rusofobem, ale wtedy nie   powinno być problemu ze znalezieniem odpowiednich cytatów na   potwierdzenie jego rusofobii. Rusofobii rozumianej inaczej niż krytyczny   stosunek do polityki rosyjskich władz, bo to właśnie bezkrytyczny do niej stosunek jest niezdrowy. A obawiam się, że taki może być teraz   trend, po rzekomym "przełomie emocjonalnym" we wzajemnych stosunkach.   Przełomie, który widzą głównie politycy i dziennikarze, bo jakoś umyka   on sowietologom, patrzącym na Rosję i wydarzenia po 10 kwietnia bez   egzaltacji.Styx: Atrapy Moniki Olejnik 