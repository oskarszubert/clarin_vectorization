"Dajcie spokój Bronisławowi Wildsteinowi! I nie czepiajcie się IPN. To ja wyniosłem z Instytutu listę nazwisk, które przewijają się w aktach komunistycznej bezpieki. I jestem gotów pójść za to za kraty" - mówi profesor Marek Chodakiewicz, który dzisiaj przyznał się do wyniesienia i kolportowania listy. Można się śmiać z tego niespodziewanego zwrotu akcji, prokurator szuka w IPN-ie pomocnika Wildsteina a tu się objawia kolejny samodzielny wynosiciel. Wbrew pozorom to zaskakujące wyznanie profesora ma bardzo poważne konsekwencje - można wrzucić do kosza wszystkie pozwy przeciwko Wildsteinowi. O ile do tej pory taka Urbanowa mogła głosić, że "puści Wildsteina z torbami" i namawiać innych do skarżenia o naruszenie dóbr osobistych, to teraz można sobie odpuścić procesowanie się w Wildsteinem bo jeśli lista wyciekła więcej niż raz to nie ma żadnych możliwości udowodnienia, że Wildstein ma jakikolwiek związek z listą zamieszczoną w internecie. W najgłupszej sytuacji jest Wyborcza, która właściwie powinna teraz przeprosić Wildsteina za obarczenie go wyłączną odpowiedzialnością za coś czego mógł wcale nie być sprawcą - przecież nie wiadomo czyja lista - Wildsteina, Chodakiewicza czy jeszcze kogoś innego, "krążyła po Polsce", siejąc zamęt i krzywdy. No i czyja lista zawisła w internecie (tu akurat sprawstwo Wildsteina było od początku bardzo wątpliwe, gdyby chciał, wywiesiłby ją dużo wcześniej, dziwnym zbiegiem okoliczności lista została wpuszczona do internetu w momencie głównego uderzenia w Wildsteina). Gdyby Wildstein chciał się bawić, mógłby wytoczyć sprawy wszystkim, którzy go publicznie opluli i pewnie by wygrał bo obrywał za coś co być może wcale nie jest jego winą. Oj, głupie miny mieliby antywildsteinowcy gdyby teraz musieli w sądzie wyjaśnić dlaczego oskarżyli Wildsteina o listę z internetu (o braku związku między obiema listami może świadczyć różnica w liczbie nazwisk, Czuchnowski pisał o 240 000 a na liście w internecie jest 162 000). Ciekawe czy Gazeta pisząc o wyznaniu profesora wyjaśni swój atak na Wildsteina, atak - jak się dzisiaj okazuje - być może całkowicie bezpodstawny. Co tu gadać - profesor zepsuł zabawę. 