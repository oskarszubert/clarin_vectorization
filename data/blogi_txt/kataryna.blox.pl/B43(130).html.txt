Artykuł o gigantycznych łapówkach jakie rzekomo brał ważny polityk za duże prywatyzacje Gazeta opublikowała w dziale "Gospodarka" :) Wiem, że informacja brzmi niewiarygodnie i szkoda na nią pierwszych stron ale efekt komiczny, jakby przyznanie, że łapówkarstwo jest już po prostu częścią gospodarki i tam miejsce takich sensacyjnych - w normalnym kraju - informacji. Zeznania Dochnala są sensacyjne (i tradycyjnie już taka sensacja zostaje rzucona w przeddzień przesłuchania ważnego i groźnego świadka - dzisiaj zeznawał Bobrek, ten od "szwajcarskich kont władzy") ale trzeba podchodzić do nich bardzo nieufnie. Podobno Kaczmarek wziął po milionie za Browary Tyskie (sprzedane Kulczykowi - NIK uznał tę prywatyzację za bardzo korzystną dla skarbu państwa) i za Cementownię Ożarów (w tej prywatyzacji brał udział sam Dochnal, więc pewnie sporo o niej wie), a kolejne siedem miał obiecane od Łukoila za Rafinerię Gdańską (tak podobno powiedział Dochnalowi sam szef Łukoila).   W notatce AW, Kulczyk relacjonuje to co powiedział Ałganowowi: "postawiliście na złego konia" i "należy dokonać nowych uzgodnień" (nie ukrywam, że ten fragment notatki zawsze wydawał mi się podejrzany bo wydawało mi się dziwne, żeby Kulczyk sam siebie tak cytował, zwłaszcza że w tym kontekście brzmi to jak autodonos). Wygląda mi na to, że tym "złym koniem" był właśnie Dochnal, który wcześniej próbował załatwić Łukoilowi Rafinerię Gdańską, a po niepowodzeniu, na jego miejsce pośrednika próbował wskoczyć podczas wiedeńskiego obiadu Kulczyk, powołując się na samego Pierwszego. Taka przepychanka o superatrakcyjnego klienta między dwiema ekipami żyjącymi z pośrednictwa w prywatyzacjach - Dochnala i Kulczyka. Dochnal to jest bardzo ciekawa postać, polecam jego sylwetkę. Facet zaczynał w 90-tym roku (ile miał wtedy lat? 25?), jako żółtodziób dostawał bardzo atrakcyjne zlecenia, m.in. od ówczesnej minister Henryki Bochniarz, potem była "afera Proxy", ale samemu Dochnalowi nic nie zaszkodziło, rządy się zmieniały a on kwitł ("W momencie, gdy Proxy realizowało kontrakty dla polskiej zbrojeniówki, Marek Dochnal miał 30 lat, a z przemysłem niewiele wspólnego" ). Jak się robi takie kariery? Jest pewien trop "Oburza się jednak, gdy sugerujemy, iż jego sukcesy mogą mieć coś wspólnego ze współpracą ze służbami specjalnymi. Tego typu związki są mu często przypisywane", ale to oczywiście trop błędny, oszołomski, bo takie rzeczy mają miejsce tylko w wyobraźni Macierewicza, prawda? Dochnal pewnie jest na liście osób, których teczek zażądała komisja i jeśli Kieres wyda teczki, może się dowiemy skąd się biorą takie kariery - piętnaście lat nikt go nie ruszył.  A dzisiaj zeznawał Jan Bobrek, "baron paliwowy", który swoimi zeznaniami obciąża wielu polityków, ostatnio Jacka Piechotę, tylko niewiele się dzieje bo prokuratura, która ma zeznania Bobreka już od 10 miesięcy, jakoś się nie kwapi do przesłuchania polityków. Nikt nie ma też ochoty na zeznania Grochulskiego - byłego wspólnika Bobreka, który mógłby powiedzieć o wiele więcej więc pewnie dlatego ciągle odmawia mu się listu żelaznego. Na mafii paliwowej skarb państwa stracił 10 mld złotych, za takie pieniądze ten wredny IPN działa przez sto lat. Ale przecież jest fantastycznie, III RP jest świetna, teczki to przeżytek, nie ma żadnych mafii, esbeckie układy zniknęły po Okrągłym Stole a wszystko to "vast right wing conspiracy" - jak zwykła nazywać sprawę Clinton-Lewiński pani Clintonowa. W aferze Orlenu najbardziej uderza mnie, że wiodące media ją omijają. Taka fascynująca i tajemnicza sprawa i żadnych dziennikarskich śledztw w Gazecie, w Rzepie też jakoś mało. Od dłuższego czasu główne media oganiczają się wyłącznie do suchych relacji z przesłuchań. Nic od siebie, żadnych dociekań, hipotez, taka fascynująca afera i nikt jej nie próbuje rozgryźć, poza Tomaszem Sakiewiczem i Anitą Gargas (oboje z Gazety Polskiej). To naprawdę zdumiewające. I niepokojące. 