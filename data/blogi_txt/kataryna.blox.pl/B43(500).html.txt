Tusk 2008: Każdy sygnał dotyczący ewentualnych nieprawidłowości, czy kumoterstwa będziemy bardzo uczciwie badać - w ten sposób premier Donald Tusk odniósł się do doniesień wtorkowej "Rzeczpospolitej", która napisała, że PSL obsadza swoimi ludźmi spółki zajmujące się obrotem zboża.Według "Rz", Zamojskie Zakłady Zbożowe będą miały dwóch nowych członków rady nadzorczej - konkurs wyłonił dwóch kandydatów: lokalnego działacza PSL oraz doradcę wicemarszałka Sejmu Jarosława Kalinowskiego (PSL). Za rekrutację odpowiadał zarząd spółki Elewarr, którego prezes i większość członków rady nadzorczej to osoby związane z kierownictwem PSL.﻿ (...) "Każdy sygnał dotyczący ewentualnych nieprawidłowości, czy kumoterstwa - takie mam ustalenia z (wicepremierem, prezesem PSL) Waldemarem Pawlakiem - będziemy bardzo uczciwie stawiać (...) tak żeby przywództwo obu partii koalicyjnych bardzo konsekwentnie i twardo egzekwowało przyzwoitość zachowań swoich ministrów, czy urzędników" - powiedział Tusk na wtorkowej konferencji prasowej. Jak dodał, "ma wrażenie bliskie pewności", że jego współpracownicy z PSL rozumieją takie stanowisko. Szef rządu powiedział też, że chciałby "zaprotestować przeciwko takiemu stawianiu sprawy, że w resortach PSL dzieje się gorzej, a w resortach PO dzieje się lepiej". "To nie ma koloru partyjnego. Każdy taki przypadek, czy on będzie dotyczył PSL, czy PO będziemy badać i to w trybie pilnym i reagować" - podkreślił Tusk. Premier zapewnił, że jeśli urzędnicy tego nie zrozumieją, to "znajdą się w kłopocie i to dość szybko".﻿ Tusk 2012: Agenci Centralnego Biura Antykorupcyjnego wkroczyli do siedziby spółki zbożowej Elewarr - poinformował rzecznik CBA Jacek Dobrzyński. Biuro sprawdzi sposób zarządzania majątkiem i koszty związane z kierowaniem spółką﻿. (...) W środę premier Donald Tusk, który po odwołaniu ministra rolnictwa, będzie osobiście nadzorował resort, zapowiedział, że Elewarr w najbliższych dniach będzie "najbardziej prześwietloną spółką  jak tylko można sobie wyobrazić"﻿. Trzeba oddać premierowi, który - jak wiemy od jego wiernego Grasia - nigdy nie kłamie, że Elawarr już jest "najbardziej prześwietloną spółką jak tylko można sobie wyobrazić" bo prześwietlanie trwa nieprzerwanie od 2008 roku i trudno sobie wyobrazić co tam jeszcze można znaleźć, czego przez te lata nie znaleźli dziennikarze i NIK. Na pewno natomiast nie było tam skandalicznych przypadków zakupu dorsza poza procedurami, skoro sprawą nie zajęła się Julia Pitera. Dobre i to. Nie do pozazdroszczenia jest natomiast sytuacja CBA, które wczoraj weszło do Elawarru, posiedzi tam dwa miesiące i znajdzie to, o czym wiadomo od czterech lat, tylko dużo więcej i dużo bardziej. I naprawdę nie mam pojęcia jak się z raportu CBA wytłumaczy Tusk, który o nieprawidłowościach wiedział od czterech lat, wystarczająco długo nie tylko, żeby się w nieprawidłowościach rozeznać, ale także je uporządkować. Tymczasem najwyraźniej nie zadziało się nic, i trudno będzie z tego niczego nie rozliczać premiera, który ma pod sobą CBA, i przez większość tego czasu miał też Piterę i jej równie kosztowny, co bezużyteczny urząd. Ale co się Tuskowi dziwić. Sam jest mistrzem kupowania sobie ludzi za państwowe posady, jak chciał sobie kupić Arłukowicza, to mu nawet specjalny urząd stworzył, do dziś nie wiadomo ile nas to kosztowało i co z tego mamy. Czy premier o takiej mentalności może być traktowany serio przez współpracowników, gdy im grozi palcem za dużo mniej ostentacyjne przypadku korupcji politycznej?    Money.pl: Premier: Każdy sygnał dotyczący kumoterstwa będziemy badać wPolityce: CBA wkroczyło do Elawarru 