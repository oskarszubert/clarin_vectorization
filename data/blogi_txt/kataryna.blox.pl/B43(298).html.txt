W notatce Barcikowskiego nie ma nic o łapówce dla Kaczmarka, nie ma też wątku Czempińskiego - obie te sprawy pojawiają się dopiero w notatce Siemiątkowskiego, z którym Kulczyk spotkał się prawie tydzień po rozmowie z Barcikowskim. Mamy więc trzy możliwe scenariusze:Ałganow powiedział Kulczykowi o łapówce dla Giereja i Kaczmarka, jednak Kulczyk początkowo oszczędzał Kaczmarka i nie powiedział o nim Barcikowskiemu,Ałganow nie powiedział nic o łapówce dla Kaczmarka więc ten temat nie pojawił się także w relacji jaką Kulczyk zdał Barcikowskiemu, jednak w ciągu sześciu dnia jakie dzielą spotkanie z Barcikowskim od spotkania z Siemiątkowskim, Kulczyk postanowił Kaczmarka - rękami (czy raczej ustami) Ałganowa - wrobić w łapówkę, ani Ałganow, ani Kulczyk nie mówili nic o łapówce dla Kaczmarka, Kaczmarka w sobie tylko znanym celu wsadził do swojej notatki Siemiątkowski.Wszyscy zeznający do tej pory świadkowie wiedeńskiego obiadu zaprzeczają temu, że Ałganow mówił o łapówce dla Kaczmarka (Kuna, Żagiel) a doradca Kulczyka (Modecki) mówi nawet (co prawda nie pod przysięgą tylko w wypowiedzi dla Polityki), że Kulczyk Kaczmarka wrabiał bo był na niego zły. Chyba więc można przyjąć, że w Wiedniu temat łapówki dla Kaczmarka się nie pojawił. Łapówka dla Kaczmarka została więc wyssana z palca już w Warszawie, pytanie tylko z czyjego? Kulczyk miał powody źle życzyć Kaczmarkowi, ale Siemiątkowski też nie święty i mógł chcieć Kulczykiem wyeliminować niewygodnego dla millerusów Kaczmarka. Tylko, że pisząc swoją notatkę Siemiątkowski wiedział, że Kulczyk zdał już relację Millerowi i Barcikowskiemu, więc zapewne istnieje już jakaś notatka służb. Czy w takiej sytuacji komplikowałby sobie życie preparując tak kłopotliwą bo podejrzaną i łatwą do podważenia fałszywkę? Czy mógłby grać donosem Kulczyka przeciwko Kaczmarkowi, wiedząc, że są co najmniej dwaj świadkowie - premier i szef ABW - którzy usłyszeli od Kulczyka co innego? Siemiątkowski jest może pechowcem ale nie jest chyba idiotą, jakoś nie wierzę, że w tej sytuacji porwałby się na samodzielne wrabianie Kaczmarka Kulczykiem. Wydaje się, że zeznania różnice w notatkach Barcikowskiego i Siemiątkowskiego pogrążają Kulczyka, który tydzień oczekiwania na spotkanie z Siemiątkowskim wykorzystał na intensywne myślenie, i wymyślił, że naskarży na Kaczmarka Siemiątkowskiemu (być może rozmowa z Millerem i Barcikowskim go rozczarowała i uznał, że trzeba zagrać ostrzej). Ciekawe tylko dlaczego Barcikowski tak się czai z tą swoją notatką, aż dziw, że jeszcze nie przeciekła - znamienne, że w tej rzekomo całkowicie nieszczelnej komisji pewne materiały są bardzo dobrze chronione, ta wyjątkowo wybiórcza przeciekliwość każe się zastanowić nad charakterem przecieków - mam wrażenie, że niektóre służą głównie zdezawuowaniu komisji i są pretekstem dla prokuratury i służb do zastopowania przekazywania komisji tajnych materiałów. Przyznam, że bezskutecznie próbuję na powrót wciągnąć się w tę aferę ale nic z tego, nudne to wszystko strasznie i kompletnie niezrozumiałe. A afera Rywina była taka przyjemniutka - wyraziste postaci, przejrzysta intryga, nagłe zwroty akcji. No i komisja z prawdziwego zdarzenia. 