Choć w "Aferze stoczniowej" jest  jeszcze sporo niewiadomych, to przecież jakieś fakty już znamy, a  jeszcze więcej możemy przyjąć z dużym prawdopodobieństwem. Chciałabym  przedstawić roboczą hipotezę ws. "afery stoczniowej", nie żebym była do niej jakoś przekonana ale może czasami warto rozważać także proste  wyjaśnienia trudnych pytań.    Przyjęte założenia: Specustawa była wyrokiem na stocznie. Od  momentu uchwalenia specustawy, los stoczni był przesądzony. Po  wszczęciu postępowania kompensacyjnego szanse na ratowanie stoczni były iluzoryczne, by nie powiedzieć żadne, nie taki był zresztą cel postępowania.   Urzędnicy nie są głupi.  A już na pewno nie wszyscy i nie na raz. Nie wierzę w zbiorową  halucynację w Agencji Rozwoju Przemysłu i Ministerstwie Skarbu Państwa,  która sprawiła, że dziesiątki urzędników nagle zobaczyły szansę tam gdzie jej nigdy nie było i dali się porwać ustnie złożonej obietnicy  podejrzanego wysłannika anonimowego inwestora. Urzędnicy i agenci nie są ślepi. A  musieliby być, żeby nie widzieć z jak podejrzaną transakcją i osobą  mają do czynienia. Na różnych etapach transakcji przyglądały się różne  służby, gdyby się przyglądały, żeby widzieć, to by w końcu zobaczyły. Jeśli nic nie wzbudziło podejrzeń, to znaczy, że nie miało. Urzędnicy i politycy nie są bezinteresowni.  Nie wtedy kiedy ryzykują swoje kariery i kilka lat więzienia. Jeśli  tyle osób nie tylko  przymknęło oko, ale czynnie naruszało prawo, to tylko dlatego, że miało coś z tego mieć. Albo dostało wyraźne polecenie  od kogoś kto miał coś z tego mieć.   To wszystko razem prowadzi do  wniosku, że politycy i urzędnicy zaangażowali się w przepychanie tej  transakcji w pełni świadomi łamania prawa, uznając, że im się to  opłaca, a nagrodą z pewnością nie miała być satysfakcja z uratowania  stoczni bo na to nie było szans. Nie jestem w stanie ocenić kto był  faktycznym inicjatorem tej transakcji ani co miało być nagrodą za  wysiłek włożony w jej przepychanie, czy miała to być jednorazowa zapłata, czy długoterminowy udział, a jeśli tak to w jakim przedsięwzięciu.    Kalendarium:  Rok 2008   9 września.  List Jaapa Vermana, który w imieniu SPF Greenrights deklaruje zainteresowanie udziałem w prywatyzacji stoczni. To pierwsza wzmianka o  "Katarczykach" w przedstawionym przez MSP kalendarium. O tyle ważna, że  miała miejsce przed wejściem w życie specustawy stoczniowej. Po tej  dacie "Katarczycy" dość intensywnie kontaktowali się z ministerswem i  agencją, pisali i przyjeżdżali, w mocnych składach. Notatki sużbowe z  tych spotkań pozwoliłyby nam ocenić jaki wpływ te negocjacje miały na ostateczny kształt ustawy, a potem na sam przebieg postępowania kompensacyjnego (np. sposób podziału stoczni).    21 października. Premier zleca służbom, w tym CBA, objęcie prywatyzacji "tarczą antykorupcyjną".    Rok 2009   Kwiecień - maj.  Urzędnicy Agencji Rozwoju Przemysłu, za wiedzą i przyzwoleniem Ministra  Skarbu Państwa robią wszystko, a nawet dużo więcej niż mają prawo, aby  przepchnąć "Katarczyków" przez przetarg.    14 maja. Grad ogłasza doobrą nowinę. "Jeden inwestor zakupił kluczowe aktywa stoczni niezbędne do produkcji i - co  bardzo ważne - wyraził wolę produkcji statków. To dobra wiadomość dla  stoczniowców, to dobra wiadomość dla Polski. To ukoronowanie starań  premiera Donalda Tuska". Gdyby ta transakcja od początku miała  nie dojść do skutku, Grad - bo jestem pewna, że strona polska od  początku wiedziała w co gra - nie utrudnialby sobie późniejszego  wycofania się takimi deklaracjami. Nie musiał ich składać i dzisiaj by  nimi nie obrywał.   28 - 29 maja.  "Katarczycy" wpłacają wadium i podpisują umowy kupna dwóch spółek, co  później posłuży za podkładkę do uzyskania w MSWiA zezwolenia na zakup nieruchomości.   7 czerwca.  Wybory do Europarlamentu. Niektórzy twierdzą, że powodem niezwykłego  zaangażowania się urzędników i rządu w katarską transakcję była chęć  zdobycia wyborczych punktów. Przeciwko tej hipotezie świadczy skala i  charakter działań podjętych już po wygranych wyborach. Gdyby chodziło tylko o przedwyborczy cud, nie byłoby powodu udawać dalej, i nie doszłoby do tego co może okazać się prawdziwym skandalem. Eurowybory  miały tu wyłącznie takie znaczenie, że spowodowały nadmierne chwalenie  się transakcją i zbyt triumfalne wypowiedzi rządzącej ekipy, co  niepotrzebnie zwróciło uwagę na całą sprawę. Gdyby rząd poprzestał  tylko na zrobieniu cichego interesu, może by mu się upiekło, ale że  postanowił jeszcze na nim zbić polityczny kapitał, to dzisiaj musi się  tłumaczyć.   5 - 24 czerwca.  "Katarczycy" starają się w MSWiA o wydanie pozwolenia na zakup  nieruchomości. Wniosek złożyła Stichting Particuler Fonds Greenrights z  siedzibą na Antylach Holenderskich. Aby takie pozwolenie wydać, MSWiA  musiało dowiedzieć się wszystkiego o tej ulokowanej w raju podatkowym firmy i ustalić jej związki z Polską. Za dowód związków z Polską urzędnikom wystarczyły dwie podpisane kilka dni wcześniej umowy nabycia  spółek, wydaje mi się, że z ich treści musiało jasno wynikać, że  warunkiem sfinalizowania transakcji jest dopłacenie reszty kwoty i  dzisiejsze deklaracje MSWiA, że w umowie był zapis, że spółki są zapłacone, nie brzmi wiarygodnie To zresztą nieistotne, ważne, że umowa  kupna spółki sprzed zaledwie kilku dni wystarczyła jako dowód na  związki wnioskodawcy z Polską. To oznacza, że cała ustawa jest fikcją  bo spółkę może kupić każdy. Albo stała się fikcją na czas tej jednej  transakcji. Same umowy jednak nie wystarczyły, bo MSWiA miało obowiązek  zgromadzić na temat wnioskodawcy następujące dane: adres siedziby,  przedmiot działalności, imiona i nazwiska członków zarządu, informacje dotyczące wspólników, udziałowców lub akcjonariuszy (jeśli to osoby  fizyczne to z podaniem ich imion i nazwisk, miejsca zamieszkania i  obywatelstwa), procentowy rozkład głosów między nich, uzasadnienia  wskazującego na jakie cele nieruchomość będzie wykorzystywana (rodzaj  inwestycji lub działalności gospodarczej planowanej na nieruchomości),  pochodzenie środków finansowych na zakup nieruchomości. Aby wydać  zgodne z ustawą zezwolenie na nabycie nieruchomości przez  "Katarczyków", Ministerstwo Spraw Wewnętrznych musiało zgromadzić  mnóstwo informacji i zaświadczeń, sądząc po tym, że do dzisiaj nikt nie wie kto był faktycznym kupcem, nie miało możliwości takich informacji  zdobyć. Bo do dzisiaj nikt ich nie ma. Sprawdzając "Katarczyków" MSWiA  wystąpiło o pomoc w zweryfikowaniu wiarygodności wnioskodawcy do MON-u,  ABW, AW, GIIF. MSP i MF. Zwracam uwagę na pominięcie CBA, choć przecież  było elementem "tarczy antykorupcyjnej" osłaniającej transakcję.  Rozpisuję się o tym zezwoleniu nie tylko po to, żeby pokazać co tu  mogło mieć miejsce, ale także dlatego, że to może być przyczyna późniejszych problemów ze sfinalizowaniem transakcji.    22 czerwca.  SPF Greenrights zakłada spółkę Polskie Stocznie, a jej powstanie znowu  triumfalnie obwieścił minister Grad na konferencji prasowej. Wspominam  o tym dlatego, że jest to chyba dowód na to, że ta transakcja jednak  miała dojść do skutku. Gdyby cały plan polegał tylko na wpłaceniu  wadium przez "Katarczyków" w ramach jakiejś dziwnej kombinacji z  Bumarem albo w ramach zbierania przedwyczorczych punktów, to pod koniec czerwca nie byłoby już powodu do zakładania spółki, ani tym bardziej do  składania publicznych obietnic z nią związanych przez samego ministra.  Wygląda na to, że jeszcze pod koniec czerwca wszystko miało się udać,  że ważną rolę przewidziano dla nowej spółki Polskie Stocznie, i że  zaangażowanie polityków było bardzo  poważne, zrobili w tej sprawie  naprawdę dużo, co znaczy, że perspektywa zysków musiała być naprawdę  ogromna. Nie wierzę, że chodziło o sondaże.   22 lipca.  Pojawia się wątek tajemniczego listu jaki Stowarzyszenie Obrony Stoczni  i Przemysłu Okrętowego wysłało do katarskiego banki. Minister Grad:  "To jest świadome działanie, próba sabotażu i wywrócenia całego  procesu. (...) List ten należy wyjaśnić. W dniu jutrzejszym skieruję  oficjalne wystąpienie do prokuratury, jak i do Agencji Bezpieczeństwa  Wewnętrznego, aby tę sprawę zbadała pod każdym kątem. Z jednej strony,  jakie mogły być intencje autorów tego listu i czemu one miały służyć".  Poważna transakcja, poważny inwestor i taka niepoważna reakcja? Nerwowość Grada jest zastanawiająca, przecież jeśli wszystko grało,  żaden głupi list nie powinien mieć wpływu na sfinalizowanie tak długo  przygotowywanej transakcji na ostatniej prostej. Ale kto wie? List mógł  być sygnałem, że sprzedaż stoczni niczego nie kończy a prawdziwe  kłopoty dopiero się mogą zacząć, i wszyscy mogą mieć problemy dużo  bardziej poważne niż konieczność tłumaczenia się z fiaska takiej fajnej transakcji. "Ustawa o nabywaniu nieruchomości przez cudzoziemców"  w art. 6 mówi, że "Nabycie nieruchomości przez cudzoziemca wbrew  przepisom ustawy jest nieważne", orzeka o tym sąd, na przykład na  żądanie prezydenta miasta, na którym nieruchomość jest położona.  Zapoznałam się z procedurą wydawania zezwolenia i wymaganymi przy tym  dokumentami i jestem gotowa założyć się, że w dokumentacji dotyczącej  tego zezwolenia znajdzie się kilka poważnych powodów do unieważnienia transakcji kupna stoczni. Gdyby ktoś podniósł raban, a ktoś inny mający  taką formalną możliwość wszczął w tej sprawie postępowanie.    Jeśli "Katarczycy" nie mieli zamiaru  ratować stoczni i nie wycofali się z transakcji z powodu nagłego olśnienia, że nie ma koniunktury na statki. Majątek stoczni był im  do  czegoś potrzebny, pewnie szybko okazałoby się do czego i zaczęłaby się  awantura o niespełnione obietnice, wyciekałyby kolejne informacje o  nieprawidłowościach przy procesie sprzedaży i wydawaniu zezwolenia.  Prezydent Gdyni Wojciech Szczurek miałby powód aby wnieść o  stwierdzenie nieważności transakcji, co prawdopodobnie okazałoby się  dość proste zważywszy na to jakiego rodzaju dokumenty o SPF Greenrights  i jej planach musiałoby mieć MSWiA, żeby wydane zezwolenie nie budziło  wątpliwości. Przecież w chwili wydawania zezwolenia nie miał nawet  dowodów na związki z Polską, bo umowy były nieważne, o innych i dużo  ważniejszych kwitach nie wspominając. Niewykluczone, że w którymś momencie  partnerzy transakcji (wcale niekoniecznie jej "katarska" strona) zdali  sobie sprawę, że "im dalej w las, tym więcej drzew" i zrezygnowali z  planów. "Katarczycy" mieli  tu do stracenia "tylko" pieniądze, strona polska wszystko. Bo wygląda na to, że nie była tylko cichym pomocnikiem, raczej wspólnikiem, to nie wygląda na relacje sprzedawca-kupujący, zbyt wiele robili razem, i zbyt wiele rozmaitych  furtek przed "Katarczykami" otworzono. Myślę też, że ci wszyscy, którzy  dzisiaj przekonują - wbrew zdrowemu rozsądkowi - że żadnej afery nie ma  a urzędnicy  tylko za bardzo się starali - robią to właśnie dlatego, że  zdają sobie sprawę co z tej afery wyjdzie jak się przy niej pogrzebie. Trzeba zatem do grzebania zniechęcać a grzebiących wyśmiewać. Nikt nie  jest tak naiwny, żeby przyglądając się tej sprawie, niczego w niej nie  dostrzec.    Pytania:  Co jest w dokumentach, które  wystarczyły MSWiA do wydania zezwolenia na zakup stoczni? Kto jest  właścicielem konta w oddziale BRE Banku przy Senatorskiej, z którego El  Assir przelał blisko 30 milionów wadium? Dlaczego CBA zostało pominięte  w procedurze weryfikowania wiarygodności "Katarczyków", choć było  elementem "tarczy antykorupcyjnej?    I wiele, wiele innych. 