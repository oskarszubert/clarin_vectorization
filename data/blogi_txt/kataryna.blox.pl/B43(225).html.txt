Lech Kaczyński: "Na podstawie tego, co wiem o tamtych czasach, mogę powiedzieć, że Lech Wałęsa na pewno nie był postacią wolną, zresztą to on ponosił odpowiedzialność. Mnóstwo ludzi przez całe lata prosiło go na przykład, żeby usunął pana Wachowskiego. Nie uczynił tego, wręcz odwrotnie awansował go. W tym sensie można tutaj mówić o sprawstwie kierowniczym czy polecającym w wielu przedsięwzięciach."Te kilka zdań z rozmowy z Moniką Olejnik sąd rejonowy wycenił dzisiaj na 10 tysięcy złotych grzywny. Jeśli wyrok się uprawomocni, Kaczyński straci także fotel prezydenta Warszawy a swoją kampanię prezydencką będzie kontynuował już jako skazany, co niewątpliwie skrzętnie wykorzystają rosnący w siłę antykaczyści. Nasłuchamy się, że przestępca nie powinien być prezydentem ani liderem partii z "prawem" w nazwie. Sama w pierwszym odruchu pomyślałam, że po tym wyroku Kaczyński powinien się wycofać z kampanii ale teraz myślę, że nie ma powodu. Przeczytałam dokładnie wywiad, co nieco też pamiętam o Wachowskim i nie uważam, żeby Kaczyński ocenił go niesprawiedliwie (zresztą on prawie nic o Wachowskim nie powiedział i nie bardzo rozumiem czego właściwie się sąd przyczepił). Kaczyński powinien grzecznie zapłacić grzywnę a potem robić swoje. Ten wyrok można świetnie wykorzystać w kampanii, bo doskonale ilustruje stopień rozkładu III RP. Kaczyńskiego za te kilka słów skazał ten sam wymiar sprawiedliwości, który nie potrafi dokończyć wyroku w sprawie FOZZ, wypuszcza podejrzanego o zabójstwo Papały, nie może znaleźć mocodawców Rywina, chowa do szuflady sprawę Ungiera, żeby spokojnie doczekała przedawnienia. Wymiar sprawiedliwości nie poradził sobie z żadną aferą III, za to świetnie mu idzie skazywanie za obrazę głowy państwa czy zniesławienie kogoś kogo doprawdy zniesławić trudno. Zresztą Kaczyński nic nie powiedział (można sprawdzić, pod spodem link do całego wywiadu, przy okazji można sobie przypomnieć inny ciekawy epizod III RP czyli sprawę "Dramatu w trzech aktach"). Na miejscu sztabu Kaczora pomyślałabym jak wykorzystać ten wyrok w reklamówkach wyborczych, ten wyrok mu chyba nie zaszkodzi a umiejętnie rozegrany może nawet pomóc. Tydzień temu na imieninach Wałęsy jednał się front obrony III RP. Przy najważniejszym stole siedzieli razem Wałęsa, Kwaśniewscy, Cimoszewicz i Wachowski. Dzisiaj znowu mają co świętować - Wachowski górą nad Kaczyńskim. Czekam na apele do Kaczyńskiego o zrezygnowanie z kandydowania. Nie mogę uwierzyć, że można było skazać za ten wywiad. Dowód przestępstwa - wywiad Kaczyńskiego 