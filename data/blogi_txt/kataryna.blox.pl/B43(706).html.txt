"Stereotypy zamiast argumentów" - tak zatytułował Paweł Smoleński swoje omówienie wczorajszego "Co z tą Polską?". Jeśli inni dziennikarze będą z równym zapałem i kreatywnością "usensowniać" wywody Frasyniuka i urabiać opinię publiczną, to wróżę PD wielki sukces wyborczy. Frasyniuk: Otóż, czy my jesteśmy w opozycji do tego rządu? Tak, jesteśmy. Czy my jesteśmy w opozycji wobec Marka Belki czy Jerzego Hausnera? Nie, nie jesteśmy. Lis: Czy to można rozdzielić? Giertych: Czy pan się dobrze czuje? To, co pan powiedział świadczy o kompletnej schizofrenii. Jak może być pan w opozycji do rządu, którego premier deklaruje, że chce wstąpić do pańskiej partii a którego wicepremier jest członkiem pańskiej partii? To jest absolutna schizofrenia. Nie można być jednocześnie w opozycji i w koalicji. To jest taka podstawowa prawda, którą niech pan wreszcie zrozumie. Frasyniuk: Niemożliwe. Giertych: Inaczej pan będzie mówił rzeczy, które mamią opinię publiczną. Frasyniuk: Niemożliwe. Pan ma naprawdę fantastyczne szkoły. Czy pan kończył szkołę w Moskwie? Otóż ja chcę panu powiedzieć, że jest pan w Polsce. W Polsce, którą to Polskę szanują z powodu umiejętności dialogu i z powodu, że koalicja z opozycją rządzącą potrafi załatwiać ważne sprawy dla polskiego społeczeństwa. A oto jak ten bezsensowny dialog wygląda w relacji Smoleńskiego, po "drobnym" retuszu: "Zapał Giertych powstrzymała nieco riposta Frasyniuka (...) oraz pytanie, czy lider LPR kończył szkoły w Moskwie, że nie rozumie, iż można być za rozsądkiem, a przeciw demagogii i głupocie."Prawda, jak wiernie oddał? Nie bardzo tylko rozumiem dlaczego tak surowo ocenił autorski rząd Belki - żeby zaraz "demagogia i głupota" :-) Ale przynajmniej w jednej sprawie mamy jasność. PD to "opozycja rządząca".Żeby kontrast był wyraźniejszy, trzeba domalować rogi tym złym. "I tylko w jednym Gilowska stanęła po stronie Mazowieckiego i Frasyniuka: po 1989 jednak nie zniszczono polskiej gospodarki a ją wydatnie naprawiono." - pisze Smoleński, choć każdy kto oglądał widział zdecydowaną reakcję Gilowskiej na spiskową wersję Okrągłego Stołu jaką przedstawiał Giertych ("Ja chciałabym powiedzieć jedną rzecz. Panie pośle, pan jest w błędzie. Ja pamiętam okrągły stół, oczekiwania na okrągły stół. Byłam zwykłą gospodynią domową z prowincji. Proszę pana, to było święto. Nagrywałam to u sąsiadów i do dzisiaj tej kasety nie zniszczyłam, ponieważ uważałam, że taki przykład zwycięstwa opozycji i zwycięstwa ducha Solidarności nad komuną tak szybko się nie powtórzy i miałam rację. To było wielkie święto, proszę sobie nie żartować. Za dużo ludzi żyje i pamięta jak było."). Ale to nie pasowało do koncepcji. Bo przecież chodziło o to, żeby móc skonkludować "Nie było zbyt wiele debaty o przyszłości. I trudno się temu dziwić, gdy na rzeczowe argumenty Mazowieckiego i Frasyniuka tak Gilowska, jak i Giertych odpowiadali sarkazmem, zdenerwowaniem, stereotypem, a nawet kłamstwem."Tak trzymać Smoleński, dobra propagandowa robota. Jest tylko jeden szkopuł - niektórzy oglądają telewizję. Ktoś tu mnie pytał dlaczego uważam, że Demokraci odniosą ogromny sukces. Dlatego właśnie. "Nam nie jest wszystko jedno". 