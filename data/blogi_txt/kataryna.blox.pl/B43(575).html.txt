"Wiadomości"   TVP: Kontrolerzy na lotnisku w   Smoleńsku chcieli zniechęcić załogę prezydenckiego Tu-154M do   lądowania. Dlatego podali jej zaniżone dane o widoczności – wynika z zeznań pracowników lotniska, do których dotarły „Wiadomości” TVP1.   Zeznań, w których jest sporo nieścisłości. Wiele do życzenia pozostawia   również sposób ich spisania. Starszy kierownik Paweł Pliusnin zeznał   milicjantom, że podał załodze nieprawdziwe dane o widoczności na   lotnisku. Mówił o 400 m, gdy wynosiła ona jeszcze 800 m. Jak tłumaczył,   chciał zniechęcić pilotów do lądowania. Co ciekawe, ta wypowiedź znajduje się tylko w komputerowym protokole z przesłuchania. Nie ma jej w   drugim, pisanym ręcznie. Z przesłuchań kontrolerów Rosjanie sporządzili   po dwa protokoły. (...) Drugi przesłuchiwany kontroler – Wiktor Ryżenko   – przyznał, że poza nim i Pliusninem, na wieży była jeszcze trzecia   osoba o nazwisku Krasnokutskij. Jak powiedział milicjantom Ryżenko, nie wykonywał on jednak żadnych czynności. Do tej pory nie został przesłuchany. Zeznania Ryżenki zaskakują jeszcze w innym fragmencie:   „Samopoczucie moje w dniu 10 kwietnia 2010 r. było dobre. Ok. godz. 7   tego dnia ja i Pliusnin odbyliśmy badanie lekarskie w punkcie zdrowia   Jednostki Wojskowej 06755, w wyniku którego stwierdzono, że jestem   zdrowy”. W tym miejscu protokołu pojawia się dziwna rzecz. Dodane jest   słowo „nie", słowa o wynikach badań zostają przekreślone, a po nich kontroler dopowiada: „ponieważ w punkcie zdrowia nikogo nie było, ale –   jak już powiedziałem – moje samopoczucie było dobre i nic nie stało na   przeszkodzie, abym mógł wykonywać swoje obowiązki służbowe”.   Może jestem przewrażliwiona, ale podchodzę ostrożnie do takich sensacji,   zwłaszcza, że sposób ich podania wskazuje, że "Wiadomości" do niczego   nie "dotarły", i raczej nie widziały na własne oczy żadnego dokumentu,   to raczej do nich dotarł ktoś, komu zależało, żeby w tym właśnie   momencie zająć opinię publiczną taką właśnie sensacją. Jeśli po dwóch   miesiącach supertajnego rosyjskiego śledztwa wycieka taki news,   zastanawiam się czy nie jest to przeciek kontrolowany, mający sprzedać   nam narrację wygodną dla inspiratora przecieku. Ja tego na razie nie   kupuję, z trzech powodów.  Po pierwsze, kolejność protokołów.   Zakładam, że oryginalne zeznanie zostało spisane ręcznie i jest wersją pierwotną, a to co potem zostało przepisane na komputerze jest wersją   udoskonaloną. Niekoniecznie przez samego przesłuchiwanego. Nie mam   wątpliwości, że to śledztwo od początku jest pod pełną kontrolą   najwyższych czynników, nie wierzę, że kontroler po odręcznym spisaniu   protokołu z przesłuchania po prostu przypomniał sobie, że nie powiedział śledczym o tym, że okłamał pilotów i postanowił uzupełnić zeznania.   Bardziej prawdopodobne wydaje mi się, że ktoś wziął ręcznie spisane   zeznania kontrolera i podrasował je, aby lepiej pasowały do pozostałych   informacji i składały się w jakąś w miarę bezpieczną wersję zdarzeń.   Zwalenie na jednego kontrolera jest wersją dużo bezpieczniejszą niż   dociekanie innych przyczyn. Ostrożnie więc przyjmuję, że protokół   spisany ręcznie jest wersją kontrolera, a protokół wklepany do komputera jest jej modyfikacją dokonaną na potrzeby opinii publicznej.  Po drugie, publiczne okłamywanie   Putina. Chętnie wierzę, że rosyjski kontroler nie miałby oporów   przed okłamaniem polskiego pilota, i być może nie bałby się nawet do   tego przyznać w śledztwie ale jakoś trudno mi uwierzyć, że rosyjscy oficjele odważyliby się publicznie okłamywać Putina. A o widoczności 400   metrów (a nawet dużo mniej), mówili Putinowi jego najbardziej zaufani   ludzie na słynnej publicznej konferencji 10 kwietnia.   Konferencja   Putina 10 kwietnia  Po trzecie, informacje z JAK-a 40.   O 400 metrach widoczności informowała polskich pilotów także będąca już   w Smoleńsku załoga JAK-a 40, która nie miała żadnych powodów okłamywać swoich kolegów.   Wiele wskazuje więc na to, że widzialność faktycznie wynosiła 400   metrów, a rzekome kłamstwo kontrolera na jej temat zostało wprowadzone   do "ulepszonej" wersji jego zeznań, choć jeszcze nie mam pomysłu w jakim   celu. Jeśli jednak uznać sensacje "Wiadomości" za przeciek kontrolowany   (a moje wrażenie, że tak właśnie było potęguje fakt, że dziennikarze   nie dotarli do żadnych innych informacji, a i tę dostali wyłącznie w   omówieniu, nie mają żadnych kwitów), warto się zastanowić w jakim celu.   Niewykluczone, że jest to łatwy sposób na uwiarygodnienie "śledztwa" i   jego ostatecznych "ustaleń". Rosyjski kontroler   podawał pilotom błędne dane o pogodzie, informując, że jest gorsza niż w   rzeczywistości była. Może nawet uda się przekonać opinię publiczną, że   robił to z dobrego serca, chcąc   ułatwić polskim pilotom podjęcie jedynej właściwej decyzji i uniknięcie ryzyka związanego z lądowaniem w   skrajnie trudnych warunkach, a może po prostu miał gorszy dzień, i nie   przeszedł rutynowych badań, które by to wyłapały?      To bardzo wygodna wersja dla strony rosyjskiej, bo całą winę można   zwalić na jedną osobę, na dodatek przedstawiając to tak, jakby to mogła   być wina całkiem nieumyślna, wynikająca z rozkojarzenia, złego   samopoczucia, w ostateczności z chęci powstrzymania niewinnym w gruncie   rzeczy kłamstwem   polskich pilotów przed - jak się później okazało tragiczną w skutkach -   decyzją o lądowaniu. Taka narracja pozwoliłaby rozwiać wrażenie   pochopnego i niesprawiedliwego obciążenia wyłączną winą polskich   pilotów, uwiarygodniłaby też ostateczny efekt rosyjskiego "śledztwa"   zamykając usta niedowiarkom, bo przecież "jak możemy nie wierzyć   Rosjanom, skoro odważnie wzięli na siebie swoją część winy i nie próbowali ukrywać błędów kontrolera". Choć więc mam wątpliwości co do   wiarygodności samej informacji podanej przez "Wiadomości", gdyby się   potwierdziła, byłaby cenną wskazówką w jakim kierunku próbują pchnąć   śledztwo Rosjanie.    Na marginesie zaś samego newsa, fakt, że pojawia się dwa miesiące po   tragedii i nie jest w żaden sposób komentowany przez stronę polską   świadczy chyba o tym jak żałośnie  wygląda nasz udział w śledztwie. I   ile o nim wiemy. Gdyby - jak się nam wmawia - polscy śledczy   uczestniczyli od początku we wszystkich czynnościach i mieli wgląd we   wszystkie dokumenty, informacja o sensacyjnych zeznaniach kontrolera   wyciekłaby już dawno, a oni wiedzieliby nie tylko co zeznał, ale także   dlaczego te zeznania się między sobą różnią, bo już dawno zapytaliby o   to rosyjskich kolegów, z którymi podobno ręka w rękę, po partnersku,   prowadzą to śledztwo. Tylko dlaczego mam wrażenie, że polscy śledczy   dowiedzieli się o dziwnych zeznaniach z tego samego przecieku co opinia   publiczna lub niedługo przed nią? I dlaczego o bardzo prawdopodobnych   błędach wieży jeszcze kilka dni temu nie wspominał nikt ze strony   polskiej, z zaliczającym wszystkie media Edmundem Klichem na czele?   Możliwości są dwie - albo nic nie wiedzą o śledztwie i dopiero z   rosyjskich gazet dowiadują się o możliwych błędach wieży, albo - i to   jest wersja załamująca - choć nie mają żadnych oporów przed oskarżaniem   polskich pilotów, nie chcą lub nie mogą wspomnieć o niczym co by   wskazywało jakąkolwiek winę strony rosyjskiej. Dopóki nie przyznają tego   sami Rosjanie. Może przy najbliższej bytności Edmunda Klicha w którejś z   redakcji - a na to nie powinniśmy długo czekać - jakiś dziennikarz   zapyta:  Od kiedy strona polska wie o   zeznaniach kontrolera? Co zrobiła, żeby wyjaśnić te   sprzeczności? Dlaczego wiedząc o nawet nie błędach a świadomym okłamywaniu polskich pilotów pozwolono całą winę zrzucać na   nich, a prym w tym wiodły osoby oddelegowane do śledztwa z zadaniem   patrzenia na ręce rosyjskich śledczym i pilnowania polskich interesów?   Do podanej przez "Wiadomości" sensacyjnej informacji nie warto się więc   przywiązywać, podobnie jak do większości tego co się przedostaje do   opinii publicznej bo na razie niewiele się potwierdziło. Dziennikarze kupują wszystko jak leci i połowa tego co nam potem odsprzedają jest   niewiele warta, by wspomnieć choćby informacje o czterech lądowaniach,   czy wielokrotnych próbach namówienia pilotów do lotu na zapasowe   lotnisko. Nic takiego w stenogramach nie ma. Nie ma też nacisków, ani   Błasika przejmującego stery, do ostatnich minut drugi pilot zwraca się   do pilota "Arek", a przecież gdyby w międzyczasie Błasik zmienił "Arka"   pozostałby po tym jakiś ślad na stenogramie. W każdym razie nikt by nie miał powodu udawać, że prowadzi nadal "Arek". 