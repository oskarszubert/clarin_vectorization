Tomasz Nałęcz wziął się za recenzowanie pracy komisji śledczej ds. Orlenu i jak się tak jej przyjrzał - oczywiście całkiem bezstronnie i obiektywnie - wyszło mu, że jego komisja lepsza, prezydium sprawniejsze, i w ogóle komisję Gruszki nosem wciąga. Marszałek się krzywi, że komisja Gruszki nie jest w stanie ściągnąć przed komisję Kulczyka. I słusznie się krzywi, bo przecież on, Nałęcz, swego czasu bardzo sprawnie ściągał przed komisję (prosto z łózka) obłożnie chorą Anitę Błochowiak, gdy Ziobro zaatakował znienacka wnioskiem o billingi Millera i trzeba było posiłki z Pabianic wzywać, żeby przez nieuwagę za dużo prawdy się nie wymknęło. A taki Gruszka całkiem zdrowego Kulczyka dopaść nie potrafi. Marszałek Nałęcz marszczy czoło i pochyla się z troską nad zbyt ostro szarżującą komisją orlenowską. Bo u Nałęcza takiego warcholstwa nie było, pan marszałek nie pozwolił niepokoić kłopotliwymi pytaniami Marka Ungiera (że o samym Pierwszym nie wspomnę) i troskliwie zadbał o wieczną tajność bilingów Millera oraz pałacowych ksiąg we/wy. Owszem, Nałęcz ozdrowiał pod koniec prac komisji, ale nawrócił się gdy już było jasne, że prawda się przebija pomimo jego starań. A dopóki było można, bronił kogo trzeba i jest współodpowiedzialny za to, że nie wszystko co można było odkryć, odkryte zostało. Prezydenta bronił do końca i to chyba właśnie bezczelne czepianie się Pierwszego tak Nałęcza zniesmaczyło. Bo u Gruszki anarchia i przyczółek pełzającego przewrotu a to się "niestandardowo uczciwemu" marszałkowi podobać nie może. A najbardziej mu się nie podoba jak kiepsko zorganizował Gruszka pracę swojej komisji. "To [niemożność wezwania Kulczyka - przyp. mój] dobrego świadectwa prezydium komisji, ale podkreślam prezydium komisji, nie wystawia". No i to już jest całkiem śmieszne, jeśli się pamięta komu zawdzięczamy cyrki z końcowym raportem. Czyj bystry umysł wymyślił procedurę głosowania w komisji sprawozdań w taki sposób, że  ni z tego ni z owego jajcarska poprawka Błochowiak stała się końcowym raportem. Trzeba mieć tupet, żeby się po takiej kompromitacji wyrywać z ocenami sposobu prowadzenia prac komisji. Komisja Gruszki jest jaka jest, wad ma mnóstwo ale właśnie dzięki temu, że nie kieruje nią Nałęcz jest jakaś szansa na okruszki prawdy. Bo łatwo sobie wyobrazić jakiego rejtana robiłby Nałęcz przy wnioskach o pałacowe księgi we/wy, listę sponsorów Kwaśniewskiej itp. Akurat dużo byśmy się dowiedzieli z Nałęczem na bramce. 