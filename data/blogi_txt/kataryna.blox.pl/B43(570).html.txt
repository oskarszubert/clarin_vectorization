Donald Tusk: Musimy  być bezwzględni wobec siebie, a nie wobec konkurentów; musimy być  bezwzględni wobec zła, które zobaczymy w pobliżu siebie, w nas samych.  (...) Gdyby miało się okazać, że są sposoby na rozmycie tej sprawy i  dzięki temu wygralibyśmy wybory, wolałbym wyjaśnić te sprawę do końca,  nawet gdybyśmy mieli przegrać.  ***    Jarosław Urbaniak: No, jak pan precyzyjnie zacznie odpowiadać na  pytania, to z pewnością pana przesłuchanie będzie krótsze i umożliwi to  przesłuchanie kolejnych osób. (...)    Zbigniew Wassermann: ...Przed komisją dowody zbiera się także z zeznań  świadka. Kodeks postępowania karnego, ustawa, którą musi stosować  komisja.   Jarosław Urbaniak: Coś tak czuję, że żaden ze świadków nie będzie spoza PiS, ale to już inna sprawa.  ***   Zbigniew Wassermann: Jeszcze raz powtarzam, że stwarzanie takiej oto wizji, że ja byłem na cmentarzu, że ja się kontaktowałem z podejrzanymi osobami, że ja podejmowałem jakieś zarzucalne interesy, panie pośle Urbaniak, nie uda  się.   Jarosław Urbaniak: Co się nie uda? Co się nie uda...  ***   Niedoświadczeni żołnierze swojej  partii oddelegowani na front "walki o prawdę" czasami powiedzą o jedno zdanie za dużo, jak w tym przypadku. Urbaniak, nadmiernie podniecony  grillowaniem kolegi z komisji, tak się zapędził, że mu się wypsnęło jaki  Platforma ma pomysł na dalsze "wyjaśnianie afery hazardowej aż do  bólu". A plan jest taki, żeby dopóki się da, wzywać tylko osoby związane z  PiS, aż się wszystkim afera hazardowa będzie kojarzyła tylko z PiSem, a potem się nią znudzą i przestaną śledzić.  Nie jest to specjalnie trudne zważywszy, że po wyrzuceniu opozycji z  komisji Platforma może w niej robić co jej się żywnie podoba. I robi. Ale nie bierze pod uwagę, że im bezczelniej to robi, tym  - paradoksalnie - większa nadzieja na poznanie prawdy. O  aferze, albo o Platformie, w zależności od tego na jaką strategię się  ostatecznie zdecyduje. Bardzo liczę na to, że potwierdzą się ostatnie doniesienia  Rzepy i na świadka zostanie  wezwany sam prezydent, nie tylko dlatego, że potem nie da się już obronić przed przesłuchaniem Tuska, ale także dlatego, że będzie okazja zajrzeć za kulisy bardzo dziwnej nominacji w kluczowej państwowej spółce.   Rzeczpospolita: Śledczy  z komisji badającej aferę hazardową zamierzają wezwać jako kolejnego  świadka Józefa Blassa, amerykańskiego biznesmena i naukowca polskiego  pochodzenia. To może doprowadzić przed jej oblicze ludzi z otoczenia  Lecha Kaczyńskiego, a nawet samego prezydenta. Wszystko z powodu  spotkań Blassa z prezydentem i jego współpracownikami. (...) Blass od kilkunastu lat współpracuje z firmą GTech (to amerykański operator systemów elektronicznych Totalizatora Sportowego). W jej imieniu miał „monitorować” interesy firmy w Polsce. Sprawa tej współpracy powróciła kilka tygodni temu. Prokuratura  wznowiła śledztwo zawieszone w 2001 r., a dotyczące wypłacenia Blassowi  przez GTech 20 mln dolarów za doradzanie przy negocjowaniu kontraktu z Totalizatorem Sportowym w 2001 r. Ta kwestia bardzo zainteresowała posła PO Jarosława Urbaniaka, który pytał o nią Zbigniewa Wassermanna podczas poniedziałkowego przesłuchania. Urbaniak  sugerował związek Wassermanna z tą sprawą, poseł PiS bowiem był  prokuratorem krajowym w czasie, gdy zaczęła się afera z tymi 20  milionami. (...) Inny polityk PO: – Ta sprawa ma dla nas jeszcze inne  znaczenie. Gdy ktoś zażąda konfrontacji Donalda Tuska z Mariuszem  Kamińskim, my będziemy mogli odpowiedzieć żądaniem skonfrontowania  prezydenta z Blassem. (...) – Wiem, że będzie jatka, ale my musimy  robić swoje – zarzeka się Neumann. (...) Inny wiceprzewodniczący Klubu Parlamentarnego PO jest bardziej ostrożny: – Tusk może to zrobić, bo  gra o prezydenturę, więc każdy cios w Kaczyńskiego ma swoją wartość.  Natomiast Schetynie nie byłoby na rękę. On się boi, że sprawa wymknie  się spod kontroli, więc woli minimalizować straty. Zdaniem tego  polityka Grzegorz Schetyna będzie naciskał na przewodniczącego komisji,  by ten jak najszybciej wypchnął aferę z Sejmu. Potwierdza to też Janusz Palikot: – Słyszałem, że Mirosław Sekuła chce w styczniu narzucić tempo  prawie codziennych przesłuchań, by jak najszybciej trafiło to gdzie  indziej. Np. do prokuratury. O swojej chęci złożenia zeznań już w styczniu mówił też w środę Tusk.   We wpisie "Skąd się wzięli chłopcy  Drzewieckiego" zastanawiałam się jak to się stało, że Platforma  powierzyła zarządzanie kluczowym przez najbliższe lata projektem EURO  2012 Andrzejowi Boguckiemu, który przez 10 lat był szefem GTechu i Gryteku, a więc także wtedy kiedy Blass za 20 milionów  dolarów "monitorował  polski rząd", a ten monitoring wzbudził podejrzenia amerykańskich władz  i polskiej prokuratury. Obsadzając Boguckiego na stanowisku wiceprezesa  zarządu spółki skarbu państwa PL.2012 Platforma świetnie wiedziała o wszystkich kontrowersjach wokół GTechu w czasach, kiedy Bogucki był  jego szefem, a jednak nie zawahała się właśnie jego wybrać spośród  tysięcy, dziesiątek tysięcy, zdolnych menedżerów. Zapytałam w  Ministerstwie Sportu o przebieg rekrutacji, nie wiem jeszcze  najważniejszego, ale wygląda na to, że Bogucki był osobistym wybrańcem  samego skarbnika Platformy, Mirosława Drzewieckiego.   Jakub Kwiatkowski, Rzecznik Prasowy Ministerstwa Sportu: Skład obecnego Zarządu Pl.2012 spółka z o. o. powołał Pan Minister Mirosław Drzewiecki.  (...) Celem rekrutacji jest sprawdzenie i ocena kwalifikacji kandydatów oraz wyłonienie najlepszego kandydata na członka zarządu. Organ odpowiedzialny dokonał takiej oceny z punktu widzenia celów działania  spółki celowej oraz zadań jej zarządu, podejmując ostatecznie decyzję o  powołaniu osób w skład organu Spółki. W toku procesu wyłaniania członków zarządu Pl.2012 spółka z o. o. nie zlecano usług podmiotom świadczącym usługi doradztwa personalnego.  Czynności związane z powołaniem obecnie działającego Zarządu Spółki  wykonywały organy tej Spółki zgodnie z odpowiednimi regulacjami  wynikającymi z powołanych wyżej przepisów, w szczególności Aktu  Założycielskiego. Nie powoływano i nie korzystano z pomocy innych organów lub podmiotów, nie tworzono odrębnych komisji.   Mam nadzieję, że Platforma skutecznie  rozdmucha wątek Blassa, jestem pewna, że akurat Kaczyńskiego nie da się  umoczyć w "aferę hazardową", ale może przy okazji wyjaśni się dlaczego  Platforma w najważniejszym w ostatnich latach projekcie postawiła na człowieka za którym ciągną się takie niewyjaśnione sprawy i uznała, że  to właśnie jego 10-letnie szefowanie GTechowi wyposażyło go w  kompetencje, umiejętności i doświadczenie niezbędne przy organizowaniu  EURO. Może drążenie sprawy Blassa zmotywuje dziennikarzy do przyjrzenia  się niezwykłym walorom Boguckiego i jego związkom z Platformą. Bo jakoś nie wierzę, że jego powołanie było osobistą i niekonsultowaną z nikim decyzją Drzewieckiego. Na strategiczny odcinek rzuca się najbardziej zaufanych ludzi, chciałabym wiedzieć czym na takie zaufanie zasłużył Bogucki, i kto go rekomendował.   Przyjęta przez Platformę strategia  bardzo mnie cieszy bo bałam się, że krótki termin narzucony komisji  będzie pretekstem do potraktowania afery po łebkach i ominięcia ważnych  świadków, pod pozorem wyścigu z czasem, aby zdążyć z raportem w  wyznaczonym przez Sejm terminie. Szczęśliwie, nic takiego nie ma  miejsca. Na nic nie wnoszące przesłuchanie niemającego wiele do  powiedzenia Wassermanna posłowie zmarnowali już siedem godzin, a  jeszcze z nim nie skończyli. Po czymś takim trudno będzie  usprawiedliwiać presją czasu pomijanie innych świadków, bo nikt już  tego nie kupi, trzeba więc będzie z równą uwagą wysłuchać co mają do powiedzenia pierwszo-, drugo- i trzecioplanowi bohaterowie afery Chlebowskiego, dzięki której mamy wątpliwą przyjemność obcowania z tym kuriozum jakim okazuje się być hazardowa komisja śledcza. Jeśli Platforma marnuje czas na Wassermanna i Kempę, nie  będzie się miała czym wykręcić od przesłuchania Cichockiego, Rosoła, Rolnik i paru innych świadków, których najchętniej by nie oglądała.  Przynajmniej dopóki nie uda się pozbyć z komisji Arłukowicza. Zresztą,  czy jest jakiś zwiazany z Platformą świadek, którego przesłuchanie jest dla Platformy bezpieczne? Śmiem  wątpić, śledzę aferę wystarczająco uważnie, żeby wiedzieć, że każdy związany platformiany świadek, jeśli nie będzie przesłuchiwany tylko przez Sekułę,  Urbaniaka i Neumanna, pogrąży nie tylko Chlebowskiego i Drzewieckiego,  ale także solidnie podtopi Schetynę i samego Tuska. Jeśli ja to rozumiem znając niewielki wycinek prawdy o aferze, to ci, co wiedzą o niej wszystko, muszą to rozumieć jeszcze lepiej. I sądząc po tym co kombinują, rozumieją to aż za dobrze.   Dlatego to co teraz chce zrobić Platforma - jak najszybciej przesłuchać kluczowych świadków z Platformy (Chlebowski, Drzewiecki, a zwłaszcza sam Tusk) - to  tylko półplan. Wszyscy byli zaskoczeni, gdy jeszcze w grudniu pojawił  się pomysł, żeby świadków z Platformy wezwać w trybie ekspresowym i  przesłuchać jeszcze przed Sylwestrem, teraz okazuje się, że Tuskowi też się  nagle zaczęło spieszyć przed komisję i  chce zeznawać jeszcze w  styczniu. Wcale się nie dziwię. Dopóki nie znajdzie się sposób na całkowite rozwalenie  komisji, szybkie załatwienie najtrudniejszych przesłuchań to dla  Platformy jedyna szansa na zminimalizowanie strat, które i tak będą  ogromne. Niewykluczone bowiem, że ten nagły pośpiech ma związek ze starą ekspertyzą,  którą na czarną godzinę trzyma Sekuła, a która mówi, że komisja może  prowadzić czynności (w tym przesłuchiwać świadków) w niepełnym  składzie. Jeśli się Tusk pospieszy, on i jego koledzy mają więc szansę zeznawać bez obecności właśnie ostatecznie wykluczonych  posłów PiSu, zwłaszcza jeśli uda się wykazać, że PiS sam nie chce do komisji wrócić, więc ta musi, po prostu musi, procedować bez niego.  Będzie to co prawda zagranie na rympał, ale elegancją na tym etapie już  nikt się nie przejmuje. Nie zdziwię się zatem jeśli Sekuła, który nie  ma już przecież nic do stracenia, bo twarz iuż stracił, za  to świetnie wie, że to Schetyna będzie decydował kogo  Platforma  wystawi do walki o prezydenturę Zabrza, pójdzie na całość i wezwie  swoje szefostwo przed komisję właśnie teraz, póki może im zapewnić  komfort zeznawania przed (prawie) samymi swoimi, zanim PiS wróci. O ile w ogóle wróci.  Bo jeśli Platforma planuje więcej niż na pięć ruchów naprzód, musi  sobie zdawać sprawę, że jedynym sposobem na wygrzebanie się z afery  hazardowej jest tylko całkowite rozwalenie komisji, zanim zacznie przed nią  kłamać pod przysięgą pierwszy świadek z Platformy. Reszta to półśrodki, które pomogą na krótką metę.   Platforma bardzo liczy na to, że PiS będzie się awanturował o  Wassermanna i Kempę na tyle widowiskowo, że dostarczy Sejmowi pretekstu  do ostatecznego rozwiązania komisji. Taki jest chyba jej plan. A jeśli PiS zawiedzie i nie kupi Platformie awanturami cennego czasu, tylko zbojkotuje dalsze prace komisji, z pomocą przyjdą zapewne niezawodni  sejmowi prawnicy i przedstawią ekspertyzę mówiącą, że komisja  niereprezentatywna nie może działać. I to jest plan B. Platforma po  prostu musi rozwalić  - nie rozmyć czy sparaliżować, ale właśnie  rozgonić - tę komisję, i wszystko co się teraz dzieje należy traktować  jako gromadzenie pretekstów, którymi będzie się można usprawiedliwić  przed opinią publiczną, a najlepiej zwalić na PiS. Platforma nie może  się dać przesłuchać, trudno mi sobie wyobrazić jak miałaby - nawet przy największym poświęceniu Sekuły, Urbaniaka i Neumanna - wygrać przesłuchanie  Kapicy, Cichockiego, Kamińskiego, Boniego, Tuska, Chlebowskiego,  Drzewieckiego, Szejnfelda, Schetyny czy Rosoła. A tych przesłuchań nie da się uniknąć, jeśli komisja będzie istnieć, co gorsza, przy takim tempie i wydłużającej się liście PiSowiskich świadków, na przesłuchiwanie Platformy przyjdzie czas w okolicach wyborów, a to już jest scenariusz tragiczny, do którego Schetyna nie może dopuścić.   Dlatego PiS powinien teraz uważnie czytać grę Platformy i nie dać się  obsadzić w zaplanowanych dla niego rolach, "tych przez których upór Platforma nie może ustalić prawdy". Jeśli ceną za przetrwanie tej komisji jest rezygnacja z Wassermanna i Kempy, to jest to cena  warta zapłacenia. Zresztą każda cena jest warta zapłacenia za  przesłuchanie tych kilku wymienionych wyżej osób, emocje gwarantowane.  Ostatecznie, każdy poseł może po prostu czytać pytania przesyłane mu  Skajpem (według Arłukowicza śledczy  z Platformy tak właśnie  "wymyślali" swoje kolejne pytania do Wassermanna), może więc warto  znaleźć kogoś sympatycznego, z dobrą prezencją, w kogo będzie trudno  uderzyć, i oddelegować go do zadawania pytań starannie układanych w  sztabie. W końcu chodzi tylko o to, żeby padły. I żeby padały jak  najdłużej. 