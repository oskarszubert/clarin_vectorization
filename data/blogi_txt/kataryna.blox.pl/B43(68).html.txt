"Tak zapalczywy, że polemistom grozi procesami" - ganił niedawno Piotr Pacewicz Wildsteina za to, że ten zapowiedział pozwanie do sądu Olbychskiego za publiczne pomówienia. Dzisiaj pewnie by już tak nie powiedział bo jego szef ustami swojego pełnomocnika zapowiedział, że będzie pozywał tych wszystkich, którzy rozpowiadają, że plotkował o tym co zobaczył w teczkach. Michnik ma oczywiście rację, że protestuje gdy czuje się pomawiany, choć nie wiem dlaczego tylko zapowiada zamiast wytaczać, przecież wiadomo, że to Krzysztof Wyszkowski pisał w Tysolu o komisji Michnika, innych oszczerców też łatwo namierzyć, na co więc czeka pan pełnomocnik? "Gdyby to była nieprawda, toby wytoczył tym gazetom procesy, a z tego co wiem, nie wytoczył" - tak Mikołaj Lizut udowadnia w "Sukcesie", że Marek Król był agentem. Bo dwie gazety Króla posądziły, a on ich nie pozwał do sądu, co przesądza o jego winie. Lizut być może ugryzłby się w język gdyby sobie przypomniał ile szanowanych przez niego osób było ostatnio publicznie pomawianych w mediach o bycie TW i też nikogo nie pozwały. Dzisiaj natomiast argument, którym Lizut uderzał w Króla, bije w Michnika, który też tylko grozi, ale nie wytacza. I tak oto na tych dwóch przykładach widać, że nawet w najbardziej ostrej walce warto ważyć argumenty, bo te głupio rzucone mają przykry zwyczaj wracać. Stosowanie nieuczciwych chwytów opłaca się tylko na krótką metę. 