Włodzimierz Cimoszewicz: "Chciałbym po raz ostatni na ten temat [obracania akcjami do spółki z córką - przyp. mój] się wypowiedzieć i nie pozwolić moim konkurentom politycznym narzucić mi tego stylu, tego rodzaju kampanii wyborczej, że ja będę wypowiadał się na ten temat nieustannie."Nieustannie? Wypowiedział się tylko raz, zeznając przed komisją śledczą i od tamtej pory konsekwentnie milczy, widać ulepienie z dotychczasowych krętactw jakiejś w miarę spójnej wersji wymaga czasu. Na środę Cimoszewicz zapowiedział konferencję prasową na której przedstawi ekspertyzy prawne dotyczące swojego oświadczenia majątkowego. Czekam z niecierpliwością na produkt ponad tygodniowej pracy sztabu, bardzo jestem ciekawa co wymyślili, żeby wyprostować to co Cimoszewicz namotał. Chętnie posłucham jak Cimoszewicz, a raczej prawnicy, którymi się zasłoni, wytłumaczą gawiedzi te kilka budzących wątpliwości "drobiazgów". Oświadczenie majątkowe: "[posiadam] akcje spółek Agora i PKN Orlen o wartości ok. 500 tys., przy czym 1/3 tych akcji została zakupiona za środki pochodzące z kredytu bankowego a 2/3 stanowi de facto własność mojej córki i zięcia ponieważ zakupione zostały za ich pieniądze i na ich rzecz."Cimoszewicz całą swoją linię obrony opiera na tym, że akcje nie były jego własnością tylko córki, bo ona dała pieniądze i czerpała zyski a Cimoszewicz tylko udzielił córczynym dolarom gościny na swoim rachunku maklerskim. Nawet jeśli Cimoszewicz znajdzie prawników, którzy będą w stanie znaleźć podstawy prawne do takiej interpretacji, nie będzie ona miała zastosowania do 1/3 akcji - tych, które Cimoszewicz kupił za 150 000 zaciągniętego przez siebie kredytu, one bowiem ponad wszelką wątpliwość były własnością Cimoszewicza. On złożył wniosek o kredyt, jemu został przyznany, na jego konto przelany, on nim swobodnie dysponował, on go musiał spłacić i z jego majątku byłby ściągnięty gdyby spłacać nie chciał. Czy tu można mieć jakiekolwiek wątpliwości co do tego czyje to były pieniądze, a w konsekwencji, czyje były zakupione za nie akcje? Wątpię, sprawa jest jasna. Czekam na ekspertyzy, które wykażą, że kredyt zaciągnięty przez Cimoszewicza w tajemniczy sposób "przeszedł" na jego córkę i tym samym Cimoszewicz nie miał obowiązku wykazania zysku z zakupionych zań akcji. Sam Cimoszewicz tłumaczy to przepociesznie:"Nie było akcji mojej własności, w tym znaczeniu, że akcje kupione zarówno bezpośrednio za gotówkę przekazaną mi przez córkę i zięcia, jak i za tę część kredytu, jaka została w związku z tym mi przyznana, były ich własnością, w tym znaczeniu, że z góry się umówiliśmy, iż po sprzedaży tych akcji wszystkie środki uzyskane ze sprzedaży tych akcji, po potrąceniu moich kosztów związanych z obsługą kredytu, zostaną im przekazane. Tak się też stało. W tym sensie żadne nie były de facto moją własnością, ponieważ też nie wyciągnąłem w konsekwencji żadnych korzyści z ich sprzedaży."Mam nadzieję, że w środę poznamy konkretne przepisy na podstawie których akcje kupione przez Cimoszewicza na swoje nazwisko i za pieniądze przyznane mu przez bank bezszmerowo zmieniły właściciela bo tłumaczenie "nie było akcji mojej własności w tym znaczeniu, że z góry się umówiliśmy" obraża inteligencję. Cimoszewicz deklarował, że nie było żadnej pożyczki ani darowizny, jak więc nazywa się czynność cywilnoprawna, która tu miała miejsce? Co to za ustna umowa przeniesienia własności niebędąca darowizną? Cimoszewicz ściemnia na potęgę i nawet jeśli prawnicy jakoś wybronią go z akcji kupionych na zlecenie córki, to pogrąża go sprawa pozostałych 1/3 akcji - tu nie ma żadnej wymówki. Nieuzwględnienie własnych akcji w oświadczeniu majątkowym oznacza po prostu złożenie oświadczenia niezgodnego z prawdą (podobnie zresztą jak wpisanie do swojego oświadczenia nieswoich akcji). Cimoszewicz w najlepszym razie popisał się koszmarną niekompetencją, marszałek Sejmu, poseł od wielu lat a nie zna Ustawy o wykonywaniu mandatu posła i senatora (tam można przeczytać jak i na jaki dzień wypełnia się oświadczenie majątkowe). Na szczęście wszelkie braki merytoryczne z nawiązką kompensuje sobie tupetem, dzięki któremu udało mu się wmówić, że wszystko było "perfekcyjnie zgodnie z prawem" a on jest świetnym prawnikiem. Nałęcz chętnie potwierdzi. Ja jakoś nie bardzo wierzę, że Cimoszewicz się po prostu pomylił (choć oczywiście nie można tego wykluczyć). Zaraz po aresztowaniu Modrzejewskiego Rzepa pisała "Analitycy dodają też, że informacje o planowanym zatrzymaniu prezesa mogły dotrzeć do grupy inwestorów giełdowych. Wczorajszy kurs Orlenu spadł o 6,9 proc. przy wysokich obrotach wynoszących blisko 100 mln zł. - Ciekawe, skąd tak wielu akcjonariuszy zdecydowało się na sprzedaż akcji. Może powiedziała im to wróżka albo sygnał do sprzedaży wygenerowała analiza techniczna - ironizował analityk". Czy można się dziwić, że kilka tygodniu później Cimoszewicz wypełniając swoje oświadczenie majątkowe wolał się "pomylić" i nie chwalić akcjami Orlenu, żeby nie narażać się na zarzuty, że i on miał jakieś sygnały od wróżki? Trudno mi wziąć za dobrą monetę jego deklaracje o "nieświadomym błędzie" bo Cimoszewicz przed komisją tak kręcił, że z rozpędu zeznał nawet, że jego córka jest obywatelką amerykańską, choć według Polityki i samej Małgorzaty Cimoszewicz (udziela się w obronie ojca na forum Gazety Wyborczej) amerykańskiego obywatelstwa nie ma. Cimoszewicz nie potrafił przekonująco wyjaśnić zagadki swoich akcji za to bardzo się denerwował, że komisja wokół nich węszy. Zastosował nawet uderzenie wyprzedzające prosząc w swoim słowie wstępnym "Miejcie panowie odwagę zwrócić ostrze skrzętnie przygotowywanej broni przeciwko mnie, a nie przeciwko moim najbliższym". Dlaczego Cimoszewicz uznał, że to co się będzie działo przed komisją uderzy w jego córkę? Czyżby bał się tego pytania: "Czy pan może coś wie na temat tego, że pańska córka czy zięć normalnie opodatkowali te pieniądze, które uzyskali od pana jako zysk?"? No właśnie, to jest dobre pytanie bo wygląda na to, że Cimoszewicze wynaleźli patent na bezpodatkowe zarobkowanie. Pieniądze kursują sobie przez ocean, zarabiają w Polsce na akcjach Orlenu, wracają z ogromnym zyskiem do Stanów, a wszystko to być może całkowicie wolne od podatku. Nie ma pożyczki, nie ma darowizny, nie ma zysku z giełdy, nie ma nic, są tylko dwa niewinne przelewy na linii córka-ojciec. A Cimoszewicz jest oburzony, że ktoś śmie pytać i buńczucznie odpowiada: "Ja myślę, że to zupełnie nie interesuje tej komisji. Ona nie działa na terenie Stanów Zjednoczonych, nie dotyczą jej kompetencje obywateli tamtego państwa", ściągając swoją nerwową reakcją podejrzenia na córkę. Mam nadzieję, że znajdzie się jakiś dociekliwy dziennikarz i wyśledzi jak to z tymi akcjami było bo wbrew temu co się Cimoszewiczowi wydaje, nie jest bez znaczenia czy marszałek Sejmu i kandydat na prezydenta robi za "słup" w transakcjach umożliwiających unikanie płacenia podatku od sporych zysków. Cimoszewicz twierdzi, że "Cała transakcja była perfekcyjnie zgodna z prawem, nie budziła też najmniejszych wątpliwości etycznych", jeśli mamy w to uwierzyć dobrze byłoby aby zamiast karmić nas kolejnymi ekspertyzami (mam nadzieje, że tym razem opłaconymy przez samego zainteresowanego a nie Kancelarię Sejmu) Cimoszewicz przedstawił dokumenty - przelewy, umowę kredytu, swój PIT i jakiś dokument potwierdzający, że córka uzwględniła zarobione w ten sposób pieniądze w swoim zeznaniu podatkowym. W takiej sprawie nie powinno być wątpliwości, a na razie jest ich mnóstwo. A wiarygodność ewentualnych ekspertyz i tak podważył sam Cimoszewicz mówiąc "Jak uczą liczne doświadczenia, także prawnicy specjalizują się w pokrętnym interpretowaniu najprostszych spraw", więc zamiast zasłaniać się pokrętnie interpretującymi najprostsze sprawy prawnikami, proszę pokazać dokumenty - jeśli wszystko jest w porządku, nie ma się czego wstydzić.  ***Jeszcze jeden drobiazg. Cimoszewicz pytany o swój udział w radzie nadzorczej BMC gdy był już ministrem zeznał: "Ja nie wykluczam, że przez jakiś czas, nie wiem, dzień, dwa czy trzy, łączyłem te funkcje". Ciekawostka. W Rejestrze Korzyści dopiero trzy miesiące po objęciu ministerialnej teki wpisał, że jest członkiem rady nadzorczej BMC, a wpis o rezygnacji z tejże rady nosi datę 18 października 2003. Może warto zapytać Pana Nieskazitelnego dlaczego skoro - jak twierdzi - zrezygnował z rady nadzorczej BMC "dwa czy trzy dni" po otrzymaniu ministerialnej nominacji, jeszcze trzy miesiące później wpisywał w Rejestrze Korzyści swój udział tejże radzie a swoją rezygnację z niej odnotował w RK dopiero dwa lata po objęciu ministerstwa. Niech się marszałek zdecyduje, którą wersję woli - taką, że złamał przepisy antykorupcyjne i długo łączył funkcję w rządzie z udziałem w radzie nadzorczej, czy taką, że złamał Ustawę o wykonywaniu mandatu posła i senatora, wpisując w Rejestrze Korzyści niezgodne z prawdą informacje choć przecież artykuł 35a wyraźnie mówi, że "Wszystkie zmiany danych objętych Rejestrem należy zgłosić nie później niż w ciągu 30 dni od dnia ich zaistnienia". Każdy się może pomylić ale rzadko się zdarza, żeby ktoś kto mylił się tak często i w tak poważnych sprawach miał jeszcze tupet pouczać innych. Oświadczenie majątkowe Cimoszewicza, Rejestr Korzyści Cimoszewicza, Stenogram z przesłuchania Cimoszewicza, Ustawa o wykonywaniu mandatu posła i senatora, Małgorzata Cimoszewicz na forum Gazety WyborczejPS. Jeśli ktoś doczytał do tego miejsca to przepraszam za dłużyznę ale przed "ekspercką środą" chciałam sobie zebrać w jednym miejscu krętactwa Cimoszewicza, żeby pojutrze mieć pod ręką. No i musiałam sobie odbić kilka dni milczenia :) 