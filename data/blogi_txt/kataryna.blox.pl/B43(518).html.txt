Dwaj działacze podziemnej "Solidarności" nie czekając na finał całkowicie jałowej publicznej debaty o teczkach postanowili na własną rękę odtajnić otrzymane z IPN materiały. Prywatna lustracja trwa zatem w najlepsze i jest całkowicie zgodna z prawem. Ciekawe kiedy fakt ten zacznie być brany pod uwagę w dyskusjach, w końcu obala on wszystkie argumenty o ochronie przed szczuciem i krzywdzeniem złamanych, skoro pokrzywdzony nie potrzebuje niczyjej zgody, żeby sobie nazwiska w internecie wywiesić. Lustracja trwa i trwać będzie, tym pilniejsza jest potrzeba wprowadzenia poprawek umożliwiających jakąkolwiek obronę "zateczkowanych". Niechby chociaż nałożyć na IPN obowiązek poinformowania TW przed odanonimizowaniem jego kryptonimu, oraz umożliwić mu złożenie pisemnego wyjaśnienia, dołączanego do dokumentów przekazywanych oskarżonym (obecna ustawa o IPN przewiduje taką możliwość ale pod warunkiem uprzedniego złożenia oświadczenia o współpracy, dlatego niewielu z tej możliwości korzysta). To, że akta prędzej czy później trafią do internetu było do przewidzenia, dlatego wolałam aby umieszczał je tam IPN, bo tylko to daje gwarancję, że opublikowano tylko prawdziwe dokumenty, no i że nie zostały one dobrane pod określonym kątem. Lawina ruszyła, nikt jej nie zatrzyma (choć wielu naiwnie próbuje) ale trzeba zrobić wszystko, żeby to co cenne usunąć jej z drogi. Na pociechę mogę zacytować Kieresa, który uspokaja: "Pytają mnie czy po tym wszystkim nie będziemy musieli pisać od nowa historii Solidarności. Czy nie zostanie pogrzebany cały etos Solidarności. Odpowiadam wtedy, że nie, bo my wtedy walczyliśmy o prawdę i co najwyżej dotkną nas boleśnie informacje, że niektórzy szli z nami, nie mając do tego prawa. Teraz trzeba będzie przeorać świadomość, by dłużej nie tłumić prawdy". Pamiętajmy, że Kieres - w przeciwieństwie do wszystkich pozostałych uczestników dyskusji - dobrze zna zawartość teczek i to jemu trzeba zaufać w tej sprawie. A słynna teczka jest tutaj. 