W ostatnim wpisie przytoczyłam obszerne cytaty z "taśmy Sawickiej", pojawił się tam między innymi wątek szpitala górniczego KGHM:Beata Sawicka: Będzie oferta, będzie propozycja, będzie wprowadzenie, porozmawiamy o tym, co być może będzie w przyszłości, zaproszę was, pogadacie, oni powiedzą co można, jaki  biznes, a wy określicie czy to jest fajne czy nie. Jest taki, dla  przykładu, szpital górniczy, na przykład, przy KGHM- ie, ja już dzisiaj  wiem, że ten szpital będzie prywatyzowany, świetnie wyposażenie  kardiologiczne, świetny zespół lekarzy. To jest zakład pracy,  funkcjonuje jak ta lala.Zareagował Jan Pospieszalski wpisem "Małe uzupełnienie wpisu Kataryny", w którym zwrócił uwagę na rzekomy błąd w rozumowaniu Sawickiej:Jan Pospieszalski: Dzis gazety donoszą że szpital KGHM od dawna jest sprywatyzowany więc  choćby w tym jednym wątku racja mają ci obrońcy PO, którzy twierdzą że  Sawicka to mitomanka.Faktycznie, Gazeta Wyborcza w artykule o niepozostawiającym miejsca na wątpliwości  tytule "Miedziowy szpital nie jest na sprzedaż" próbowała przekonywać, że Sawicka nie wiedziała co mówi bo szpital jest od dawna prywatny, co natychmiast podchwyciły zgodnie wszystkie media i w ten sposób sprawa szpitala KGHM została uznana za niebyłą a Sawicka za mitomankę. Czy słusznie? Niewykluczone, że Sawicka jest mitomanką (choć słuchając tłumaczeń o tym, że chciała się tylko popisać przed rozmówcą przypomina mi się tłumaczenie Rywina, pamiętacie słynny "blef biznesowy"?) ale odkrycie Gazety wcale tego nie dowodzi. Bo co właściwie ustaliły dziennikarki? Oto obszerny fragment:Gazeta Wyborcza: Oskarżona o korupcję posłanka Beata Sawicka mówiła agentowi CBA o rychłej prywatyzacji "szpitala górniczego działającego przy KGHM". Tymczaserm od dawna jest on niepublicznym ZOZ-em.   Szpital ten miał być - zdaniem CBA i PiS - dowodem "prywatyzacyjnych planów PO". (...)   Tyle że "szpital górniczy przy KGHM-ie" nie będzie prywatyzowany, bo jest prywatny. Miedziowe Centrum Zdrowia w Lubinie powstało 11 lat temu. W stu  procentach należy do KGHM Polska Miedź SA, spółki akcyjnej  kontrolowanej przez skarb państwa. (...) To jedna z najlepszych placówek medycznych na Dolnym Śląsku. W ubiegłym roku wypracowała 600 tys. zł zysku. (...) W jej skład wchodzi nowoczesny,  dobrze wyposażony szpital w Lubinie, trzy przychodnie specjalistyczne i  ogólne w Legnicy, Głogowie i Lubinie, zakład rehabilitacji leczniczej  oraz Miedziowe Centrum Medycyny Pracy. W regionie znany jest zwłaszcza ze świetnej kardiologii i wysokiej  klasy sprzętu diagnostycznego. Uchodzi za dobrego pracodawcę, zatrudnia  600 osób i kusi lekarzy wysokimi, nawet kilkunastotysięcznymi  zarobkami. W ostatnim czasie wielu specjalistów przeniosło się tam z  zadłużonego Wojewódzkiego Szpitala Specjalistycznego w Legnicy.  MCZ może się dynamicznie rozwijać, bo dostaje pieniądze nie tylko z  NFZ, ale i od właściciela - KGHM. Na zakup cyfrowego RTG, USG i aparatury endoskopowej Polska Miedź przeznaczyła niedawno 4,3 mln zł.Gazeta w zasadzie potwierdza to co o szpitalu mówi Sawicka - "świetne wyposażenie kardiologiczne, świetny zespół lekarzy. To jest zakład pracy, funkcjonuje jak ta lala".  Jedyne co się nie zgadza to owa nieszczęsna prywatyzacja, Sawicka mówi, że szpital będzie prywatyzowany, Gazeta się upiera, że  nie może zostać sprywatyzowany bo od dawna jest prywatny. A prawda jest taka, że szpital jest co prawda spółką akcyjną ale 100% akcji ma państwowa firma. Na czym więc polega rzekoma prywatność tego szpitala? Na mój rozum jeśli państwowa firma jest jedynym właścicielem i faktycznym dysponentem czegoś to to coś prywatne nie jest, chyba, że uznamy, że państwo może być prywatnym właścicielem. Sawicka być może wyraziła się nieprecyzyjnie ale przecież nie popełniła błędu logicznego - ten szpital nie jest w rękach prywatnych tylko państowych i jak najbardziej może zostać poddany procesowi prywatyzacji, nawet jeśli formalnie rzecz biorąc nie będzie to prywatyzacja tylko sprzedaż. Idziemy dalej.Gazeta Wyborcza: Lekarze z MCZ z niedowierzaniem przyjmują rewelacje Sawickiej dotyczące  rychłej prywatyzacji szpitala. - Najwyraźniej nie miała zielonego  pojęcia, o czym mówiła. Centrum od dawna jest prywatne i trudno byłoby  prywatyzować je po raz drugi. W grę wchodzi jedynie sprzedaż, a na to  musiałby się zgodzić związany z PiS zarząd KGHM - mówi jeden z lubińskich lekarzy.Otóż to. Szpital może zmienić właściciela z państwowego na prywatnego jeśli zgodzi się na to zarząd a o tym kto jest w zarządzie decyduje aktualny rząd. Gdy lekarze "z niedowierzaniem przyjmowali rewelacje Sawickiej" zarząd KGHM faktycznie był związany z PiSem ale czy Sawicka obiecywała, że to ten zarząd opchnie szpital? Nie, przecież wyraźnie mówi, że "biznes na służbie zdrowia będzie robiony" dopiero jak "gdzieś koło maja, czerwca machina ruszy". Ktoś wierzy, że do tego czasu Platforma nie odzyska KGHM? Czy w świetle powyższych cytatów z Gazety naprawdę można bez żadnych wątpliwości uznać wywody Sawickiej za bzdurę? Czy naprawdę sprywatyzowanie (rozumiane dosłownie czyli jako zmiana właściciela z państwowego na prywatnego, bez czepiania się tego czy użyty termin jest formalnie poprawny jeśli ta zmiana zajdzie przez sprzedaż akcji) szpitala jest niemożliwe? Jeśli nawet, to artykuł tego nie dowodzi. Szpital można sprzedać prywatnemu właścicielowi a zdecydować o tym może partia rządząca - tak to faktycznie wygląda i łapanie za słówka tego nie zmieni. Gazeta Wyborcza: Krzysztof Skóra, prezes zarządu KGHM, zapewnia, że spółka nie ma zamiaru sprzedawać MCZ. - Po co pozbywać się firmy, która przynosi  zysk? Taki pomysł pojawił się za rządów SLD i zgłaszał go minister  zdrowia Mariusz Łapiński. My nie zamierzamy tego robić."Po co pozbywać się firmy, która przynosi zysk?" O święta naiwności! Po to, żeby dalej przynosiła. Temu kto ją kupi. I będzie się umiał ładnie odwdzięczyć "grupie". "My nie zamierzamy tego robić". To cenna daklaracja zważywszy na to, że dni Skóry są już zapewne policzone i poniezamierza sobie jeszcze góra kilka miesięcy zanim go nie wymienią.Reasumując. Nie znajduję w artykule Gazety nic co by podważało opowieści Sawickiej. Mamy szpital, szpital jest w rękach państwowych a nominowany przez partię rządzącą zarząd może spowodować, że przejdzie w ręce prywatne, co się tym rękom bardzo opłaci bo ma dobrą markę, jest świetnie wyposażony i dobrze funkcjonuje. Coś pominęłam? A to, że ta procedura nie będzie się być może formalnie nazywać prywatyzacją tylko sprzedażą jest tutaj naprawdę bez znaczenia. Acha, jeszcze jedno. Nie wiem czy pamiętacie krótkie spięcie o KGHM w tej kampanii wyborczej. Poseł Platformy Adam Szejnfeld nieopatrznie chlapnął, że Platforma sprywatyzuje KGHM. Biedny Schetyna musiał jechać i uspokajać. Jak myślicie, co jest bardziej prawdopodobne, to, że Szejnfeld, minister gospodarki w gabinecie cieni Platformy nie wiedział co mówi i nie zna planów swojej partii czy raczej to, że Schetyna się przestraszył utraty miedziowych głosów i ściemniał?***Wiem, wiem, znowu kotlet, nikt już o "taśmach Sawickiej" nie pamięta bo tyle się dzieje. Ale wspominam o tym bo ta sprawa i to jak została medialnie obrobiona to cenna lekcja tego jak wygląda medialna obróbka poważnej afery tak, żeby się z niej ostał tylko wątek rzekomego romansu. I obawiam się, że tak właśnie będzie wyglądało kontrolowanie Platformy przez media, które przez dwa lata ciężko pracowały na jej wyborczy sukces. Nikt się nie odważy grzebać, sprawdzać i stawiać trudnych pytań, tak jak nikt się nie odważył poważnie potraktować "taśm Sawickiej" bo strach przed tym, że PiSowi od tego urośnie okazał się być ważniejszy od dziennikarskiej uczciwości. Niby nie powinnam mieć złudzeń ale mimo wszystko ta ostentacja mnie trochę zdziwiła. 