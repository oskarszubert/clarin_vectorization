Pisałam już poprzednio, że oświadczenie Kulczyka o strachu wyraźnie wskazuje, że Kulczyk się boi dzisiejszego państwa (czyli SLD), a nie tych, których w swoim oświadczeniu oskarża. Dlaczego biznesmen, który w państwie SLD czuł się jak pączek w maśle, tak nagle wystraszył się powrotu do kraju rządzonego przez swoich politycznych przyjaciół? Kulczyk wie, że państwo SLD, z jego upolitycznioną prokuraturą i służbami specjalnymi, może z każdym zrobić co chce, mogło z Modrzejewskim, może i z Kulczykiem, jak będzie miało w tym interes. Strach przed losem Modrzejewskiego jest więc bardzo uzasadniony. I nie chodzi wcale o strach przed konfiskatą majątku (niemożliwa do przeprowadzenia) ale na przykład o to o czym mówi profesor Rzepliński. Czy ktoś ma wątpliwości, że jeśli SLD uzna za stosowne, zrobi z Kulczyka pomocnika szpiega, kierując na niego wściekłość opinii publicznej i odsuwając podejrzenia od siebie. Kulczyk musi zdawać sobie sprawę z tego, że wykończyć go byłoby dziecinnie łatwo, jego wywiad dla Financial Timesa był jak próba uprzedzenia ataku na siebie, powiedzenia swojej wersji zanim ci, których się boi (a nie jest to Rokita z Wassermanem, bo oni nie mają żadnej mocy sprawczej), stworzą wersję oficjalną. Może ktoś "życzliwy" uświadomił Kulczykowi jak łatwo podpaść pod "paragraf na szpiega"? Być może Kulczyk dostał "propozycję nie do odrzucenia" ale chyba nie od Giertycha. Chodzą słuchy, że Kulczyk swoją linię obrony konsultował z SLD i otoczeniem prezydenta. Biorąc pod uwagę jak głupio Kulczyk się broni (atakiem na Giertycha, w którym jedynym wygranym będzie Kwaśniewski i SLD bo przecież nie Kulczyk, który się przy tej okazji wygłupi bo prawdopodobnie nie ma na Giertycha nic poza własnym słowem), wydaje mi się to dość prawopodobne. Linia obrony Kulczyka jest bardzo niespójna a przecież miał dużo czasu na jej dopracowanie. Wygląda na to, że z jakiegoś powodu ją nagle w Londynie zmienił (stąd sprzeczne komunikaty o zdrowiu i strachu). Może rzeczywiście leciał na przesłuchanie ale w drodze coś się wydarzyło? A doniesienie na Giertycha już w prokuraturze. Jak było do przewidzenia, nic w nim nie ma ponad to co do tej pory wiemy, czyli nic. "Jak poinformował rzecznik prasowy Prokuratury Okręgowej w Częstochowie prokurator Romuald Basiński, treść doniesienia jest "bardzo lakoniczna" i "nie ma w nim w zasadzie więcej faktów ponad te, które mecenas już publicznie przedstawił mediom". Jak widać na razie Kulczyk nie dostarczył prokuratorowi żadnych dowodów, co znaczy, że albo ich nie ma, albo chce zrobić niespodziankę i powiedzieć o nich dopiero na przesłuchaniu (a to dopiero w grudniu, dobrze się składa bo 30 listopada Kulczyk może odmawiać komisji odpowiedzi na ten temat mówiąc, że najpierw powie w prokuraturze). Zresztą to i tak bez znaczenia bo oskarżenie swoją rolę już spełniło, ludzie uwierzyli a o to chodziło. Przesłuchanie Kulczyka dopiero w grudniu, wystarczająco dużo czasu abyśmy przyjęli za pewnik, że było tak jak mówi Kulczyk. 