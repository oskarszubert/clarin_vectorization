Nie bardzo rozumiem zamieszanie wokół niedoszłego komisarza unijnego Rocco Buttiglione. To znaczy rozumiem, ale nie akceptuję tego, jak coraz bardziej zawęża się zakres poglądów chronionych prawem do wolności przekonań. A gdzie Wolter i jego "Nienawidzę tego, co mówisz, ale oddałbym życie, byś mógł mówić to, co mówisz."? Co takiego się stało? Buttiglione powiedział "Wiele rzeczy można uważać za niemoralne ale ich nie zakazywać. Mogę uważać homoseksualizm za grzech ale nie ma to wpływu na moją politykę, dopóki nie powiem, że jest przestępstwem" i dalej "Państwo nie ma prawa wtykać nosa w te sprawy, nikt nie może być dyskryminowany ze względu na swoją orientację seksualną". Co w tym bulwersującego? Czy gdyby powiedział, że uważa zdradę małżeńską za grzech, rzuciłoby się na niego lobby cudzołożników? Czy byłby to wystarczający powód do blokowania kandydatury? Jasne, że nie a przecież odsetek cudzołożników jest o wiele wyższy niż odsetek homoseksualistów, więc potencjalnych urażonych byłoby o wiele więcej. Dlaczego poglądy pana Buttiglione są nieakceptowalne? Przecież wyraźnie powiedział, że jego religijny światopogląd nie przekłada się na jego wizje polityczne, więc nikomu krzywdy zrobić nie zamierza. A do światopoglądu, nawet tak politycznie niepoprawnego, ma chyba prawo. A może jednak nie ma? Może wolnośc przekonań dotyczy tylko tych "postępowych", w rodzaju poglądów Szyszkowskiej, która głosi, że "Rodzina staje się źródłem wielu urazów dla nowo narodzonego. O wiele bardziej harmonijna bywa atmosfera w domach par homoseksualnych (...)  Związki homoseksualne bywają bardziej harmonijne niż małżeństwa heteroseksualne chociażby dlatego, że wiele małżeństw zawiera się w Polsce z powodu ciąży. Są więc wyrazem przypadku, a nie miłości (...) Heteroseksualna większość naszego społeczeństwa powinna czerpać wzory ze szczególnego pielęgnowania uczuć miłości, co zdarza się często w środowiskach homoseksualnych". Dlaczego postępowe stereotypy Szyszkowskiej na temat wyższości związków homoseksualnych nad heteroseksualnymi (a zwłaszcza nad tymi sformalizowanymi czyli - przepraszam za wyrażenie - rodziną) są akceptowalne i uprawnione ale już Buttiglione powinien swoje poglądy trzymać w tajemnicy? Przecież Buttiglione oddziela swój prywatny światopogląd od swojej wizji polityki, a o to chyba chodzi - wierzyć w co się wierzy ale nie narzucać tego innym. Nie ma żadnego dowodu na to, że Buttiglione chce cokolwiek narzucać, widać za to doskonale co jemu próbuje się narzucić. Ma milczeć na temat swoich poglądów bo nie ma do nich prawa. Niech myśli co chce, byle tego nie mówił. Tak rozumiana polityczna poprawność oczywiście nikomu nie pomaga, nie rozwiązuje problemu uprzedzeń, pozwala jedynie udawać, że go nie ma. Polityczna poprawność to szkoła hipokryzji - myśl co chcesz ale mów co wypada. No i bardzo wygodna jako oręż w walce politycznej, jak z tym Buttiglionim, którego szczerość bardziej ubodła postępowe lobby niż pogardliwe "pedały też", które się wyrwały politycznie poprawnej Błochowiakównie. Ciekawe jak te "postępowe środowiska" poradziłyby sobie z księdzem Arkadiuszem Nowakiem, który jako katolik też pewnie uważa stosunki homoseksualne za grzeszne, a zrobił dla tolerancji wobec gejów więcej niż Szymon Niemiec   co. A oto co na temat politycznej poprawności mówi Magdalena Środa:"Chciałabym, abyśmy pewien rodzaj wrażliwości wprowadzili w postaci zachowań etykietalnych, związanych z poprawnością polityczną. Etykieta weszła do życia w kulturze europejskiej mniej więcej w wieku XVI. Zaczęto wprowadzać takie zasady, jak jedzenie widelcem i nożem, dmuchanie nosa w chusteczkę, itp. Są to rzeczy w zasadzie mało użyteczne, bo lepiej jeść coś palcami i wydmuchiwać nos w rękaw. Dziś wartości tego rodzaju zachowań nikt nie kwestionuje. Podobnie z poprawnością polityczną w sferze publicznej. Możesz nie lubić Żydów, malować sobie na ścianie w domu graffiti, nie wpuszczać "obcych" do domu, ale w sferze publicznej pewnych rzeczy nie można mówić ani robić. Świadomość tego, że będziesz poddany ostracyzmowi w życiu publicznym i będziesz nieskuteczny w polityce, jeśli nie będziesz przestrzegał pewnych reguł, nawet jeśli prywatnie się przeciw nim oburzasz, jest czymś bardzo ważnym. Udało się wprowadzić tego rodzaju etykietę na Zachodzie. Poziom antysemityzmu i ksenofobii być może jest tam taki sam, ale w sferze publicznej - mniejszy."Środa nie kryje się z tym, że chodzi tylko o etykietę, która prawdopodobnie nic nie zmienia w sytuacji grup dyskryminowanych, stosunek do nich pozostaje taki sam, tylko nie jest wyrażany. Czy naprawdę o to chodzi? Może więc nie powinno się mówić o walce z uprzedzeniami, tylko o walce z wyrażaniem uprzedzeń? Nie wiem, chyba wolałabym wiedzieć kto i co o mnie myśli, bo tylko wtedy mogę próbować wpływać na to, żeby zmienił zdanie zamiast żyć w naiwnym przekonaniu, że mnie wszyscy lubią i szanują. 