Włodzimierz Cimoszewicz: "W tej sytuacji, panie przewodniczący, oczekuję, że poinformuje pan marszałka Sejmu o zaistniałej sytuacji i skieruje pan do niego wniosek o to, aby Prezydium Sejmu rozpatrzyło złożone przeze mnie wnioski o wyłączenie wymienionych członków tej komisji z czynności przesłuchania mnie jako świadka. Do czasu decyzji Prezydium Sejmu czynność przesłuchania mnie nie może być kontynuowana, ponieważ rozpatrzenie moich wniosków korzysta z pierwszeństwa."No i powiedzcie, czy nasz ponadpartyjny Włodek nie jest spryciula. Dzięki temu, że pod lipnym pretekstem zażądał odsunięcia wszystkich posłów, jego wniosek musi iść do niego samego. A co on z nim zrobi można się tylko domyślać. Poselski wniosek o odwołanie go z funkcji marszałka leży w lasce od stycznia i nie zapowiada się, żeby miał być poddany pod głosowanie. Podobny los może spotkać wniosek świadka Cimoszewicza do marszałka Cimoszewicza o wykluczenie posłów. Zgodnie z artykułem 13 Regulaminu Sejmu to właśnie marszałek decyduje o porządku obrad Prezydium Sejmu, wystarczy więc, że marszałek Cimoszewicz schowa wniosek świadka Cimoszewicza do szuflady i przeczeka. Marszałek Cimoszewicz może dzisiaj deklarować, że niezwłocznie przedstawi Prezydium wniosek z komisji ale faktem jest, że zastosował wybieg umożliwiający mu całkowite zablokowanie swojego przesłuchania. Taka jest logika jego wniosku. A co będzie jeśli marszałek Cimoszewicz szybko podda wniosek świadka Cimoszewicza pod obrady Prezydium? Cimoszewicz może zachować się elegancko i nie głosować w swojej sprawie. Może ale nie musi, jego elegancję oglądaliśmy w pełnej krasie w sobotę i naprawdę nie ma powodu na nią liczyć. Może znowu uzna, że wolno i wypada wszystko czego prawo nie zabrania, i weźmie udział w głosowaniu. To zresztą nieistotne, bo Cimoszewiczowi na rękę jest każdy wynik głosowania, a najbardziej chyba taki, że Prezydium jego wniosek odrzuci, bo będzie mógł wtedy krzyczeć, że Tusk i Ujazdowski głosowali politycznie bo jeden startuje w wyborach prezydenckich a drugi jest bliskim współpracownikiem Kaczyńskiego - rywala Cimoszewicza. Przy tak napiętym kalendarzu prac Sejmu i zbliżających się wakacjach gra na czas, dosłownie kilka dni zwłoki, ratuje Cimoszewicza przed przesłuchaniem. Świadek Cimoszewicz ma oczywiście prawo stosować dowolne wybiegi. Pytanie tylko czy stojąc na czele organu stanowiącego prawo powinien w tak ostentacyjny sposób wciskać się w każdą lukę prawnego bubla, w którego uchwalaniu miał udział. Czy żonglowanie przepisami tak aby potem móc jedną ręką zablokować pracę komisji (co z łatwością może zrobić jeśli będzie miał taki kaprys - wystarczy nie wnieść wniosku świadka Cimoszewicza pod obrady Prezydium) jest zachowaniem godnym marszałka Sejmu? Cimoszewicz okazał się bardzo sprawnym kombinatorem, pokazał, że prawo w którego tworzeniu miał udział jest łatwe do sfalandyzowania. Nie jestem jednak pewna czy powinno się go za to podziwiać.  A są tacy co podziwiają. Waldemar Kuczyński pisze "Popieram to, co zrobił Włodzimierz Cimoszewicz przed komisją śledczą", "Najgroźniejsze jednak jest wyrastanie komisji, to znaczy kilku osób, w superwładzę, która zaczyna stawiać się ponad wszystkimi, której wydaje się, że może wszystko", "Tej samowoli trzeba położyć kres właśnie przez sprzeciw, taki i podobny temu, jakiego przykład dał Cimoszewicz. Pochwalmy go za to, zamiast ganić, bo przysłużył się interesowi publicznemu". Kuczyński oraz inni rozpływający się w zachwytach nad tym jak to marszałek Cimoszewicz położył kres komisyjnemu bezprawiu warto przypomnieć to o czym nie chcą pamiętać. Że to własnie marszałek Sejmu odpowiada za to co się w Sejmie dzieje, wyraźnie mówi o tym Regulamin Sejmu.Marszałek Sejmu stoi na straży praw i godności Sejmu (art. 10 ust. 1) oraz Marszałek Sejmu czuwa nad tokiem i terminowością prac Sejmu i jego organów (art. 10 ust. 5) Może więc zamiast zachwycać się stanowczością marszałka warto zapytać go co zrobił, żeby ta komisja nie była taka jaka jest. A raczej - dlaczego nie zrobił nic. Nie chciał? Nie potrafił? Komisja śledcza kompromituje siebie, ale kompromituje też marszałka Sejmu, który okazał się być całkowicie bezradny wobec jej poczynań. Ocknął się dopiero jak mu przyszło bronić swoich sondazowych 30%, zagrożonych pytaniami, które mogły w sobotę paść. 