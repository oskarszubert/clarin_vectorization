Jan Rokita: Jeśli uda się panu [Rokita zwraca się tu do Romana Giertycha] z Markiem Jurkiem stworzyć ugrupowanie bardzo prawicowe i wyprzeć ze skrajnie prawicowych pozycji PiS, to może mieć  to sens. To ciekawy plan, to może być  sukces. Na taką partię jaką mogą powołać Marek Jurek i Roman Giertych w  Polsce jest miejsce. Jeśli takie ugrupowanie powstanie,  to w dłuższej perspektywie pozbawi PiS możliwości wygrywania wyborów,  bo odbierze mu prawe skrzydło.No proszę, nawet Roman Giertych, którym do tej pory straszyło się grzeczne dzieci jakby sympatyczniejszy się zrobił gdy tylko pojawiła się nadzieja, że może wspomóc Marka Jurka w zbożnym dziele szkodzenia Kaczorom. Jak się dobrze postara to może mu Jacek Żakowski wysmaży taką laurkę jak niedawno Lepperowi, którego chwalił "On jest dziś nie tylko najbardziej atrakcyjnym medialnie liczącym się politykiem, ale też wypowiadającym się najrozsądniej członkiem rządu (...) ex watażka stał się wzorcem racjonalności, inteligencji, umiarkowania i poczucia humoru". Zabawne swoją drogą, że choć najczęściej powtarzanym zarzutem wobec Kaczyńskiego jest to, że zawarł "brudną koalicję" i wpuścił do rządu Leppera i Giertycha, to właśnie Kaczyński a nie jego brudni koalicjanci budzą większą agresję i niechęć. To oczywiście tylko pozorny paradoks bo nietrudno zrozumieć dlaczego tak jest ale czasami wygląda zabawnie. Nie wiem czy Marek Jurek zgodzi się na fuzję swojej jeszcze nawet nie zmontowanej kanapy z podupadającą partią Giertycha, nie potrafię też ocenić komu i jak bardzo nowa partia zaszkodzi, zastanawiam się tylko czy do Marka Jurka już dociera jakie będą krótko- i długofalowe skutki tego co już zrobił i robi. Bo wszystko wskazuje na to, że Marek Jurek będzie dla IV RP tym kim Adam Michnik był dla III RP - frajerem, który bezmyślnie podpalił lont pod tym co współtworzył. Gdyby Michnik tak głupio nie rozgrywał taśmy Rywina wbijając gola za golem do własnej bramki nadal tkwilibyśmy po uszy w III RP, prezydentem byłby pewnie Cimoszewicz, premierem Szmajdziński a Kaczyńscy nadal tkwiliby tam gdzie ich miejsce - w ławach opozycji. Szaleństwu Michnika zawdzięczamy, że to co trwało kilkanaście lat posypało się w kilkanaście miesięcy. A przecież Michnik wcale tego nie chciał, tylko tak jakoś głupio wyszło, wymknęło się spod kontnroli. Teraz głupio wychodzi Markowi Jurkowi, który też pewnie nie chce tego do czego przykłada rękę, ba, on nawet tego jeszcze nie widzi i nie rozumie choć widzą i rozumieją wszyscy dokoła. A Marek Jurek brnie oddając przysługę za przysługą tym, z którymi nie powinno mu być po drodze. Ruchy proaborcyjne zawdzięczają mu otwarcie dyskusji na temat zmian w konstytucji, która prędzej czy póżniej skończy się liberalizacją prawa aborcyjnego, antykaczyści mogą dziękować za poważne i nieodwracalne osłabienie PiSu a być może nawet za wcześniejsze wybory, a jeśli Marek Jurek przyjmie "atrakcyjną" propozycję Romana Giertycha i przeniesie go na własnych plecach przez wyborczy próg zyska także wdzęczność Ligi i chłopaków z Młodzieży Wszechpolskiej. Nie rozumiem tylko co z tego wszystkiego ma Marek Jurek, z jakiej okazji te prezenty rozdaje i na co liczy. Wielu komentatorów rozpływa się nad szlachetnością Jurka, jego ideowością i bezkompromisową obroną wyznawanych wartości. Ja nie jestem dla Jurka tak wyrozumiała, nie widzę w nim moralnego zwycięzcy. Nie podoba mi się ani to co chciał przeprowadzić, ani to jak zachowuje się po porażce, a najbardziej oczywiście nie podobają mi się polityczne skutki jego desperackiej akcji. I będę miała złośliwą satysfakcję jak ten nieskazitelny idealista, gdy już popsuje wszystko co da się popsuć, wyląduje ostatecznie w Lidze Polskich Rodzin u boku Romana Giertycha, jednego z najbardziej cynicznych i bezideowych polityków. Będzie tam robił za listek figowy, użyczając swojej poczciwej twarzy ludziom do których pasuje o wiele mniej niż do Kaczyńskiego czy Dorna. Płakać po nim nie będę. Jurek po sobie też pewnie nie bo chyba jest całkowicie niezdolny do refleksji nad tragizmem sytuacji w jaką się wpakował. Niewykluczone, że bierze za dobrą monetę podszepty "życzliwego" Rokity, że "To ciekawy plan, to może być  sukces. Na taką partię jaką mogą powołać Marek Jurek i Roman Giertych w  Polsce jest miejsce", może nawet uwierzył w te sondaże według których co piąty Polak na niego zagłosuje. Nie pamięta nieborak, że dwa lata temu gdy powstawali Demokraci.pl w pierwszych sondażach mieli jeszcze lepsze wyniki, podobnie jak wcześniej "borówki", a jak się skończyło - wszyscy wiemy. Marek Jurek skończy jeszcze gorzej i solidnie na to zapracował. Szkoda tylko, że przez jego głupie fochy czeka nas teraz wysyp kolejnych genialnych pomysłów, nie wątpię, że ze swoim nowym kolegą Romkiem zadbają, żebyśmy się nie nudzili, wróci temat zakazu pornografii, potem zaostrzenie kar za eutanazję, może zakaz rozwodów i inne tego rodzaju superważne tematy. I co za szczęśliwy zbieg okoliczności, wszystko to akurat wtedy kiedy Kwaśniewski wraca na białym koniu. 