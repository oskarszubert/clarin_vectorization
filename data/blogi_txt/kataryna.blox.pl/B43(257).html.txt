W "aferze hazardowej" kluczowe są te  dokumenty, których intencję i datę wytworzenia znamy, oraz ci  świadkowie, którzy nie są stroną w sprawie. Takich świadków mieliśmy do  tej pory trzech i w ich zeznania warto się uważnie wczytać. Chciałam wrócić do zasygnalizowanego we wcześniejszym wpisie wątku, na który  niechcący zwrócił moją uwagę Kapica usiłując od niego uciec.  Konfrontacja zeznań Kapicy, z dokumentami wytworzonymi przez niego  samego jeszcze wtedy kiedy nic nie wskazywało, że kiedyś będzie z tego  jakaś afera, wypada bardzo ciekawie. Wróćmy zatem do 17 lipca 2008,  kiedy odbyło się posiedzenie Komitetu Rady Ministrów, po którym Adam  Szejnfeld przysłał pismo wnioskujące o rezygnację z dopłat.    Pismo Hirszel do Berka z 17 lipca  W piśmie tym Hirszel wymienia, co  Komitet właśnie rozpatrywał, ani słowem nie wspomina jednak o jakichkolwiek uwagach czy wnioskach Ministerstwa Gospodarki. Pismo Hirszel do Berka  Pismo Kapicy do Tuska z 28 lipca  W swojej notatce dla premiera, Jacek  Kapica przedstawia premierowi założenia ustawy, tłumaczy o co chodzi z  dopłatami, wyjaśnia sprawę pisma Szejnfelda, oraz konkluduje wnioskiem,  że nadal uważa wprowadzenie dopłat za zasadne.   Jacek Kapica: Przedstawiając  powyższe informuję, iż ww. projekt ustawy był przedmiotem obrad stałego  Komitetu Rady Ministrów, w dniu 17 lipca 2008. Po posiedzeniu Komitetu Rady Ministrów, w dniu 18 lipca 2008 do Ministerstwa Finansów wpłynęła uwaga Ministra Gospodarki,  iż wprowadzenie 10-procentowych dopłat w zakresie m.in. salonów gier,  automatów o niskich wygranych czy kasyn gry może pogorszyć warunki  ekonomiczne tej działalności.   Pismo Kapicy do Tuska  Pismo Kapicy do Hirszel z 13 sierpnia  W piśmie przewodnim do nowego  projektu ustawy, uwzględniającego już niektóre uwagi zgłoszone w  trakcie Komitetu 17 lipca, Kapica w taki sposób relacjonuje uwagi  Szejnfelda.   Jacek Kapica: Ponadto w związku z przekazanym pismem Ministra Gospodarki (...) z dnia 17 lipca 2008 zawierającym uwagi do dopłat zawartych w  projekcie z dnia 26 czerwca 2008 ustawy o zmianie ustawy o grach  losowych i zakładach wzajemnych oraz niektórych innych ustaw, które wpłynęło po terminach przewidzianych przy procedowaniu przez Komitet Rady Ministrów uprzejmie informuję, iż co następuje. W  trakcie posiedzenia Komitetu Stałego Rady Ministrów w dniu 17 lipca  2008 Ministerstwo Gospodarki nie zgłaszało uwag w tym zakresie. Nie  przedstawiało ich na wcześniejszym etapie procedowania.   Pismo Kapicy do Hirszel Mamy więc trzy pisma z lipca i  sierpnia 2008 przedstawiające przebieg posiedzenia Komitetu i podjęte  na nim ustalenia, ze wszystkich wynika, że Adam Szejnfeld swoje pismo  wysłał już po posiedzeniu Komitetu, na którym Ministerstwo Gospodarki  nie zgłaszało żadnych uwag odnośnie dopłat. W notatce dla premiera Kapica twierdzi nawet, że pismo Szejnfelda dotarło dopiero nazajutrz po  posiedzeniu Komitetu. Wątpliwości nie pozostawia także przesłane  komisji "kalendarium Arabskiego", w którym informacja o piśmie  Szejnfelda jest opatrzona czerwonym zdaniem "Uwaga która wpłynęła po zakończeniu obrad komitetu w dniu 17.07.2008". A co Kapica zeznał pytany o to przez komisję śledczą?   Jacek Kapica: Z tego, co pamiętam, pan minister Adam Szejnfeld podniósł te uwagi ustnie na komitecie. Z dokumentacji, którą państwo też macie, jak zobaczycie……jest metryczka faksowa. Dokument wpłynął do komitetu o godz. 14.04, czyli w trakcie jego trwania,  i, podejrzewam, dlatego został, istnieje informacja, że wpłynął po  komitecie, ponieważ obsługa komitetu była na posiedzeniu komitetu. I z tego, co pamiętam, pan minister Szejnfeld podniósł te uwagi,  a potem cała dokumentacja w momencie, kiedy... potem tej dokumentacji  nadano normalny tryb procedowania, jakby dokument wpłynął na komitet.  (...) Czyli wniósł, minister gospodarki wniósł uwagę na posiedzeniu komitetu, ustnie. (...) Wpłynęła  w trakcie posiedzeń komitetu i została podniesiona przez członka Rady  Ministrów, przedstawiciela Ministerstwa Gospodarki w trakcie  posiedzenia komitetu.   Kataryna: Drobne uwagi do zeznań Kapicy  Sprzeczność między notatką dla  premiera i innymi dokumentami wytworzonymi na bieżąco, a zeznaniami  przed komisją jest oczywista. I dziwna. Bo przecież Kapicy nie można  nic zarzucić, on akurat nie ma powodu kręcić. Dlaczego więc uznał (sam  lub przez kogoś namówiony), że w tak błahej sprawie trzeba zrobić  wszystko, żeby odwrócić uwagę od pisma Szejnfelda, nawet gdyby trzeba było w tym celu zaprzeczać własnym pismom, własnej notatce do premiera,  oficjalnemu kalendarium Arabskiego, sejmowej wypowiedzi Boniego na ten  temat? Gdyby chodziło tylko o spóźnione pismo Szejnfelda, nie miałoby  to sensu bo Szejnfeld mógłby się stosunkowo łatwo wykręcić - po prostu  nie zdążył w terminie wysłać, ot i cała jego wina. Chyba więc nie  chodzi tylko o to, żeby przesunąć w czasie o te kilka godzin uwagi Szejnfelda i tak zresztą nieuwzględnione przez Kapicę. O co więc może chodzić? Moim zdaniem o to, co poprzedziło notatkę dla premiera. Oto co Kapica zeznał na jej temat:   Jacek Kapica: Z wnioskiem o sporządzenie notatki zwrócił się do mnie pan minister Nowak  telefonicznie, prosząc o przedstawienie informacji dotyczącej  realizacji projektu ustawy, realizacji procesu legislacyjnego projektu ustawy o grach i zakładach wzajemnych również w kontekście wprowadzenia tam dopłat. Telefon został wykonany kilka dni wcześniej, 23 czy 25, to państwo mogą sprawdzić w billingach.   Wygląda więc na to, że wkrótce po posiedzeniu z 17 lipca, na którym nie  rozpatrywano uwag Szejnfelda, bo zostały one zgłoszone już po  posiedzeniu i odrzucone przez Kapicę, ktoś próbował jeszcze odkręcić  sprawę, interweniując u samej góry. Nie jestem pewna czy akurat u Tuska, Nowak co prawda dzwonił w imieniu premiera, ale nie wiadomo czy premier o tym wiedział.    Z notatką z 28 lipca 2008 wiąże się jeszcze jedna rozbieżność między  zeznaniami Kapicy a dokumentami, a konkretnie "kalendarium Arabskiego"  przysłanym komisji śledczej. W kalendarium tym wymienione jest  spotkanie 4 sierpnia poświęcone notatce, którego opis jest w niej  bardzo różny od tego jak przedstawił ją komisji Kapica. Podobnie różny opis - zbieżny z "kalendarium Arabskiego" a sprzeczny z zeznaniami  Kapicy - przedstawił posłom 8 października Michał Boni, inny uczestnik  sierpniowej narady.  Kalendarium Arabskiego: W sierpniu 2008 r. odbyło się w KPRM robocze spotkanie  z działem PanaMinistra J. Kapicy, Pana Ministra S. Nowaka, Pana Ministra Z. Derdziuka oraz Pana Ministra M. Boniego poświęcone analizie wniosków wynikających z ww. notatki. Konkluzja spotkania – stały komitet RM w okresie powakacyjnym tj. na początku września jak najszybciej zamknie prace nad projektem i rekomenduje Radzie Ministrów wprowadzenie dopłat do gier.  Jacek Kapica: Nie było to spotkanie dotyczące analizy wniosków. Była to krótka odprawa przedposiedzeniem komitetu Rady Ministrów, gdzie minister Derdziuk jako przewodniczący komitetu oznajmił mi, że skieruje projekt ustawy o Służbie Celnej do zaopiniowania do Kolegium ds. Służb Specjalnych, a pan minister Boni, odnosząc się czy mając na uwadze notatkę, stwierdził, że projekt ustawy o grach i zakładach wzajemnych powinien być prowadzony bez... niezwłocznie czy bez opóźnień.   Tu też zasadnicza rozbieżność. Tym ciekawsza, że Kapica nie ma żadnego powodu, żeby kręcić. Żadnego. Wygląda  jednak na to, że próbuje na siłę odwrócić uwagę od kogoś, kto w tamtym  czasie wykazywał ponadstandardowe zaangażowanie w odkręcenie ustaleń  komitetu, a jego efektem mogła być właśnie prośba o notatkę dla  premiera, i późniejsze spotkanie 4 sierpnia.A to by kazało szukać sojuszników Sobiesiaka - świadomych lub nie - całkiem blisko premiera.    W poprzednim wpisie: Kapica potwierdza słowa Kamińskiego 