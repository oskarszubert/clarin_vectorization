Szkoda, że dziennikarze nagłaśniający  dzisiaj informacje o tajemniczym uwikłaniu Gosiewskiego nie poprosili  posłów z komisji o jawne przecież dokumenty, zamiast opierać się wyłącznie na ich relacjach, bez znajomości dokumentu źródłowego nie da  się merytorycznie rozmawiać, zwłaszcza  jak się wie co dziennikarze potrafią wyrzeźbić z niczego, patrz, afera  z pismami Draby. Bardzo jestem ciekawa wyjaśnień Gosiewskiego, niestety, media na razie głównie zaciemniają obraz, nijak się w tym  połapać nie można.  Gazeta Wyborcza: Przemysław  Gosiewski za rządów Jarosława Kaczyńskiego koordynował grupą roboczą przygotowującą nową ustawę hazardową, w której miały znaleźć się m.in.  dopłaty do gier na automatach i w kasynach (propozycja ówczesnej  minister finansów Zyty Gilowskiej) oraz wprowadzenie tzw. wideoloterii,  którymi zarządzałby Totalizator Sportowy (propozycja ta miała być  zawarta w projekcie przedstawionym przez Gosiewskiego). Po co w projekcie Gosiewskiego mogło się znaleźć wprowadzenie  wideoloterii, skoro wideoloterie są w ustawie o grach losowych od 2003  roku, jako monopol państwa, czyli Totalizatora właśnie? Tego  dziennikarz niestety nie wyjaśnia a mi się odechciewa dalej brnąć w  rewelacje spisane przez kogoś kto chyba nie wie nawet jaki był stan  prawny gdy Gosiewski rzekomo wprowadzał wideoloterie do ustawy, w  której od trzech lat były. Czekam więc na oryginalne kwity i na przesłuchania, bo to co się dzieje w mediach to głównie szum informacyjny, ubogi w konkrety.   Nie znaczy to jednak, że dzisiejszy artykuł "Polski" nie przynosi  żadnych ciekawych informacji. Przeciwnie, informacja o notatce  Gosiewskiego i reakcji Kaczyńskiego jest  intrygująca.  TVN24: Jak  wynika ze służbowej notatki stworzonej 2 sierpnia 2006 roku przez Przemysława Gosiewskiego, jego klubowy kolega Krzysztof Jurgiel 23  lipca 2006 poprosił do o spotkanie w sprawie ustawy hazardowej. W  rozmowie brała udział także Anna Cedrowska, p.o. zastępcy dyrektora  Departamentu Służby Celnej Ministerstwa Finansów. To właśnie oni  podczas rozmowy mieli przekazać Gosiewskiemu informację, że projekt  ustawy, który pochodzi od ówczesnego wiceministra finansów Mariana  Banasia, trzeba złożyć jako projekt klubowy. Dlaczego? Jak Gosiewski  zapisał w notatce: "Anna Cedrowska stwierdziła, że (...) powodem wniesienia powyższego projektu jako inicjatywy poselskiej jest fakt, że  departament zajmujący się grami losowymi jest "uwikłany" i że złożenie  tego projektu jako przedłożenia rządowego byłoby w związku z tym  niemożliwe, zaś jego ocena - stronnicza" - wyjaśniał Gosiewski. Tuż po  tym Gosiewski, jak wyjaśnia w notatce służbowej, wydaje Radcy Szefa  Kancelarii Prezesa Rady Ministrów polecenie przesłania tekstu ustawy niezwłocznie do ministra finansów. Ustawa trafia do resortu 27 lipca  2006 roku. Ówczesny premier Jarosław Kaczyński po zapoznaniu się z  notatką postanawia przekazać ją do CBA. 28 sierpnia 2006 roku  sekretariat premiera wysyła ją oficjalnie Mariuszowi Kamińskiemu. Jakie  były dalsze czynności szefa CBA, by wyjaśnić "uwikłanie "urzędników i  co stało się z notatką, nie wiadomo. Podczas konferencji prasowej  Jarosław Kaczyński przyznał, że to właśnie nieprawidłowości były  przyczyną rozwiązania w 2006 roku Departamentu Gier Losowych w Ministerstwie Finansów i usunięcia ze stanowiska jego dyrektora. Usuniętym przez Kaczyńskiego dyrektorem Departamentu Gier Losowych był  Marek Oleszczuk. Bardzo ciekawa postać. Oto co na jej temat pisał  bloger Aleksander Ścios. Przytaczam obszerne fragmenty, bo warto  prześledzić karierę Oleszczuka, przed i po tym jak go wyrzucił  Kaczyński.   Aleksander Ścios: W   czerwcu 2006 roku, ze stanowiska dyrektora Departamentu Gier Losowych i Zakładów Wzajemnych został zwolniony Marek Oleszczuk – piastujący tę  funkcję od 1995 roku. Sam departament został zlikwidowany. (...)  Decyzja ta zapadła pod wpływem raportu Najwyższej Izby Kontroli,  dotyczącącego sprawowania nadzoru i kontroli przez MF nad dwoma  państwowymi spółkami hazardowymi: Totalizatorem Sportowym i Polskim  Monopolem Loteryjnym. (...) NIK największe zastrzeżenia miał właśnie do  umowy z Intralotem. Zdaniem izby, władze PML naruszyły w ten sposób  ustawę o grach, bo scedowały monopol zastrzeżony dla państwa na  nieuprawnioną do tego grecką spółkę (Intralot przygotowywał nawet  regulaminy poszczególnych loterii, a PML jedynie miał przedstawiać je w  MF do zatwierdzenia). Według NIK odpowiedzialność za ten stan ponosił  Marek Oleszczuk, który grudniu 2002 r. wydał opinię, że umowa nie  narusza ustawy o grach. Zdaniem izby, opinia ta była nierzetelna, a  przed jej wydaniem Oleszczuk powinien skonsultować się z Departamentem  Prawnym MF. Wkrótce, bo już w kwietniu 2007 roku pan Oleszczuk stał się  krytykiem zmian w ustawie o grach i zakładach wzajemnych, planowanych  przez Zytę Gilowską. Chodziło wówczas o wprowadzenie 10 proc. dopłat do zakładów hazardowych, dzięki czemu budżet miał zyskać ok. 250 ml zł  rocznie. (...) Wówczas, w 2007 roku prasa cytowała krytyczne głosy  dwóch oponentów - Marka Oleszczuka, który twierdził, że „Realizacja  tego pomysłu po prostu zarżnie branżę hazardową. I w efekcie wpływy do  budżetu i na cele społeczne, takie jak NCS, zamiast wzrosnąć, spadną”  oraz wtórującego mu dzielnie Jana Koska - wiceprezesa Związku  Pracodawców Prowadzących Gry Losowe i Zakłady Wzajemne – jednego z  bohaterów afery hazardowej. Niewykluczone, że z powodu zasług na rzecz  ochrony interesów Skarbu Państwa, pan Marek Oleszczuk był w styczniu  2008 roku jednym z kandydatów Ministra Skarbu na członka Rady  Nadzorczej spółki Totalizator Sportowy. Wraz z Oleszczukiem minister  Grad zgłosił wówczas Jerzego Kubarę – kandydata do Sejmu z listy PO, właściciela firmy ABAKUK, w której pracowała asystentka sejmowa Zbigniewa Chlebowskiego. Na portalu hazardowym E-Play, w artykule –  przedruku z „Trybuny”, zatytułowanym „Desperados Skarbu Państwa”  niezwykle sugestywnie opisano konkurs na prezesa i członków zarządu  Totalizatora Sportowego z 2008 roku. Czytamy tam m.in.: „Z pozoru  sprawa konkursu w Totalizatorze nadaje się na żart. Wiadomo, po co jest  organizowany i jakie kryteria trzeba spełnić (najlepiej być znajomym  ministra Schetyny albo Leszka Balcerowicza), by zasiąść we władzach firmy i cieszyć się przyzwoitymi zarobkami.[...] Dziś resort skarbu  wykazuje nadzwyczajny brak zainteresowania tym, co dzieje się w  Totalizatorze. Przyznaje na piśmie, że nawet nie jest w stanie ustalić  tożsamości osób zasiadających w kierownictwie spółki! I w ogóle  zachowuje się jak mocno pijany nocny stróż. Czy jest to przypadek, czy  też efekt świadomej strategii? Jakiś czas temu na łamach „TRYBUNY”  postawiliśmy tezę, że realny wpływ na to, co dzieje się w Totalizatorze  ma nie minister Aleksander Grad, a minister spraw wewnętrznych Grzegorz  Schetyna. Dziś możemy powiedzieć, że to obowiązujący w środowisku  ekspertów branży hazardowej pogląd”. Ponownie pana Oleszczuka można  było dostrzec, gdy 22 maja 2009 r, w Villa Foksal w Warszawie odbył się  panel dyskusyjny pt. „Perspektywy polskiego hazardu”, zorganizowany  przez portal E-Play. Na spotkanie zaproszeni zostali przedstawiciele  urzędów, organizacji gospodarczych oraz firm reprezentujących poszczególne sektory rynku hazardowego.O czym mówił niedawny kandydat  do RN państwowego Totalizatora? „Ministerstwo Finansów ma wszelkie  narzędzia do tego, aby przygotować w sposób profesjonalny model  funkcjonowania tego rynku, w oparciu o badania i analizy. Tymczasem nie  widać przemyślanej strategii, która obecnie wydaje się być efektem  doraźnych działań fiskalnych” - dowodził Oleszczuk i zaproponował  „stworzenie ogólnopolskiej platformy skupiającej organizacje branżowe, która sformułowałaby jednolite stanowisko, podejmując działania w  kierunku stworzenia wyrazistego wizerunku branży”. Można się zastanawiać – czyje interesy reprezentują tacy ludzie i w czyim imieniu  Marek Oleszczuk miałby występować w RN Totalizatora Sportowego?   Ciekawe, prawda? Najbardziej mi się podoba kandydatura Oleszczuka do  Rady Nadzorczej Totalizatora Sportowego, wygląda na to, że córka  Sobiesiaka nie była jedynym pomysłem na kontrolowanie konkurencji od  wewnątrz. Bo jeśli to nie przypadkowa zbieżność nazwisk, to Marek  Oleszczuk był  w okresie między dyrektorowaniem w Departamencie Gier, a kandydowaniem do Rady Nadzorczej Totalizatora, przedstawicielem firmy  Casino Gold. W każdym razie jakiś Marek Oleszczuk, przedstawiony jako  Dyrektor Generalny, reprezentował Casino Gold na sesji Rady Miasta  Oborniki, gdy ta decydowała o lokalizacji salonu gier na automatach dla  tej firmy. Niewykluczone jednak, że to inny Marek Oleszczuk. A jeszcze inny Marek Oleszczuk występuje ostatnio jako przedstawiciel Stowarzyszenia Pracodawców i Pracowników Firm Bukmacherskich. Albo  branża hazardowa ma wyjątkowe szczęście do Marków Oleszczuków, albo to  ta sama osoba, o bardzo rozległych hazardowych zainteresowaniach. Co rzuca ciekawe światło na ujawnioną, czy raczej  skrótowo omówioną, notatkę Gosiewskiego. Zapowiadają się naprawdę  bardzo ciekawe przesłuchania. Wątek notatki Gosiewskiego skutkującej rozwiązaniem całego Departamentu Gier wygląda bardzo obiecująco, sprawa jest chyba rozwojowa. Ciekawe kogo trafi wypuszczona dzisiaj strzała. Aleksander Ścios: Czyich interesów strzeże afera hazardowa? 