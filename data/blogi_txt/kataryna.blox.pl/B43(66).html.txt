Donald Tusk: Musiałem pokazać kilku osobom, że nadal rządzę. Monika Olejnik: Ale komu pan musiał pokazać, że nadal pan rządzi.  Donald Tusk: No to już jest taka nasza kuchnia polityczna, ale się przecież pani domyśla.  Monika Olejnik: Rozumiem, chodzi o Grzegorza Schetynę, tak.  Donald Tusk: No, liczę na pani domyślność.   ***   Gursztyn, Wybranowski (Rzeczpospolita): W  maju Grzegorz Schetyna ma stracić stanowisko sekretarza generalnego PO.  Tusk nie chce, by układał listy wyborcze. Zdaniem naszych informatorów  z kręgów władz Platformy Donald Tusk znalazł sposób na pozbawienie  kompetencji decyzyjnych w partii Grzegorza Schetynę, nie ryzykując  rozłamu w ugrupowaniu. Jak to zrobi?   Nie przedstawi jego kandydatury do ponownego objęcia funkcji sekretarza generalnego.    *** Donald Tusk: Nie muszę czekać na żaden zjazd. Gdybym miał ochotę zmienić sekretarza generalnego, mogę to zrobić w każdym dowolnym terminie.  ***   Janusz Palikot: Tak.  Muszę powiedzieć, że w mojej ocenie paradoksalnie wypadł najlepiej,  dlatego że był na takim kompletnym luzie. Nie był tak plastykowy jak  Chlebowski i nie był tak - powiedziałbym - nie był taką mechagodzillą  jak Tusk w czasie jego przesłuchania. Tak że Schetyna przy całej mojej…  Agnieszka Burzyńska: Czyli wygrał i będzie sekretarzem generalnym partii po majowym kongresie?  Janusz Palikot: A  to nie jest powiedziane. To zdecyduje oczywiście Tusk, kogo zaproponuje. Poza tym Grzegorz Schetyna zrobił już kiedyś z siebie - to  jest taki prawdziwy self-maker - zrobił z siebie samego wicepremiera i  ministra MSWiA.  Agnieszka Burzyńska: Ale to co, teraz robi z siebie sekretarza generalnego?  Janusz Palikot: Odniosłem takie wrażenie, ale nawet jeśli tak będzie, to nie będzie nic złego, bo to jest…  Agnieszka Burzyńska: A nie ma umowy między nim a Donaldem Tuskiem?  Janusz Palikot: Moim zdaniem teraz nie ma żadnej umowy. (...)  Agnieszka Burzyńska: Czyli Donald Tusk chce odsunąć Grzegorza Schetynę? Nie ma takiej umowy?  Janusz Palikot: Moim  zdaniem nie ma takiej umowy. A co będzie? Moim zdaniem, Donald Tusk nie  podjął jeszcze ostatecznej decyzji. On ją podejmie w maju. To, od czego  pani zaczęła nasze dzisiejsze spotkanie (te fragmenty z "Rzeczpospolitej") czy cokolwiek, co się jeszcze wydarzy lub nie wydarzy w następnych dwóch lub trzech miesiącach, także rokowania dla  kandydata Platformy - to wszystko ukształtuje się pod koniec kwietnia  tak naprawdę model władzy. A dzisiaj to na razie są przedbiegi i różni  kandydaci zajmują dobrą pozycję startową. (...)  Agnieszka Burzyńska: A jak premier mówi: "Mógłbym usunąć Schetynę, kiedy bym chciał", to nie jest dręczenie? Nie przeraża pana taki szef?  Janusz Palikot: To jest pycha, która jest błędem ze strony Donalda Tuska i trzeba mu na to  zwrócić uwagę. Nie można pomiatać ludźmi, nawet Grzegorzem Schetyną.  (...) Ta wypowiedź, o której pani mówi, na temat Grzegorza Schetyny czy  w ogóle cała ta konferencja, do której pani się odwołuje, rzeczywiście  była trochę taka z dużej pozycji ego sformułowana. Ale to teraz  dostanie zimny prysznic od pani, trochę ode mnie i od innych i wróci do  pozycji startowych.  ***   Gursztyn, Wybranowski (Rzeczpospolita): „Drzewiecki,  Chlebowski i Schetyna byli moimi kolegami, znam Drzewieckiego i  Schetynę od około 20 lat” – zeznał Sobiesiak w prokuraturze. To drugi  ważny punkt, w którym przeczy temu, co mówili sejmowej komisji śledczej  politycy PO. Grzegorz Schetyna powiedział przecież podczas  przesłuchania, że zna się z Sobiesiakiem od lata 2003 r. Biznesmen  prosił o pomoc w ratowaniu klubu piłkarskiego Śląsk Wrocław. Między  wersją Schetyny i Sobiesiaka jest więc 13 lat różnicy.  ***    Gdy spojrzeć na wczorajszy artykuł w Rzepie w szerszym kontekście, nie  można wykluczyć, że niewygodny dla Schetyny przeciek z zeznań  Sobiesiaka trafił do Rzepy za sprawą jakiegoś polityka Platformy  pomagającego Tuskowi rozgrywać scenariusz opisany kilka dni wcześniej  przez tych samych dziennikarzy. Wbrew temu co mówi Tusk, Schetynę może  usunąć z funkcji sekretarza tylko formalnie, praktycznie byłoby to dla  niego przedsięwzięcie samobójcze, zwłaszcza teraz, w bardzo trudnym dla  partii momencie. Dlatego jedyne co Tusk naprawdę może, to publicznie zapewniać, że między nim a Schetyną układa się coraz lepiej, a wszystko  załatwiać po cichu, najlepiej tak, żeby odpowiedzialność za  spadające  na Schetynę ciosy można było zrzucić na kogoś innego. Nie wykluczam  zatem, a nawet uważam za wielce prawdopodobny, scenariusz w którym  przeciek do Rzepy poszedł z samego serca Platformy i jest kolejną  odsłoną walki buldogów pod dywanem. Kolejną i nie ostatnią, bo jeśli  Tusk naprawdę zrezygnował z prezydentury i chce się skupić tylko na premierostwie i Platformie, to nie może sobie pozwolić na wyniszczającą  wieloletnią wojnę z mocnym przecież Schetyną. Ciekawy jest ten fragment  wypowiedzi Palikota, w której mówi o Schetynie jako self-makerze, który  - niewykluczone - sam się zrobi sekretarzem generalnym jak go nim nie  zrobi Tusk. To chyba najlepiej świadczy o ciągle ogromnej sile  Schetyny, a w każdym razie o tym, że jest o niej przekonany sam  Palikot, a jeśli on, to pewnie tym bardziej działacze dużo dalsi od partyjnego ośrodka decyzyjnego. Jeśli Palikot trafnie rysuje napięte  wewnętrzne stosunki w Platformie, i więcej niż szorstką przyjaźń między  niedawnymi kolegami z boiska, to Tusk chyba nie bardzo ma wyjście,  jeśli chce mieć jakąś przyjemność z 6 kolejnych lat rządzenia, na  które się nastawia, musi Schetynę szybko zneutralizować. Czyli  przygarnąć, albo zniszczyć.  Nie wiem czy to pierwsze jest jeszcze na  tym etapie możliwe, ale jeśli wybierze to drugie, raczej nie zrobi tego  w otwartej konfrontacji. 