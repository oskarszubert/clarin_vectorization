Rzeczpospolita:  Jak ustaliła "Rz", to nie Kluzik-Rostkowska, lecz eurodeputowany PiS Paweł Kowal może znaleźć się niebawem na celowniku prezesa i Komitetu Politycznego partii. Dlaczego? - Prezes został poinformowany, że to Kowal stoi za listem otwartym Migalskiego (europoseł ostro skrytykował w nim powyborczą taktykę PiS – red.). Powiedziano mu, że Kowal z Migalskim wielokrotnie dyskutowali w Brukseli o sytuacji w PiS, że padło stwierdzenie "tak dalej być nie może" i w efekcie powstało pismo, które wywołało medialną nagonkę na partię – mówi nasz informator, współpracownik Kaczyńskiego i członek ścisłych władz PiS. Dodaje, że prezes nie podjął w tej sprawie decyzji, ale "przygląda się" eurodeputowanemu. (...) Z naszych informacji wynika, że za wnioskiem o zawieszenie Jakubiak kryje się wewnątrzpartyjna grupa ziobrystów. To oni mieli przekonywać prezesa o rzekomej nielojalności posłanki i grupy liberałów. Według naszych informatorów powodem jest walka o władzę w ugrupowaniu. Jeśli pod wpływem intryg, plotek i donosów Kaczyński podniesie rękę na Kowala, dla PiSowskich "liberałów", czy - jak sama ich wolę nazywać - "frakcji sympatycznej", powinien to być ostatni dzwonek aby z PiSu odejść, dopóki jeszcze można odejść z własnej woli, w zgodzie, i z cieniem szansy na przyszłe porozumienie. Piszę to z przykrością, bo nie wróżę powodzenia ani partii, którą mogliby założyć, ani PiSowi, który za sobą zostawią, co oznacza, że jeszcze przez długi czas nie będziemy mieć silnej - a realnie rzecz biorąc żadnej - opozycji, i to w tak trudnych czasach. Ale temu już zdaje się nie da się zaradzić, i pozostaje tylko wybierać między odejściem razem, na swoje, odpowiednio wcześnie, żeby coś budować, a czekaniem aż ziobryści wszystkich wyczyszczą, jeden po drugim, pod byle pretekstami. To chyba lepsze to pierwsze, lepsze i bardziej godne. Jakubiak nie zasłużyła na takie potraktowanie, a to jak się zachowała po rozmowie z Kaczyńskim, pokazuje tylko jak bardzo nie zasłużyła. O Kowalu nawet szkoda gadać, bo on nawet pozoru pretekstu nie dał, a jest jednym z cenniejszych merytorycznie, i zwyczajnie sympatycznych, polityków. Migalski mógł drażnić, był kontrowersyjny, od biedy można sobie tłumaczyć, że zasłużył, ale o tej dwójce tego powiedzieć nie można.Jeśli więc rozpad PiSu, takiego jakim jest dzisiaj, jest i tak nieunikniony, lepiej, żeby to się stało jak najprędzej i jak najmniej boleśnie. Niech Jakubiak, Kluzik, Poncyljusz, Kowal odejdą już teraz, a ci, którzy ich wypychają pod pretekstem nieudanej kampanii, niech w najbliższej kampanii samorządowej pokażą na co ich stać. Jak PiS sobie radzi pozbawiony "obciążeń". Jeśli PiS polegnie - a polegnie na pewno - do wyborów parlamentarnych pozostanie jeszcze rok, to wystarczająco dużo czasu, żeby sobie wszystko przemyśleć i zdecydować, czy lepiej trzymać krótko partię z 10% poparciem, czy nauczyć się żyć z różnorodnością, i dzielić władzą w partii zbliżającej się do 30%.Jeśli "liberałowie" będą przeciągać rozwód - który i tak jest przecież nieuchronny - to nastąpi on zbyt późno, żeby mógł mieć pozytywne skutki. Nietrudno przewidzieć bowiem, że winą za klęskę w wyborach samorządowych intryganci obarczą "liberałów", po to, żeby ich wykosić przy układaniu list. Tych, którzy do tego czasu będą jeszcze chcieli mieć coś wspólnego z polityką, bo większość z nich sobie poradzi poza nią.Uważam Jarosława Kaczyńskiego za postać wybitną, polityka, którego jestem ciekawa jako człowieka (a niewielu takich jest), to jedyny polityk, którego brak kiedyś naprawdę da się odczuć (i będzie to poczucie wielkiej straty). Tak uważam i zdania nie zmieniam, mam też swoje zdanie na temat przyczyn tego co się teraz z nim dzieje, ale nie zamierzam uprawiać taniej psychologii wobec człowieka, którego nawet na żywo nie widziałam. To jednak nie on teraz rządzi PiSem, w sensie sprawstwa a nie wykonawstwa. Jeśli wierzyć różnym relacjom, i własnemu wyobrażeniu tego co się teraz wokół niego dzieje.Migalski w swoim liście zawarł brutalną prawdę "bez pana nie przetrwamy, z panem nie wygramy". Zgadzam się z tym.  Ale chyba wolę, żeby PiS nie przetrwał, po to, żeby większe szanse miało coś co wyrośnie na jego gruzach, niż aby trwało to co jest teraz - wieczne alibi Platformy dla nicnierobienia, ze stałą dostawą codziennie świeżych tematów zastępczych.Można się nie zgadzać z ocenami Jakubiak, można nawet uważać, że nie powinna ich wygłaszać we wrogich partii mediach, ale nie można jej tak upokarzać. A lojalność to jest to co pokazała Jakubiak po tym jak została - nie waham się tego słowa - zgnojona przez własną partię. Lojalność wręcz patologiczna, przeciwieństwo tego, co uprawiają ci "życzliwi", którzy rękami Kaczyńskiego pozbawiają się konkurencji do schedy po nim.Wiem, że emocje w polityce nie są ważne, że to takie babskie, ale akurat w przypadku już ukaranej Jakubiak i zagrożonego podobno Kowala nie umiem zapomnieć jak Jan Ołdakowski wspominał relacje między Lechem Kaczyńskim a "muzealnikami".Jan Ołdakowski: Ujmował nas tym, że był zupełnie inny - szczególnie dla swoich bliskich - niż większość polityków, których znaliśmy. Bardzo się starał, żeby ci ludzie, którzy byli wokół niego, to były jego osoby bliskie. On kochał politykę, która być może wyrastał z solidarności, taką politykę pewnej wspólnoty - tego, żeby on był przywódcą grupy ludzi, dla której ważne było, żeby były silne więzi; ważne, żeby była wspólnota celu; ważne, żeby ludzie potrafili poświęcać się. Więc to było coś więcej niż tylko grupa współpracowników. Wszyscy jego bliscy współpracownicy stawali się z czasem po prostu jego przyjaciółmi i on stawał się dla nich pewnego rodzaju mentorem.Czy się to Jarosławowi podoba, czy nie, dostał od brata grupę  mocno "rozpieszczonych" jego ciepłem ludzi, dla których polityka to nie wyścig szczurów i walka o władzę w partii tylko realizowanie wspólnych celów w grupie, którą łączy coś więcej. Ten romantyzm w polityce mi się bardzo podoba, nietrudno też zauważyć jak bardzo jest - był - skuteczny, choćby po tym co się udało osiągnąć w Muzeum Powstania Warszawskiego, którego by do dzisiaj nie było, gdyby jego twórcy całą energię tracili na podlizywanie się szefowi i knucie intryg przeciwko konkurencji. Jeśli PiS był atrakcyjny dla takich oszołomów jak ja, to właśnie dlatego, że widzieli w nim połączenie wizji i wybitnego intelektu Jarosława Kaczyńskiego, z ideowością sympatycznych polityków młodszego pokolenia, jak Kowal, Ołdakowski, Jakubiak, Poncyljusz. Taka mieszanka mogła się stać alternatywą dla bezideowej, pozbawionej wizji i sfokusowanej na obsługiwaniu potrzeb Ryśków Platformy. Partia Ziobry, Dery, Błaszczaka i kto tam się jeszcze włączył do wykopywania "liberałów" taką alternatywą nie będzie. Więc jeśli PiS w tym kierunku zmierza - a wszystko na to wskazuje - może lepiej, żeby "liberałowie" się odłączyli na tyle wcześnie, żeby jeszcze mogli w polityce zostać. Dla tych, którzy chcieliby ją poznawać opisywaną tak, jak ją opisywał Ołdakowski. 