Giertych: "Teraz potrzeba nam zamknięcia tego obwodu. Jeżeliby się okazał prawdziwy, byłby to największy obwód korupcyjny w Polsce - to znaczy, czy firmy, które przejmował pan Kulczyk, odwdzięczały się konsorcjum Agora reklamami. Bo wtedy mielibyśmy kółko, które by oznaczało, że pan Kwaśniewski załatwia panu Kulczykowi przejmowanie firm, pan Kulczyk załatwia panu Michnikowi reklamy, a pan Michnik załatwia panu Kwaśniewskiemu wsparcie polityczno-medialne."Niestety, domknięcie tego obwodu się opóźnia bo Agora zwleka z dostarczeniem komisji listy reklamodawców, ale jak już dostarczy i Giertych wmontuje w "obwód" te 100 firm, których relacje z Agorą zamierza prześwietlić, to się nie pozbieramy. Z podziwu oczywiście, bo tę hipotezę niewątpliwie da się udowodnić i to da się udowodnić bez żadnych dokumentów Agory - wystarczy przejrzeć Gazetę, ogłoszeń od firm Kulczyka tam mnóstwo. Hipoteza Giertycha niech będzie wskazówką dla sąsiedniej komisji śledczej - w dzisiejszej Gazecie jest reklama PZU, trzeba koniecznie zbadać czy i w tej aferze Agora nie maczała palców. No i za co odwdzięcza się Michnikowi Totalizator Sportowy dając w dzisiejszym numerze półstronicową reklamę kumulacji w Dużym Lotku? Tu musi być jakieś drugie dno, w końcu firmy ot tak sobie reklam w największych dziennikach nie zamieszczają. Wciągnięcie Michnika w aferę Orlenu jest tak absurdalne, że aż warto to potraktować poważnie, bo albo Giertych ześwirował (niewykluczone), albo sam jest częścią jakiegoś "obwodu" i te kolejne kompromitujące komisję giertychowe bzdury to przemyślana strategia. Może wreszcie ktoś by prześwietlił polityczne związki Giertycha, bo zachowuje się tak jakby realizował jakieś zlecenie na rozwalenie komisji. Ciekawe, że w tej jego pożal się Boże "hipotezie" nieobecni są Rosjanie i ich służby specjalne, nie ma Ałganowa, nie ma Łukoila. A do tej pory w aferze byli, dlaczego Giertych ich zastąpił Michnikiem? Czy to nie wygląda na celowe odwracanie uwagi przez lidera Ligi Przyjaciół Rosji? 