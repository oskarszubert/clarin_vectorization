Według najnowszego sondażu Rzepy aż 43% ankietowanych chce powszechnego dostępu do teczek SB. 36% chce, żeby zostało tak jak jest (dostęp tylko dla poszkodowanych, badaczy i dziennikarzy) a 12% chce całkowitego zamknięcia teczek. 15 lat po obaleniu komuny blisko połowa z nas nie uważa sprawy esbeckich teczek ani za zamkniętą, ani za rozliczoną, przeciwnie, "ciąg" na teczki zdaje się rosnąć, widać szok wywołany sprawą Niezabitowskiej (która moim zdaniem nie jest tak jednoznaczna chcieliby dziennikarze Rzepy, ale o tym innym razem) dał impuls do rozliczenia się z czymś o czym zaczęliśmy już zapominać. I bardzo dobrze, trzeba to wreszcie rozliczyć i zamknąć, uciec się od tego nie da a odwlekanie tylko pogorszy sprawę bo świadkowie zaczną wymierać i za parę lat będziemy skazani wyłącznie na świadectwa z ubeckich teczek, bez możliwości wyjaśnień ze strony osób tymi teczkami obciążonych. I o tym powinno pomyśleć lobby antyteczkowe, które pośrednio przyczynia się do przyszłej krzywdy osób wpisanych w esbeckie teczki. Bo teczki prędzej czy później będą jawne, poznamy nazwiska, tyle, że dopóki negatywni bohaterowie teczek żyją, dopóty mogą je prostować, wyjaśniać - bronić się. Gdy powymierają, takich możliwości nie będzie, zostaną gołe teczki i zrozpaczone rodziny - takie jak wdowa po profesorze, która dzisiaj składa wniosek o lustrację nieżyjącego już męża, którego teczka "wypłynęła" dopiero po jego śmierci. Gdyby żył, mógłby opowiedzieć swoją historię, jak Małgorzata Niezabitowska, która zapisy z teczki uzupełniła o opowieści o strachu, małym dziecku, chorym ojcu i prawdopodobnie u wielu osób znalazła rozgrzeszenie. Gdyby materiały z teczki "Nowaka" zostały ujawnione dopiero po śmierci Niezabitowskiej, to właśnie esbecka teczka, a nie sama Niezabitowska, miałaby ostatnie słowo. Ujawnienie teczek za życia "oteczkowanych" pomoże częściowo przynajmniej uchronić rodziny przed krzywdą pośmiertnego, a więc całkowicie zaocznego, skazania na hańbę ich ukochanych matek, ojców czy dziadków. Jedno trzeba sobie jasno powiedzieć. To, że 15 lat po transformacji teczki są znowu na pierwszych stronach gazet dowodzi ogromnej krótkowzroczności i niefrasobliwości decydentów - tych, którzy zablokowali lustrację w początkach III RP, i tych, którzy w 1997 zafundowali nam ją w takiej formie. Winy za obecne lustracyjne problemy nie da się zwalić na IPN, pokrzywdzonych ujawniających swoich prześladowców, czy mściwe społeczeństwo wołające o teczki. 