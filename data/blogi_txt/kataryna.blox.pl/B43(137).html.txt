Ludwik Dorn: Wystąpienie  pana ministra Boniego postawiło niesłychanie poważny znak zapytania nad  wiarygodnością pana premiera Tuska w tej sprawie (...) Z wystąpienia  pana  ministra Boniego dowiadujemy się nagle po raz pierwszy,  że 30 lipca odbyło się spotkanie, w którym uczestniczyli pan premier  Donald Tusk, pan minister Boni, i pani minister Suchocka-Roguska, na którym to spotkaniu pan premier polecił sporządzenie nowych założeń do  ustawy o grach losowych. Ta 3-tygodniowa różnica dat ma tutaj  zasadnicze znaczenie, bo nagle dowiadujemy się, że pan premier  zatroskał się o tę ustawę i proces legislacyjny jeszcze przed  powiadomieniem go o nieprawidłowościach przez szefa CBA. Pojawia się  pytanie. Skoro pan premier  30 lipca, jak dowiadujemy się od pana ministra Boniego, polecił  przygotowanie nowych założeń do wzmiankowanej ustawy, to dlaczego 26  sierpnia polecił przygotowanie nowych założeń do tej ustawy panu ministrowi Kapicy? (...) Komisja śledcza powinna się także zająć zbadaniem okresu między 30 lipca a 26 sierpnia i twardych dysków,  bo twardego dysku się nie okłamie, aby wiedzieć, jakie dokumenty i z  jaką datą zostały wytworzone. Jeśli dowiemy się, że żadnych dokumentów  dotyczących przygotowania założeń do nowej ustawy między 30 lipca a 26  sierpnia nie było, to do dymisji musi się podać albo pan premier, albo  pan minister Boni, i tyle.   Wczorajszy komentarz pisałam tylko na podstawie lektury wyjaśnień  Boniego, pytanie Dorna i odpowiedź Tuska doczytałam później i jestem  już pewna, że Boni się nie pomylił podając datę 30 lipca. Natomiast  genialna uwaga Dorna o konieczności zbadania twardych dysków pozwoli  zweryfikować dwie wersje zdarzeń.  Wersja pierwsza - 30 lipca Tusk zlecił pisanie nowej ustawy, a  przebieg spotkania był mniej więcej taki jak to przedstawili Tusk i  Boni. Za tą wersją przemawia wyłącznie to, że padła. Przeciwko niej -  wszystko. Kalendarium Cichockiego, notatka Kapicy ze spotkania 26  sierpnia, relacja Kamińskiego ze spotkania z Tuskiem, a także  dotychczasowe wypowiedzi, w których nikt nigdy nie wspomniał o lipcowym  spotkaniu i jego postanowieniach. Gdyby 30 lipca Tusk kazał pisać nowe  założenia do ustawy, to by o tym powiedział Kamińskiemu 14 sierpnia. Tymczasem Kamiński chyba nic nie wiedział, i nie dowiedział się przez  kolejne dwa miesiące skoro jeszcze pod koniec września zaalarmował  najwyższych urzędników w państwie o nieprawidłowościach przy ustawie.  Ustawie, która - według Tuska i Boniego - już od dwóch miesięcy była w  koszu a Kapica pisał nowe założenia. Tylko  najwyraźniej zapomniał o  tym powiadomić swoje szefostwo skoro gdy 30 września CBA rozesłało  swoje pisma rzecznik Ministerstwa Finansów Witold Lisicki mówił Rzepie: Witold Lisicki: Nie wiem o co chodzi. Projekt ustawy jest znany od wiosny 2008 r. i wszystko pod względem legislacyjnym jest klarowne i czytelne.   Ani słowa o tym, że tamta ustawa to historia bo od dwóch miesięcy  (według Boniego) lub przynajmniej od miesiąca (według Cichockeigo) w  ministerstwie trwają intensywne nad założeniami  nowej ustawy. Wersja  przedstawiona posłom w czwartek o tym, że już 30 lipca premier zlecił  pisanie nowych założeń nie trzyma się kupy, przeczy jej wszystko co się zdarzyło i co powiedziano w tej sprawie, a także oficjalne dokumenty  przedstawione wcześniej opinii publicznej. Zostaje nam więc:  Wersja druga - 30 lipca Tusk nie zlecił pisania nowej ustawy,  szczerze mówiąc zaczynam nawet wątpić, że zlecił to 26 sierpnia. Bo  przecież jedyna wzmianka o wydanym Kapicy poleceniu pojawia się w  kalendarium Cichockiego, w szczegółowej notatce samego Kapicy ze  spotkania nic na ten temat nie ma, trudno uwierzyć, że Kapica pominął w  notatce informację, że premier mu kazał zacząć pisać wszystko od nowa.  Notatka powstała 14 września, kiedy Kapica już od półtora miesiąca (według Boniego) lub od dwóch tygodni (według Cichockiego) pisał nowe  założenia.   Ludwik Dorn mówi o konieczności ustalenia tego co się działo w  okresie  30 lipca - 26 sierpnia i zbadania twardych dysków. Ale chyba przydałoby  się zbadać także okres późniejszy, aż do 30 września kiedy CBA  rozesłało swoje pismo. Bo podobnie jak jedynym dowodem na polecenie  wydane 30 lipca są słowa Boniego, tak jedynym dowodem na polecenie  wydane 26 sierpnia są słowa Cichockiego. Zakładam, że jeśli Tusk  polecił przygotować nowe założenia do ustawy to pozostał po tym jakiś ślad. Zbadanie twardych dysków pozwoli ustalić datę utworzenia tego  śladu.    Dopóki nie pojawi się nic co uwiarygodni wersję o poleceniu z 30 lipca  lub 26 sierpnia nie mam powodu w żadną z nich wierzyć bo wszystko  przemawia przeciwko nim. Fakty i wypowiedzi świadczą raczej o tym, że w  pracach nad ustawą nic się nie działo a ostatnimi ruchami w niej były  blokujące pisma Szejnfelda i Drzewieckiego. Nie było też żadnej  interwencji Tuska po wizycie Kamińskiego, o czym świadczy fakt, że 30 września Kamiński uznał, że musi zrobić rzecz bezprecedensową czyli  wszcząć alarm.    "Afera hazardowa" się rozrasta i nie wiem czy nie okaże się największą  aferą III RP, a to dlatego, że o wyraźniej niż afera Rywina pokazuje  degrengoladę naszego życia publicznego. Nie wierzę, że tych  obrażających inteligencję krętactw nie widzą politycy PO i prorządowi dziennikarze, że nie zadają sobie pytań o to dlaczego Platforma uznała,  że jej się to bardziej opłaca niż wyrzucenie z partii jedynych dwóch  winnych (a i to winnych tylko trochę). Jeśli wciąga się kolejne osoby w  preparowanie alibi dla premiera, jeśli rozprawę z CBA przeprowadza się  nawet bez udawania, że chodzi o coś więcej niż zemstę, jeśli otwarcie  wzywa się do wojny z opozycją, to przecież nie dlatego, że Chlebowski nieelegancko rozmawiał, a Drzewiecki ma niefajnego kolegę. Sądząc po  zastosowanym przez Tuska uderzeniu wyprzedzającym, cios jakiego się  sam spodziewa musi być przepotężny. 