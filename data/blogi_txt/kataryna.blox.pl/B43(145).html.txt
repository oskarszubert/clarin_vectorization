Dukaczewski zamiast się awanturować powinien raz-dwa składać dymisję, bo gdyby to co Trybuna pisze było prawdą to właśnie Dukaczewski ponosi odpowiedzialność za to co się stało. Nie IPN, bo nie złamał prawa, i nie Wildstein bo niby skąd miał wiedzieć, że na jawnej liście są supertajni agenci? Jedynym, który wiedział, i który ma psi obowiązek strzec swoich agentów jak źrenicy oka jest właśnie Dukaczewski. Dukaczewski strzelił sobie samobója, bo wyjdzie albo na partacza, albo na krętacza i powinien wylecieć. Ale nie wyleci bo premier ma do niego dziwną słabość, wybaczył mu nawet grzebanie w jego własnej teczce i granie poesbeckimi hakami (sprawa Tarnawskiego). Dukaczewski i jego chłopcy są nietykalni. Tak samo jak Barcikowski, którego premier nie ma odwagi ruszyć choć zapowiadał to na początku premierowania a od tamtego czasu Barcikowski dorobił się pięciu zawiadomień do prokuratury ale premierowi to nie wadzi. Dukaczewski musi mieć pokaźną kolekcję haków i politycy się go boją, bać się chyba powinien także Wildstein bo sądząc po reakcji naruszył interesy potężnego i bezwzględnego środowiska. 