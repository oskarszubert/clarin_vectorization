Jarosław Kaczyński: Jeśli Trybunał Konstytucyjny zaneguje ustawę lustracyjną będzie następna ustawa. Wtedy będę zdania, że powinna ona dążyć do totalnego otwarcia archiwów Instytutu Pamięci Narodowej.Czyżby miało się okazać, że niezmordowany zjednoczony front antylustracyjny wielomiesięczną walką z oświadczeniami lustracyjnymi zafunduje nam lustrację totalną? Osobiście nie jestem co prawda zainteresowana teczkami prywatnych osób i zawsze uważałam, że jeśli ktoś się nie pcha do zawodów zaufania publicznego to nie ma żadnego powodu, żeby upubliczniać to co na jego temat zgromadziła bezpieka, lustracja ograniczona wyłącznie do osób publicznych plus ujawnienie nazwisk agentów w zupełności mi wystarczała ale skoro się antylustratorzy uparli zawalczyć o pełne otwarcie archiwów IPN to niech im będzie, ja tam płakać nie będę. PO od dawna deklaruje, że jest za, SLD też się niedawno nawróciło na pełną jawność, jeśli i PiS odpuści sobie łagodzenie lustracji to będziemy mieli pełne otwarcie archiwów. Gazeta Wyborcza jest konsekwentna w swoich działaniach na rzecz lustracji, najpierw powildsteinową kampanią antylustracyjną rozkręciła - choć niechcący - koniunkturę na teczki, teraz lansując coraz bardziej wymykający się spod kontroli bunt antylustracyjny z mozołem pracuje na rzecz pełnej jawności esbeckich archiwów. Jeśli taki będzie efekt tej awantury to nie mam pretensji, tylko czy jej inicjatorzy będą z siebie zadowoleni? Udało im się zintegrować wokół idei pełnej jawności esbeckich teczek PO, PiS i SLD, to jest naprawdę nie lada wyczyn. Na mocy obecnej ustawy Ewa Milewicz, inicjatorka akcji godnościowej, musi tylko złożyć oświadczenie lustracyjne a jej teczka pozostaje zamknięta, przy nowej ustawie nikt jej nie będzie o żadne oświadczenie prosił, za to każdy będzie mógł w jej teczce grzebać do woli. Pani Milewicz zapewne nie ma się czego wstydzić ale nie jestem pewna czy wszystkim uczestnikom antylustracyjnego buntu takie rozwiązanie jest na rękę. Na pewno nie jest na rękę tysiącom osób niepublicznych, których teczki zostaną teraz upublicznione, ale przecież w walce z lustracją nigdy nie chodziło o mitycznego "ślusarza z Pafawagu" (dla tych co nie pamiętają, gdy po "liście Wildsteina" rozpoczęła się wielka kampania antylustracyjna głównym argumentem przeciwników lustracji było to, że dotknie ona właśnie przysłowiowego "ślusarza z Pafawagu", a także "emeryta z Huty Częstochowa" i "kolejarza z Koluszek"). Jeśli akcja antylustracyjna zapoczątkowana przez Ewę Milewicz skończy się powszechnym dostępem do archiwów IPN to pani Milewicz nakrywa Wildsteina czapką.Chyba zaczynam trzymać kciuki za utrącenie lustracji w Trybunale. 