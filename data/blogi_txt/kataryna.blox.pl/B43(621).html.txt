Piotr Stasiński: Jak  łatwo się domyślić, jeżeli ktoś czytuje "Gazetę Wyborczą" to wie, że my  nie jesteśmy drukarką CBA i nie będziemy stamtąd pobierać materiałów.  Bo żeby je dostać, to muszą być one wręczone.  Gazeta Wyborcza: Przed  odwołaniem z szefa CBA Mariusza Kamińskiego skasowana została baza  danych GPS rejestrującą poruszanie się floty aut Biura - dowiedziała się "Gazeta". Czy celowo, by utrudnić śledztwo o przeciek z CBA stenogramów w sprawie hazardowej? (...) Najpierw CBA przez swojego  rzecznika Jacka Dobrzyńskiego informowało: - Badamy, czy utrata danych  wynikała z bałaganu, czy z ignorancji. Ale w środę rzecznik potwierdził  nam fakt skasowania nośników, na których je zapisano. I dodał: - W  związku z utratą pewnych danych prowadzone jest postępowanie  dyscyplinarne wobec byłego zastępcy szefa CBA Macieja Wąsika.  Rejestratory GPS zainstalowane zostały we flocie samochodowej CBA późną  wiosną 2008 r. Według naszych informacji zniknęła cała elektroniczna baza. Mogła zostać celowo skasowana. Czy dlatego, że na podstawie  danych z GPS zestawionych z informacją o użytkownikach aut można byłoby  odwzorować, kto, kiedy z szefostwa CBA przyjechał np. na Nowogrodzką,  do centrali PiS? Co ważne, ta baza mogła także pomóc w wyjaśnieniu  śledztwa dotyczącego przecieku z CBA do "Rzeczpospolitej" w związku z aferą hazardową. (...) Gdyby w analizie kryminalnej porównać ruch  pewnych aut CBA, dane z billingów i ze stacji bazowych telefonii  komórkowej można by dojść do ciekawych wniosków. Ze wszystkich bardzo ciekawych rzeczy, które wczoraj i dzisiaj padły przed komisją śledczą, chciałabym zwrócić uwagę na wątek nie mający żadnego znaczenia dla afery hazardowej, ale bardzo pomocny w ocenie wiarygodności kluczowych postaci, oraz tych, za pośrednictwem  których aferę poznajemy. Poruszony w obszernie zacytowanym artykule  Gazety Wyborczej wątek rzekomo wykasowanych danych GPS, na podstawie których można byłoby ustalić ile razy (dziennie, rzecz jasna), samochody CBA kursowały między siedzibą PiSu a redakcją Rzepy, były wczoraj także przedmiotem pytań któregoś z  platformianych śledczych. Kamiński odpowiadał obszernie i konkretnie, więc jego zeznania będzie bardzo łatwo  zweryfikować, i sprawdzić czy pod przysięgą skłamał Kamiński, czy też  nowe kierownictwo CBA wykorzystuje dziennikarza do nagłaśniania  insynuacji pod adresem poprzednika. A to z kolei dużo nam powie o misji  i standardach nowego kierownictwa CBA.   Co więc zeznał Kamiński pytany o rzekomo skasowane dane GPS? Według  niego, operator systemu GPS zgłaszał, że zawieszanie się systemu może  być spowodowane zbyt dużą ilością danych, w związku z tym postanowiono  co jakiś czas kasować dane archiwalne, jako niepotrzebne (system został zainstalowany nie do śledzenia tras funkcjonariuszy, ale na wypadek  kradzieży po tym jak ukradziono im dwa auta). Od jakiegoś czasu stare  dane są więc regularnie kasowane, ale akurat te z lipca, sierpnia i  września, czyli z czasów afery hazardowej skasowane nie zostały i nadal  są w CBA. Tak wczoraj zeznał Kamiński. I jest to bardzo łatwe do  sprawdzenia, co niewątpliwie dziennikarze Gazety już robią, nie wierzę,  że pozwolą sobie na taką plamę na dziennikarskim honorze. Jeśli bowiem  okaże się, że za pomocą Gazety można czytelnikowi wcisnąć wszystko, to  kto tu jest drukarką CBA?    Albo Kamiński minął się z prawdą, albo obecne szefostwo CBA rękami dziennikarza Gazety próbuje go niszczyć kłamstwami. Nie jest to być  może najważniejszy wątek w aferze hazardowej, ale osobiście chciałabym  wiedzieć na co stać najważniejszych aktorów tego żałosnego spektaklu.  Wyjaśnienie "afery zniszczonych GPSów" pozwoli ocenić apolityczność i  uczciwość Wojtunika, oraz bezstronność i warsztat dziennikarza. Obawiam  się jednak, że po wczorajszym przesłuchaniu temat już nigdy nie wróci,  tak jak nie wróciły inne wrzucane do mediów afery Kamińskiego. Swoją funkcję spełnił, można szukać kolejnej sensacji. Przydałoby się coś  naprawdę mocnego, bo wczorajsze zeznania Kamińskiego, a zwłaszcza  dzisiejsze Cichockiego, trudno będzie przykryć byle czym.   Ale o samych przesłuchaniach innym razem, nie ma jeszcze stenogramów, a  śledziłam wybiórczo i nie chcę polegać tylko na pamięci. A naprawdę się  działo. 