Na oficjalnej stronie Radosława Sikorskiego znalazłam tłumaczenie poświęconego Sikorskiemu artykułu "Zjawisko imieniem Sikorski", opublikowanego w czeskim tygodniku "Respekt". Jako że minister jest jednym z największych orędowników ACTA, a jego podwładna dzisiaj w nocy podpisała kontrowersyjną umowę, zainteresowała mnie formalna strona opublikowania przez Radka Sikorskiego tłumaczenia artykułu z czeskiej gazety. Nie jest przecież tak, że bohater artykułu, tylko z racji tego, że jest tym bohaterem, może artykułem swobodnie rozporządzać. Art. 25 prawa autorskiego stanowi wprawdzie, że wolno rozpowszechniać w mediach już opublikowane artykuły o tematyce politycznej, ale mówi też wyraźnie, że twórcy przysługuje wtedy prawo do wynagrodzenia. Sikorski więc powinien zapłacić Szimeczce (lub organizacji zbiorowego zarządzania prawami autorskimi) za opublikowanie na swojej stronie jego artykułu. Myślicie, że zapłacił? Bo ja mam wątpliwości czy Szimeczka w ogóle wie, że został opublikowany po polsku, ale może nie doceniam "zjawiska imieniem Sikorski", może ten wróg piractwa dopełnił wszystkich formalności. Skoro już podpisaliśmy to nieszczęsne ACTA, umowę, która podobno absolutnie niczego w polskim prawie nie zmienia, ale jakimś cudem niczego nie zmieniając pomoże skutecznie zwalczyć piractwo i kto wie co jeszcze, może warto zrobić kompleksowy przegląd stron internetowych polityków, którzy nas nią uszczęśliwili. Ciekawe jak by wyglądały te strony, i blog Kasi Tusk, gdyby trzeba było je przerobić tak, żeby absolutnie niczego nie naruszały. Ostałaby się jakaś? "Zjawisko imieniem Sikorski" Jarosław Lipszyc: ACTA odbiera nadzieję na zmiany 