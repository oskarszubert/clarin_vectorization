Początkowo nie zamierzałam pisać o przepychance Olbrychskiego i Wildsteina w programie Lisa, bo zbyt żenujące ale dziennikarze zachowali się w tej sprawie tak beznadziejnie, że nie mogę sobie odmówić. Według dzisiejszej Rzepy w przerwie nagrania Chojecki zadzwonił do Lisa i poprosił o wycięcie instynuacji Olbrychskiego, jako nieprawdziwych. Psim obowiązkiem Lisa wobec widza było przynajmniej poinformowanie go o telefonie Chojeckiego. Niestety, Lis woli być Jerrym Springerem niż dziennikarzem. Przykre. Lis to jednak nic w porównaniu z tym co zrobiła z tym "newsem" Gazeta, która takiego kąska nie mogła odpuścić. Najpierw Wroński opublikował wszystkie pomówienia Olbrychskiego w notce "W telewizji pokazali" (anonsowanej na "jedynce" jako "Olbrychski kontra Wildstein"). Wszystko oczywiście bez komentarza, choć jeden telefon do Chojeckiego wystarczyłby do zweryfikowania pomówień Olbrychskiego - tak powinna się zachować przyzwoita gazeta. Następnego dnia ten sam Wroński (nie wiem skąd Gazeta bierze takich gości, Wroński manipuluje tak nieudolnie, że aż żałość bierze) zreferował oświadczenie Chojeckiego w tekście pod tytułem "Sporu Olbrychski - Wildstein cd. Kto na kogo donosił", tytuł ma się do treści jak pięść do nosa bo z tekstu wynika, że żadnego sporu nie ma, Wildstein nie donosił, nie donosił też nikt inny ale widać Gazeta nawet jak treść nie pasuje do koncepcji, stara się przynajmniej tytułem stworzyć wrażenie, że są tu jakieś wątpliwości i konflikt między lubianym aktorem a oszołomem Wildsteinem nie jest wcale rozstrzygnięty. A całą awanturę podsumował dzisiaj Pacewicz, pisząc o Wildsteinie "Tak zapalczywy, że polemistom grozi procesami". Polemistom! 