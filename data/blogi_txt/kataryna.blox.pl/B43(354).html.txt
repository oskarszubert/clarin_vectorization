"Proszę pana, jakby panu powiedzieć, no, życie moje składa się z samych pechów" - żali się Siemiątkowski Giertychowi i trudno się nie zgodzić bo czytając o dziwnych przypadkach i zbiegach okoliczności jakie rządzą życiem byłego szefa wywiadu, można się tylko dziwić, że chłopina się jeszcze jakoś w tym odnajduje. Ale pecha ma faktycznie nieziemskiego, przyszedł świetnie przygotowany, odczytał napisane zgodnie z wszelkimi regułami sztuki wystąpienie wstępne, przybrał ugrzecznioną pozę, coś na kształt krzyżówki Dubaniowskiego ("prześwietny panie pośle") z Czarzastym ("dziękuję za to pytanie, na które odpowiem z największą przyjemnością") i ze swadą odpowiadał na pytania, dopóki nie dorwał go Macierewicz zabójczą serią niewinnych z pozoru pytań zaczynających się od "Czy ja dobrze rozumiem, że pan dzisiaj przyniósł tutaj na posiedzenie komisji notatki pochodzące z rozmowy...", a kończących niemiłą dla pana Zbyszka konkluzją, że złamał co tylko było do złamania w kwestii tajemnicy państwowej. Nie wiem jak się z tego wyłga, no i z tego do czego sam się wcześniej przyznał - kłamania przed sejmową komisją służb specjalnych. Przefajnował i będzie miał kłopoty, zapiski miały uwiarygodnić podważoną przez Kulczyka prawdziwość notatki, a pogrążyły autora. Ale nie on jeden ma kłopoty, czarne chmury gęstnieją nad głową doktora Caravaggio bo Siemiątkowski podważył chyba wszystko co w tej sprawie publicznie (np. w wywiadzie dla Moniki Olejnik i w Salonie Politycznym Trójki) powiedział Kulczyk, relacje Kulczyka i Siemiątkowskiego na temat ich powiedeńskiej rozmowy zgadzają się chyba tylko co do daty i miejsca. Jeśli wierzyć Siemiątkowskiemu, Kulczyk powiedział mu całkiem co innego niż nam na temat tego co wiedział o rozmówcy przed spotkaniem, kto umawiał to spotkanie, ile ich było, kto uczestniczył itp. itd. Ma się teraz z czego Kulczyk tłumaczyć. Nie sprawdziła się taktyka przeczekania, trzeba było dać się znaleźć w pierwszym terminie i zeznawać przed Siemiątkowskim bo teraz pozostaje tylko dementowanie słów Siemiątkowskiego, a to zawsze źle wygląda, zwłaszcza jak się nie ma ani dowodów, ani świadków. Oczywiście nie ma powodu, żeby Siemiątkowskiemu wierzyć bo jego wersja też jest nieprzekonująca. Wrócę tu do tego o czym pisałam już wcześniej, relacjonując reakcję Kulczyka na informację Ałganowa o łapówce dla Kaczmarka Siemiątkowski zeznaje: "I potem już mam oczywiscie relację pana Kulczyka, reakcję taką rzuconą - jak rozumiem - na marginesie, typu "postawiliście na złego konia, daliście nie temu, komu trzeba ale możemy wrócić do rozmowy". Jaki idiota informując szefa wywiadu o łapówce jaką rzekomo wziął ktoś inny przyznaje się "powiedziałem, że dali nie temu komu trzeba [znaczy, jest jakiś inny komu trzeba było dać] i zadeklarowałem, że możemy wrócić do tej rozmowy"? Nawet gdyby tak faktycznie powiedział, czy przyznawałby się do tego Siemiątkowskiemu, wiedząc jak dwuznacznie może to zostać odebrane? Siemiątkowski nie jest wiarygodny, jak cała reszta w tej sprawie, ale to, że swoimi zeznaniami tak utrudnił zadanie Kulczykowi zapowiada duże emocje bo widać, że oprócz konfliktu UOP-prokuratura, mamy konflikt Siemiątkowski-Kulczyk a to dobrze wróży na przyszłość - haki i kwity pójdą w ruch i może się czegoś dowiemy. Całe przesłuchanie to jakiś żart, Siemiątkowski wciska takie bzdury, że nawet oburzać się trudno bo jest tak bardziej śmiesznie (np. słynna teoria przypadków - I dlatego chcę państwu powiedzieć, że jeśli to się tak układa w logiczną całość, to tylko jest pozornie" czy obszerne wyjaśnianie, że żadnych nacisków na prokuraturę nie było, zgrabnie spuentowane historyjką z amerykańskich filmów mającą usprawiedliwić te niebyłe nienaciski) ale kilka ciekawych wątków się pojawiło, czekam niecierpliwie na przecieki z posiedzenia niejawnego. Może się wreszcie wyjaśni co jest z tym J S, że - według Siemiątkowskiego - 40% dostaw to o 40% za dużo, że przy tej całej swojej wiedzy o nich nasze służby nie mogły nic, absolutnie nic zrobić, żeby powstrzymać J S, i wreszcie, dlaczego skoro - jak chcą nasze służby specjalne - J S to firma założona przez rosyjskie służby specjalne sam Putin tak bardzo nalegał, żeby ją wykosić. 