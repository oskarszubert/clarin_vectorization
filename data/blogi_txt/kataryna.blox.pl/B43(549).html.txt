Nie miałam niestety okazji śledzić  dzisiejszego przesłuchania Kapicy, załapałam się tylko na pytania  Sekuły i początek Arłukowicza, to co się działo znam więc bardzo  pobieżnie, muszę czekać na stenogramy. W krótkim fragmencie, który  udało mi się jeszcze złapać była mowa o notatce ze spotkania z  Chlebowskim 27 sierpnia 2009. Losy notatki są bardzo dziwne, Kapica tłumaczy, że 27 sierpnia,  a więc wtedy gdy jeszcze nikt nie miał  powodu sądzić, że sprawa trafi do prokuratury i będzie jakaś komisja  śledcza, on "z roztropności urzędniczej" sporządził notatkę właśnie z  myślą o przyszłym postępowaniu prokuratorskim i komisji śledczej. Ale  już tej urzędniczej roztropności mu zabrakło, kiedy trzeba było zadbać  o jakiekolwiek potwierdzenie daty sporządzenia i przekazania notatki,  nie ma na niej żadnej dekretacji, żadnej pieczątki. Nic dziwnego, że  się rodzą pytania kiedy i po co naprawdę powstała ta notatka, i  dlaczego została wrzucona opinii publicznej i komisji właśnie na  początku pierwszego dnia przesłuchań Kapicy, a nie choćby razem z  innymi przekazanymi komisji materiałami z Ministerstwa Finansów.  Tłumaczenia Kapicy, że wcześniej jej nie przysłał, bo nie uważał, że ma związek z procesem legislacyjnym nie kupuję, bo jest nie tylko absurdalne, zważywszy na jej merytoryczną zawartość związaną z procesem  legislacyjnym i pracami komisji tak, że już bardziej nie można, jest  także sprzeczne z tym co powiedział sam Kapica o celu utworzenia tej  notatki. Podobno przecież napisał ją właśnie z myślą o przyszłej  komisji śledczej. Mam pewną hipotezę na temat funkcji tej notatki, ale  za mało wiem o dzisiejszym przesłuchaniu, i za późna pora, żeby ją  wrzucać. W oczekiwaniu na pełne stenogramy z przesłuchania, tylko jeden wątek,  który mnie intryguje. A mianowicie całkowite wyłączenie Rostowskiego -  w końcu Ministra Finansów - z procesu decyzyjnego w sprawie ustawy  hazardowej. Zdaje się, że Rostowski nie tylko nie miał na ten temat nic  do powiedzenia, ale nawet nie był o niczym informowany, a wszystkie  decyzje zapadały poza nim. Dzisiaj mieliśmy trzeci tego przykład, można więc chyba mówić o celowym odcięciu ministra od kluczowych informacji.  Albo ktoś tu bardzo kręci. A może i jedno, i drugie.  30 czerwca Drzewiecki wycofuje się z dopłat, Kapica nic nie mówi Rostowskiemu  Jacek Kapica: Pan  Minister Rostowski zapytał dlaczego jego nie zapoznałem z tym  stanowiskiem [o odstąpieniu od dopłat] MSiT? Wyjaśniłem, że Pan  Minister był zaangażowany w prace i debatę nad nowelizacją ustawy  budżetowej na 2009 rok i miałem ograniczony dostęp do Pana Ministra.  30 lipca Tusk decyduje o pisaniu nowej ustawy, nikt nic nie mówi Rostowskiemu  Michał Boni: 30  lipca 2009 r.odbyło się spotkanie poświęcone pracom nad budżetem na rok  2010, w którym to spotkaniu wzięli udział pan premier Donald Tusk, pani wiceminister finansów Elżbieta Suchocka-Roguska oraz minister szef  komitetu stałego Michał Boni. Dyskusja dotyczyła konkretnych prac nad  budżetem, ale również wniosku, jaki zgłosił pan premier Donald Tusk,  aby w trybie pilnym wobec przedłużającej się pracy nad ustawą o grach i  zakładach wzajemnych podjąć działania, by przygotować szybko nową ustawę. 3 sierpnia Boni łapie Kapicę na urlopie i każe mu pisać ustawę, Rostowskiemu znowu się nie mówi  Gazeta Wyborcza: W  trakcie przesłuchań wyszło na jaw, że o zadaniu dla Kapicy nie wiedział jego szef, minister finansów Jacek Rostowski. Gdy śledczy zdziwili się,  że przełożony Kapicy nic o tym nie wiedział, wiceminister tak to  wytłumaczył: - Do ministra finansów dzwonię w sytuacjach kryzysowych. O  tym go nie informowałem. Tym bardziej, że dostałem to na urlopie i  traktowałem jako zadanie domowe - stwierdził Kapica. Zdaniem Kapicy,  min. Rostowski dowiedział się o tym, że ten pracuje nad nową ustawą, 26 sierpnia na spotkaniu u premiera. Jednak w notatce sporządzonej przez  Kapicę po tym spotkaniu nie ma słowa o założeniach do nowej ustawy.    Między 3 sierpnia, kiedy Boni telefonicznie łapał na urlopie Kapicę, a  26 sierpnia kiedy Rostowski niejako przy okazji dowiedział się, że  Kapica pisze już całkiem nową ustawę, a ta procedowana od dwóch lat  jest już dawno w koszu, odbyły się też 4 posiedzenia rządu, na żadnym z  nich ani Tusk, ani Boni nie znaleźli chwili, żeby choćby wspomnieć Rostowskiemu o poleceniu wydanym jego podwładnemu? Niebywałe. Minister Finansów dowiadywał się ostatni o tym co się dzało wokół tak  podobno ważnej dla budżetu ustawy i najwyraźniej nie miał w niej nic do  powiedzienia. Kto wie, czy nie żyłby w nieświadomości dłużej, gdyby nie  sprowokowane przez Kamińskiego spotkanie  Tuska z Kapicą. Aż dziw, że  akurat na to spotkanie go zaprosili. Z notatki Kapicy wynika zresztą,  że jeszcze na samym spotkaniu Rostowski był utrzymywany w  nieświadomości co do rewolucji jaką w ustawie szykowali bez jego wiedzy  Tusk i Boni, wykorzystując do tego jego własnego podwładnego.    Żeby już całkiem namącić, dawno temu, kiedy nabrałam wątpliwości co do  tego kiedy Kapica dostał polecenie pisania nowej ustawy, i czy na pewno  na tym spotkaniu, zapytałam o to w Ministerstwie Finansów. Oto moje  trzy pytania i odpowiedzi Witolda Lisickiego, Rzecznika Prasowego  Ministerstwa Finansów. Zwracam się z uprzejmą prośbą o  informację publiczną dotyczącą następującego fragmentu notatki  służbowej Pana Jacka Cichockiego ze spotkania służbowego Wiceministra  Jacka Kapicy z Prezesem Rady Ministrów Donaldem Tuskiem zamieszczonej  na stronie Kancelarii Prezesa Rady Ministrów.   "Po spotkaniu [premier] poleca JK  [Jackowi Kapicy] przygotowanie projektu nowych założeń zmian do ustawy,  które będą obejmowały pełną fiskalizację wszystkich rodzajów gier  hazardowych oraz zwiększą obciążenia podatkowe, tak aby państwo  uzyskało znaczące dochody z tej branży, większe niż przewidywane  wcześniej dopłaty. Prosi również by JK wykonał swoją pracę maksymalnie  szybko"  Ze względu na to, że w zamieszczonej  na stronie Kancelarii Prezesa Rady Ministrów notatce służbowej  Wiceministra Jacka Kapicy ze spotkania z Premierem Donaldem Tuskiem nie  ma wzmianki o takim poleceniu, zwracam się z uprzejmą prośbą o  udzielenie następującej informacji publicznej:  Kataryna: Czy  polecenie zostało przez Premiera zadane w trakcie spotkania, a jeśli  tak to dlaczego nie zostało uwzględnione w notatce służbowej Pana Jacka  Kapicy z dnia 14 września?  Ministerstwo Finansów: Polecenie przygotowania projektu nowych założeń zmian do ustawy o grach  i zakładach wzajemnych zostało przekazane wiceministrowi finansów  Jackowi Kapicy po zakończeniu spotkania z Premierem Donaldem Tuskiem w  obecności Ministra Finansów Jacka Rostowskiego. Nie zostało to  uwzględnione w notatce służbowej ministra Jacka Kapicy z 14 września,  ponieważ notatka dotyczy wyłącznie spotkania.  Kataryna: Czy polecenie Premiera zostało w jakikolwiek sposób udokumentowane (korespondencja mailowa, notatka służbowa, itp)?  Ministerstwo Finansów: Polecenie zostało przekazane wiceministrowi Jackowi Kapicy wyłącznie w formie ustnej.   Kataryna: Czy po 26 sierpnia podjęte zostały jakiekolwiek prace mające na celu realizację polecenia Premiera, jeśli tak to jakie?   Ministerstwo Finansów: Minister Jacek Kapica podjął prace nad przygotowaniem założeń i nowego  projektu ustawy o grach i zakładach wzajemnych, niezwłocznie po  otrzymaniu polecenia.   Składa się to Wam w jakąś całość, bo mi nie bardzo? Nic tu do siebie  nie pasuje. Mijają kolejne miesiące, i nadal nie ma żadnego dowodu na  to, że nowa ustawa w ogóle była przygotowywana przed wybuchem afery hazardowej. W jednym z wcześniejszych wpisów zestawiłam różne wypowiedzi kolejnych ważnych polityków i urzędników świadczące o tym,  że nikt o nowej ustawie nie wiedział aż do sejmowego wystąpienia  ministra Boniego, w którym mimochodem wspomniał o tym, że pisze się coś  całkiem nowego. Czekam na pierwszy opatrzony wiarygodną datą dowód na  jakikolwiek ruch w ustawie przed medialnym odpaleniem "afery  Chlebowskiego". Na razie nic takiego nie ma. Czy naprawdę da się przez  dwa miesiące pisać ustawę, podejmować ważne decyzje, i nie zostawić po  tym śladu na piśmie? To jest chyba jeden z najbardziej rozwojowych wątków. Trzymanie tej ustawy w tajemnicy już nie przed opinią publiczną  czy lobbystami, ale przed własnym ministrem finansów i szefem klubu  parlamentarnego jest bardzo dziwne. Tak dziwne, że dużo bardziej  racjonalne wydaje się wytłumaczenie, że obecna narracja to jakaś ściema. Zobaczymy czy wersje Tuska, Rostowskiego i Boniego "zepną" się z wersją  Kapicy. 