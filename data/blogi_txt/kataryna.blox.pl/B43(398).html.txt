Jeśli ktoś czytał mój poprzedni wpis  w jego pierwszej lub drugiej wersji, miał okazję przeczytać to, co  potem usunęłam, uznając trop za błędny. Wrócę jednak do niego bo trochę  mnie męczy. Chodzi o nieszczęsną notatkę Kapicy ze spotkania z Chlebowskim. Dwie rzeczy mi trochę nie pasują.  Jacek Kapica: Notatkę  do kalendarium, po spotkaniu z panem premierem sporządzałem po powrocie  do Ministerstwa Finansów po godz. 13. Sporządzałem ją po południu,  pewnie poprawiałem wieczorem i następnego dnia rano przekazałem ją do  kancelarii premiera, wiedząc, że tego dnia jestem zaangażowany w  Sejmie, ponieważ jest głosowanie poprawek Senatu do ustawy o Służbie Celnej.Spotkanie z panem przewodniczącym Chlebowskim odbyło się po tym głosowaniu, po godz. 14.   Na stronie sejmowej jest informacja o głosowaniach nad ustawą o Służbie  Celnej w dniu 27 sierpnia. Odbyły się wieczorem, między 20:35 a 20:42.  Jacek Kapica był w Sejmie także poprzedniego dnia, kiedy poprawki Senatu do ustawy o Służbie Celnej rozpatrywała komisja Chlebowskiego, a  Kapica wziął udział w jej posiedzeniu. Gdyby się wtedy spotkali,  godzina mogłaby się zgadzać. Ale nie zgadzałby się dzień. Na pewno jest  jakieś proste wytłumaczenie, ale jak się szybko nie znajdzie, ciekawość  mnie zeżre.  Jacek Kapica (notatka): W  dniu dzisiejszym przed godziną 14, po rozpatrzeniu przez Sejm uwag  Senatu do projektu ustawy o Służbie Celnej, zaprosił mnie do swojego  gabinetu przewodniczący Zbigniew Chlebowski...  Jacek Kapica (zeznania): Wracając do ministerstwa, udałem się do ministra  Rostowskiego, złożyłem tą informację o tym spotkaniu, jednocześnie  mówiąc mu, że sporządzę notatkę i przekażę mu. W związku z tym sporządziłem tą notatkę i w kopercie przekazałem panu ministrowi Rostowskiemu.   Jeśli wierzyć zrzutowi z ekranu komputera Jacka Kapicy, notatkę zaczął  pisać już o 14:13, a to znaczy, że między "przed godziną 14" a godziną  14:13, w nie więcej niż trzy kwadranse, zdążył:   - wymienić z Chlebowskim kurtuazyjne uwagi na temat ustawy o Służbie Celnej,  - wysłuchać tłumaczeń Chlebowskiego  z jego zainteresowania ustawą hazardową  - wdać się z nim w dyskusję, opowiadając o swoich wrażeniach z ich spotkań,   - porozmawiać z nim o perspektywie zmian ustawy o podatku akcyzowym,  - dojechać do ministerstwa,  - znaleźć Rostowskiego, który najwyraźniej nie był zajęty i mógł go od razu przyjąć,  - zrelacjonować Rostowskiemu rozmowę z Chlebowskim,  - wrócić do siebie i zabrać się do pisania notatki.   Imponujące tempo. Spotkanie z Chlebowskim musiało być dla Kapicy dużym  przeżyciem, skoro niezwłocznie udał się do swojego szefa poinformować  go o nim, a po powrocie do siebie notatka z niego była pierwszą rzeczą  za jaką się zabrał, choć tego samego dnia odbywało się posiedzenie  kierownictwa ministerstwa, na którym - jak rozumiem - był obecny. Tym bardziej dziwne, że notatkę, którą 27 sierpnia potraktował tak priorytetowo, uznał potem za nieciekawą dla komisji śledczej. I jeszcze  dziwniejsze, że premier nie dostał tej notatki, choć Kapica  Rostowskiego prosił o przekazanie mu, a Rostowski podczas spotkania z  premierem miał ją przy sobie.    Notatka Kapicy okaże się pewnie nieistotnym wątkiem ale coś mi tu nie pasuje, począwszy od tego, że pytany o spotkanie z Chlebowskim Kapica  od razu wyjął i odczytał notatkę z niego, zamiast w naturalny sposób  najpierw próbować zrelacjonować je z pamięci. Wassermann twierdzi, że  druga notatka (ta niedawno ujawniona) jakby "czyści" Chlebowskiego. Nie  mam na ten temat zdania, bo za dużo tu niuansów, ale daty i kolejność  wytworzenia tych notatek powinny zostać jednoznacznie ustalone. 