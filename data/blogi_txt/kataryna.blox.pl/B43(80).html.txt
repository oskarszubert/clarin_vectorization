Notatka służbowa Jacka Kapicy ze spotkania z premierem 26 sierpnia   Przewodniczący Z. Chlebowski wskazywał  na możliwość dodatkowych dochodów do budżetu poprzez wzrost podatku od automatów o niskich wygranych zamiast wprowadzenia dopłat. Wyjaśniałem Przewodniczącemu, że, po pierwsze, dopłaty zostały wprowadzone do projektu na wniosek Ministra Sportu i Turystyki uzasadniane potrzebami inwestycyjnymi związanymi z EURO2012. Po drugie,  wyjaśniałem, że z podwyżki podatku nie osiągnie się dochodów  porównywalnych z wprowadzeniem opłat. Jednocześnie zajmowałem  stanowisko, że Ministerstwo Finansów nie odstąpi od opłat z własnej  inicjatywy, skoro zostały wprowadzone na wniosek MSiT, ponieważ  w takim przypadku doszłoby do sytuacji, że MSiT wystąpiłoby z wnioskiem  do budżetu o sfinansowanie planowanych inwestycji. Premier D. Tusk zapytał, czy wiedziałem, że Ministerstwo Sportu i  Turystyki jest skłonne do zrezygnowania z dopłat do gier? Stwierdziłem, że chyba taką sugestię skierował do mnie Przewodniczący Z. Chlebowski w kwietniu bądź maju br.   Notatka służbowa Jacka Cichockiego z kalendarium prac premiera nad ustawą  19 sierpnia. Premier spotyka się z ministrem sportu i turystyki Mirosławem Drzewieckim, prosząc o wyjaśnienie zmiany stanowiska w sprawie dopłat w  trakcie pracy nad ustawą. 26 sierpnia.  Premier spotyka się z ministrem finansów Jackiem Rostowskim (JR) oraz wiceministrem Jackiem Kapicą (JK) oraz wysłuchuje informacji o dotychczasowym przebiegu prac nad ustawą. Po spotkaniu poleca JK przygotowanie projektu nowych założeń zmian do ustawy,  które będą obejmowały pełną fiskalizację  wszystkich rodzajów gier hazardowych oraz zwiększą obciążenia podatkowe, tak aby państwo uzyskało znaczące dochody z tej branży, większe niż przewidywane wcześniej dopłaty. Prosi również by JK wykonał swoją pracę maksymalnie szybko.     Minister Drzewiecki trzyma się wersji, że nigdy nie było intencji  usunięcia z ustawy zapisu o dopłatach, urzędnicy się po prostu pomylili  a on nie przeczytał co podpisuje. Sądząc po gorliwości z jaką Donald  Tusk ręczył przed chwilą za uczciwość Drzewieckiego, on sam udaje, że  mu uwierzył. I chce, żebyśmy w to, że on mu wierzy, uwierzyli. Ale tak  naiwny ciemny lud chyba nie jest, notatki nie pozostawiają wątpliwości,  że Donald Tusk nie może Drzewieckiemu wierzyć. Na podstawie notatek  Coichockiego i Kapicy można zrekonstruować losy dopłat, a scenariusz  jaki się wyłania jest niekorzystny nie tylko dla Chlebowskiego i  Drzewieckiego, ale także dla samego Tuska. Bo oto mamy taki ciąg  zdarzeń:  Początek 2008 roku. Minister Sportu postuluje wprowadzenie dopłat do ustawy, wbrew interesom lobby hazardowego.   Maj 2009. Chlebowski lobbuje u  Kapicy za rezygnacją z dopłat, proponując zamiast nich podniesienie  podatków od automatów. Kapica przekonuje, że ta zmiana jest finansowo  niekorzystna i na pewno nie zgłosi jej z własnej inicjatywy  Ministerstwo Finansów, skoro propozycja wyszła od Ministerstwa Sportu.  Chlebowski sugeruje, że Ministerstwo Sportu mogłoby być skłonne  odpuścić dopłaty.  30 czerwca 2009. Minister Sportu wysyła pismo, w którym postuluje rezygnację z dopłat.   7 lipca 2009. Rzecznicka  Ministerstwa Sportu mówi, że ministerstwo całkowicie wycofuje się z  pomysłu dopłat. Rzecznik Ministerstwa Finansów Witold Lisicki pismo Drzewieckiego zrozumiał jako deklarację rezygnacji z dopłat, tak też  wypowiadał się publicznie.  14 sierpnia 2009. Mariusz Kamiński spotyka się z Tuskiem i informuje go o wątpliwościach wokół  prac nad ustawą, prosząc o zabezpieczenie interesów finansowych państwa.  19 sierpnia 2009. Donald Tusk  spotyka się z ministrem Drzewieckim. Sądząc po przebiegu późniejszego  o tydzień spotkania premiera z wiceministrem Kapicą, premier wyszedł  ze spotkania z Drzewieckim przekonany, że ten zrezygnował z dopłat i że  jest to dobra decyzja.  26 sierpnia 2009. Donald Tusk spotyka się z wiceministrem finansów Jackiem Kapicą, pyta go czy wie, że Ministerstwo Sportu jest skłonne zrezygnować z dopłat, a po spotkaniu poleca przygotowanie nowych założeń do ustawy,  które zwiększą obciążenia podatkowe biznesu hazardowego i przyniosą  dochody większe niż przewidywane wcześniej dopłaty. Użycie zwrotu  "przewidywane wcześniej dopłaty" sugeruje, że w nowym projekcie już  tych dopłat nie będzie. Zresztą gdyby ustawa miała pozostać w tym samym kształcie, po co premier miałby w ogóle zlecać przygotowanie nowych  założeń? Przygotowanie nowych założeń to coś znacznie poważniejszego  niż wprowadzenie kosmetycznych zmian. Podsumowując. Nie tylko z  mętnych i niespójnych wyjaśnień Drzewieckiego wynika, że strasznie  kręci usiłując wmówić, że nikt nigdy nie zamierzał usuwać dopłat z  ustawy a całe nieporozumienie to wina urzędnika, który źle odczytał  intencje ministra i dał mu do podpisania pismo, z treścią którego ten się głęboko  nie zgadza. Notatki Jacka Cichockiego i Jacka Kapicy  wskazują, że w proces robienia dobrze lobby hazardowemu był  zaangażowany nie tylko Chlebowski, ale także Drzewiecki, a wszystko  przyklepał Tusk polecając Kapicy na spotkaniu 26 sierpnia przygotowanie  nowych założeń do ustawy. Gdyby wycofanie się z dopłat było tylko  urzędniczą pomyłką, Drzewiecki wyjaśniłby to Tuskowi 19 sierpnia, i  Kapica nie dostałby tydzień później polecenia tworzenia założeń ustawy  od nowa, w zupełnie innym kierunku.   Drzewiecki kręci, w połowie dzisiejszej konferencji zaczęło mi być go  żal a jak Tusk zapowiedział konferencję prasową, byłam pewna, że ogłosi dymisję "Mira". Zamiast tego usłyszałam gorliwe zapewnienia o uczciwości Drzewieckiego, za którego premier osobiście ręczy. Trudno  sobie zatem nie zadać pytania, w imię czego premier osłania kosztem  własnej wiarygodności skompromitowanego ministra. Kogo może za sobą  pociągnąć "Miro", że mu to wszystko uszło płazem? Przecież ta  konferencja to była regularna egzekucja, dziennikarze łapali go na  kolejnych kłamstwach, nawet nasz rozkojarzony premier musiał je  zauważyć. Może jeszcze wierzy, że wszystko uda się przykryć atakiem na Kamińskiego ale tym razem chyba się przeliczy. Drzewiecki idzie w  zaparte bo nie ma wyjścia. Ale dlaczego Tusk idzie razem z nim? 