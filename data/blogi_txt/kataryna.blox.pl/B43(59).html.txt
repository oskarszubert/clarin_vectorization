Za Onetem: "Marek Borowski opowiada się za upublicznieniem zasobów IPN, ale pod pewnymi warunkami. Według lidera SdPl proces ten powinien przebiegać w sposób cywilizowany, a ujawnianie teczek nie powinno krzywdzić ludzi, tylko pokazywać prawdę historyczną. Kandydat na prezydenta powiedział w "Sygnałach Dnia", że skoro dostęp do teczek został częściowo otwarty - dla historyków, dziennikarzy, czy niektórych polityków, to powinien zostać rozszerzony na resztę społeczeństwa. Borowski dodał, że ujawnić przeszłość trzeba przede wszystkim po to, by ludzie, którzy współpracowali ze służbami, nie pełnili ważnych funkcji publicznych. Tych, którzy do nich nie aspirują, nie powinno się krzywdzić"Niesamowite, prawda? Borowski mówi dokładnie to co Kaczyński, który i argumentuje podobnie i warunki podobne stawia przyszłemu otwieraniu archiwów. Najbardziej podoba mi się ostatnie zdanie, kto by rzypuszczał, że z Borowskiego taki dekomunizator i rozliczać. Ta rewolucja w poglądach bardzo mi się podoba, obawiam się jednak, że będzie krótkotrwała i przejdzie mu po wyborach. Borowski po prostu przeczytał wczorajsze sondaże, które pokazują, że 60% Polaków chce odtajnienia archiwów i dostępu do teczek byłych wspłpracowników SB, tak zdecydowanego głosu społeczeństwa Borowski nie może zignorować ("vox populi vox Dei", jak mawia Cimoszewicz, który cyzeluje właśnie swoje przemówienie obwieszczające, że nie może pozostać głuchy na prośby narodu i - surprise, surprise! - będzie kandydował). Wydaje się, że tak jak kilka lat temu, ba!, jeszcze rok temu, wypadało deklarować brak zainteresowania rozliczaniem przeszłości    ("wypierzmy przeszłość, wybierzmy przyszłość"), dzisiaj nawet Borowski przyznaje, że przeszłość trzeba znać, a nawet wyciągać z niej konsekwencje ("...by ludzie, którzy współpracowali ze służbami, nie pełnili ważnych funkcji publicznych"). To chyba najlepszy dowód na to, że coś się jednak w Polsce zmienia. Sondaż Pentora o teczkach 