Dorota Kania "Wprost": W sprawie dotyczącej nielegalnych działań wobec Gudzowatego  pojawia się też wątek innej łapówki. Jeden z wysokich urzędników w  rządzie Leszka Millera przekonuje ostatnio śledczych i dziennikarzy, że  w styczniu 2003 Aleksandrowi Gudzowatemu złożono korupcyjną propozycję.  Doszło do tego podczas spotkania w Kancelarii Prezydenta RP. Tajne służby badają obecnie notatkę, którą sporządzono w tej sprawie. W spotkaniu mieli uczestniczyć m.in. prezydent Aleksander Kwaśniewski, szef jego gabinetu Marek Ungier, ówczesny szef PKN Orlen Zbigniew Wróbel i Aleksander Gudzowaty. Spotkanie miało się odbyć - tak wynika z notatki - wkrótce po tym jak parlament przyjął ustawę dotyczącą biopaliw. "W trakcie tej rozmowy złożono propozycję Aleksandrowi Gudzowatemu, którego firmy inwestowały w biopaliwa: "Ustawa o biopaliwach nie zostanie zawetowana przez prezydenta, jeśli będzie się on nieformalnie opłacał w wysokości 2 gr od litra biopaliwa wyprodukowanego przez firmy A. Gudzowatego prezydentowi Aleksandrowi Kwaśniewskiemu i osobom z nim związanym" - czytamy w notatce. Aleksander Gudzowaty miał odrzucić tę rpopozycję. Efektem tej rozmowy miało być weto prezydenta i utrącenie ustawy - napisał autor notatki. "W Kancelarii Prezydenta pracowałem przez 9 lat i nie mam zielonego pojęcia, czy takie spotkanie tam było, czy go nie było. I czy było przypadkiem, czy nie przypadkiem" - tłumaczy Marek Ungier. Według naszych informacji takie spotkanie rzeczywiście się odbyło, Czy złożono na nim Gudzowatemu korupcyjną propozycję? Szef Bartimpexu nie chce potwierdzić śledczym informacji rozpowszechnianych przez wysokiego urzędnika w rządzie Millera. Ten ostatni twierdzi, że Gudzowaty po prostu się boi.Jaki obiecujący temat! Korupcyjna propozycja składana w imieniu prezydenta lub piętrowa intryga w niego wymierzona. Solidne dziennikarskie śledztwo i legnie w gruzach wiarygodność jednego z panów - Kwaśniewskiego (jeśli wyłudzał łapówkę) lub Gudzowatego (jeśli wrabia Kwaśniewskiego). Dziennikarze powinni się ścigać na śledztwa, zwłaszcza, że Kania nie jest jedynym dziennikarzem, który o sprawie słyszał a informatorem nie jest byle kto. "Jeden z wysokich urzędników w  rządzie Leszka Millera przekonuje ostatnio śledczych i dziennikarzy..." Czekam zatem na dziennikarskie śledztwa, może wyjaśni się dlaczego Ungier tak bardzo się boi swojego nagrania a prezio nagle chce się jednać z Millerem. A może Gudzowaty to podły intrygant i szyje buty uczciwemu prezydentowi i jego jeszcze uczciwszemu otoczeniu? Na razie wiadomo na pewno, że prezio w styczniu 2003 zawetował ustawę o biopaliwach, może warto prześledzić czy i jak zmieniało się jego zdanie na jej temat i czy w międzyczasie nie było spotkania w opisanym gronie. Są przecież księgi wejść, są stare gazety, jest ten rozmowny urzędnik, naprawdę jest się czego uczepić. Przy okazji można też przypomnieć pamiętną awanturę na linii Gazeta-Rzeczpospolita o biopaliwowy lobbing i Andrzeja Kublika, akurat gdy ważyły się losy ustawy, może łatwiej będzie zrozumieć dlaczego na głośnej taśmie Gudzowaty i Michnik mówili to co mówili. Jeśli ten news przejdzie bez echa to naprawdę dziwne mamy media. 