Wiele hałasu o nic. Cimoszewicz obiecał ekspertyzy i dokumenty, które miały rozwiać wszelkie wątpliwości, skończyło się na dwóch opiniach prawnych - że pieniądze od córki nie były pożyczką, i że obrót akcjami na jej zlecenie nie był działalnością maklerską. Plus pismo z prokuratury o umorzeniu postępowania w sprawie łamania ustawy antykorupcyjnej i opinia Komisji Papierów Wartościowych i Giełd, że to co robił nie było działalnością maklerską wymagającą zezwolenia. Nie żbym się czepiała ale przekonana nie jestem. Opinia prawna na temat charakteru umowy. Dzisiejsza Rzepa drukuje jedną z ekspertyz, przygotowaną przez prof. Bronisława Ziemianina. Profesor dowodzi, że umowa była całkowicie zgodna z prawem, nie była pożyczką lecz nieodpłatnym zleceniem więc Cimoszewicz nie musiał odprowadzać podatku bo ani nie pożyczył, ani nie zarobił. Profesor pisze: "Stosunek prawny łączący Włodzimierza Cimoszewicza z osobami, na rzecz których nabył on i zbył akcje spółki giełdowej, miał charakter cywilnoprawny. Jedną z fundamentalnych podstaw prawa cywilnego jest zasada swobody umów. Normatywnym wyrazem tej zasady jest art. 353 k.c., zgodnie z którym strony zawierające umowę mogą ułożyć stosunek prawny według swego uznania, byleby tylko jego treść lub cel nie sprzeciwiały się właściwości stosunku cywilnoprawnego, ustawie ani zasadom współżycia społecznego. W świetle tego przepisu podmioty prawa nie są związane ustawowymi typami umów; mogą zawierać również umowy nienazwane. Umowy takie wywołują skutki prawne w nich wyrażone (art. 56 zd. 1 k.c.), jeżeli nie są sprzeczne z ustawą lub zasadami współżycia społecznego ani nie mają na celu obejścia prawa (art. 58 k.c.)". Profesor przywołuje art. 58 kodeksu cywilnego, a brzmi on "czynność prawna sprzeczna z ustawą albo mająca na celu obejście ustawy jest nieważna, chyba, że właściwy przepis przewiduje inny skutek, w szczególności ten, iż na miejsce nieważnych postanowień czynności prawnej wchodzą odpowiednie przepisy ustawy". Zastanawiam się jak umowa Cimoszewicz-Cimoszewicz wygląda w świetle tego przepisu. Czy rezydent Stanów Zjednoczonych mógłby kupić akcje z puli przeznaczonej dla krajowych inwestorów indywidualnych? Czy rezydent Stanów Zjednoczonych mógłby uzyskać kredyt w polskim banku na zakup akcji? Czy Małgorzata Cimoszewicz mogłaby otrzymać kredyt bez pisemnej zgody męża? Obawiam się, że nie. Czy zatem umowa Cimoszewicz-Cimoszewicz nie powinna na mocy art. 58 k.c. być uznana za nieważną skoro jej celem było obejście przepisów? Pismo z prokuratury o umorzeniu postępowania. Zarzutów o łamanie ustawy antykorupcyjnej Cimoszewicz nawet nie próbował odpierać, zasłonił się jedynie pismem z Prokuratury Okręgowej w Warszawie o umorzeniu postepowania w sprawie łamania ustawy antykorupcyjnej, podkreślał przy okazji, że pismo nosi datę 27 lipca, czyli jeszcze przed przesłuchaniem przed komisją. 27 lipca był najwyraźniej w Prokuraturze Okręgowej w Warszawie dniem dobroci dla polityków lewicy, tego samego dnia ta sama prokuratura, może nawet osobiście ten sam prokurator, umorzył postępowanie w sprawie kłamstwa pod przysięgą Marka Belki. Z tym samym uzasadnieniem - nie było przestępstwa. Cała Polska widziała jak Belka kłamie tylko prokurator nic nie zauważył. Umorzenie lub niewszczęcie postępowania wobec jednego z najważniejszych polityków lewicy nie jest w naszej rzeczywistości żadnym dowodem bo nawet śledztwo w sprawie Rywina trzeba było odesłać na prowincję, żeby się okazało, że ustawa została jednak sfałszowana. 27 lipca Cimoszewicz był jeszcze pewniakiem do Pałacu Prezydenckiego, pokażcie mi prokuratora, który miałby odwagę nękać marszałka tylko dlatego, że jakiś poseł-oszołom złożył doniesienie. Ze słów Cimoszewicza wynika, że nie był nawet przesłuchany w tej sprawie. Cimoszewicz mógł przerwać wszystkie domysły przedstawiając po prostu dokumenty, przecież rezygnację złożył na piśmie i jakąś kopię chyba ma. W swoim oświadczeniu Cimoszewicz zbył całą sprawę BMC pismem z prokuratury. Szkoda, że nie odniósł się do dziwnych dat w swoim Rejestrze Korzyści (pisałam o tym poprzednio - dowody swojego krętactwa Cimoszewicz sam zamieścił w Rejestrze Korzyści)."Formalna omyłka". Omyłka czy świadome zatajenie - wszystko jedno, zbyt łatwo przychodzi marszałkowi bagatelizowanie sprawy za którą przewidziana jest odpowiedzialność karna. Podanie nieprawdy lub zatajenie prawdy w poselskim oświadczeniu majątkowym jest zagrożone karą więzienia do lat trzech, prawo traktuje to więc jako poważne przestępstwo, a dla Cimoszewicza to tylko "formalna omyłka". Nie dziwię się oczywiście, że się Cimoszewicz nie boi konsekwencji bo nie jestem naiwna i wiem, że żadnych konsekwencji nie będzie, nie ukrywam jednak, że bardzo mnie irytuje ciągłe podkreślanie swojej nieskazitelności przez kogoś kto kilka razy złamał prawo, na dodatek nic sobie z tego nie robi. Na jego szczęście nie jest Zofią N. Swoją wczorajszą konferencję Cimoszewicz podsumował: "I tak oto rozwiewają się stawiane mi zarzuty, nawiasem mówiąc dotyczące kwestii banalnych, rozdymanych do niezwykłych rozmiarów." choć przecież zarzuty wcale nie zostały rozwiane a kwestie, których dotyczą bynajmniej nie są banalne. Marszałek Sejmu i kandydat na prezydenta najprawdopodobniej złamał prawo i jest podejrzany o przestępstwo zagrożone karą więzienia do lat trzech. Być może zrobił to całkowicie nieumyślnie ale zrobił, nie rozumiem więc skąd ta buta i zrzucanie winy na rywali, że wypominają. Żadne dąsy tu nie pomogą, nie zmienią faktu, że marszałek Sejmu podał nieprawdziwe dane w swoim oświadczeniu majątkowym a Ustawa o wykonywaniu mandatu posła i senatora w art. 35 mówi wyraźnie, że "Podanie nieprawdy lub zatajenie prawdy w oświadczeniu o stanie majątkowym powoduje odpowiedzialność na podstawie art. 233 § 1 Kodeksu karnego". Nie zmienią też faktu, że dwukrotnie złamał przepis nakazujący wpisanie w terminie 30 dni do Rejestru Korzyści wszystkich zmian. Tyle już wiemy na pewno. Przydałoby się trochę pokory. A swoją drogą to naprawdę zastanawiające, że przy tak poważnych zarzutach marszałek nie jest w stanie wybronić się dokumentami (kopie przelewów, PIT-y, dokumenty kredytowe, papiery podatkowe córki).  Sprawa Zofii N. czyli "formalne omyłki" zwykłych obywateli,  Opinia prawna Bronisława Ziemianina, Oświadczenie Cimoszewicza 