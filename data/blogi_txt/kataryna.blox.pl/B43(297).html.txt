Jeśli doktor Kulczyk śledził wczoraj przesłuchanie Millera to pewnie ciśnienie mu znowu skoczyło bo jego sytuacja w sporze z Siemiątkowskim robi sie naprawdę niewesoła. Miller zeznał, że 25 lipca 2003 Kulczyk powiedział jemu i Barcikowskiemu o łapówce za Rafinerię Gdańską, o której rzekomo dowiedział się od Ałganowa. Problem w tym, że na razie wszyscy pozostali uczestnicy wiedeńskiego spotkania zaprzeczają jakoby ktoś coś mówił o łapówce. Kuna, Żagiel, nawet doradca Kulczyka Marek Modecki - żaden nic takiego nie słyszał. Kulczyk oskarża Siemiątkowskiego o przekłamania w notatce, oskarża, że Siemiątkowski sobie Kaczmarka i Giereja wymyślił bo on - Kulczyk - mówił tylko enigmatycznie o "wziątkach" ale bez szczegółów (i nazwisk). Niestety dla Kulczyka, zdaje się, że to wersja Siemiątkowskiego się potwierdzi, Miller też słyszał od Kulczyka o łapówce za Rafinerię, był przy tym Barcikowski, a jeżeli w nieodtajnionej jeszcze notatce Barcikowskiego będą także nazwiska Kaczmarka i Giereja to będzie jasne, że Kulczyk załatwiał swoje prywatne interesy podrzucając fałszywe informacje służbom specjalnym, a więc być może dopuścił się przestępstwa dezinformacji wywiadowczej (art. 132 kk "Kto, oddając usługi wywiadowcze Rzeczypospolitej Polskiej, wprowadza w błąd polski organ państwowy przez dostarczanie podrobionych lub przerobionych dokumentów lub innych przedmiotów albo przez ukrywanie prawdziwych lub udzielanie fałszywych wiadomości mających istotne znaczenie dla Rzeczypospolitej Polskiej, podlega karze pozbawienia wolności od roku do lat 10"). Jeśli ktoś lata po służbach specjalnych z takimi plotkami (własnej roboty lub nie) to tylko współczuć głupoty. I ja się naprawdę nie dziwię, że się Kulczyk boi wracać.Natomiast jeśli to wywiad uszył taką prowokację (przeciwko Kulczykowi lub Kaczmarkowi, albo w jeszcze innym sobie tylko wiadomym celu), to dopiero będzie awantura, bo "pełzający demontaż" jaki serwuje opozycja to przy czymś takim mały pikuś. Na razie nikogo nie niepokoi to co się dzieje wokół tego wątku a przecież służby zachowały się tu co najmniej dziwnie. Po donosie Kulczyka zaczęły inwigilować Kaczmarka, mimo, że informacji Kulczyka nie potwierdził ich własny agent w swojej notatce. Co więcej, służby chyba nie próbowały zweryfikować relacji Kulczyka u innych uczestników wiedeńskiej rozmowy (gdyby służby przesłuchaly Modeckiego ten nie byłby teraz tak zdziwiony treścią notatki Siemiątkowskiego, że aż dzwonił do Szymczychy powiedzieć, że to nie tak było). Dziwne to wszystko, z dwojga złego wolałabym, żeby to Kulczyk był winien bo wizja państwa gdzie szef służb specjalnych bawi się w takie prowokacje byłaby przerażająca. 