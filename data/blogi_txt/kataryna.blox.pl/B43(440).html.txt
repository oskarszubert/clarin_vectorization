Janusz Palikot (czerwiec 2009): Majewskiemu  i Cieśli drżały dłonie, gdy podczas konferencji prasowej czytałem  słowa: oskarżam… oskarżam… oskarżam...Postanowiłem wystąpić z prywatnym aktem oskarżenia przeciwko trojgu autorów Dziennika, którzy w swoich  publikacjach dopuścili się pomówień pod moim adresem. To jest  oskarżenie poważne.   Janusz Palikot (grudzień 2009): Przegrał  zaś, otrzymując tytuł hieny roku, Wojciech Cieśla. To jeden z autorów  Dziennika, który skompromitował się tekstami na mój temat w sprawie  rzekomych nielegalnych pożyczek z Kajmanów. Kompromitacja polegała tez  na tym, że w obronie  swoich też umieścił wywiad z prezesem banku  Rothschild, którego to wywiadu nie było, a więc wywiad fikcyjny. I za  to został tak pięknie wyróżniony. To kończy moje spory z dziennikarzami  i oszczędzając czas i pieniądze wycofuję w przyszłym tygodniu swoje  pozwy.    Jest w Polsce jedna osoba, którą  ucieszyła tegoroczna Hiena Roku. To Janusz Palikot, który wreszcie znalazł pretekst do wycofania się z sądowego sporu z dziennikarzami. To  nie tak miało być. Groźba ogromnej kary miała ich wystraszyć i skłonić  do przeprosin, którymi potem mógłby wymachiwać na kolejnych  konferencjach prasowych. Ale przelicytował. Przeprosin nie było, pozwy  poskładane, pieniądze wpłacone, termin rozprawy się zbliża, a wraz z  nim ryzyko, że broniący się dziennikarze zaczną wyciągać dowody,  powoływać świadków, zmuszą do zainteresowania się finansami Palikota  inne media, dziwnie niechętne do stawiania swojej dyżurnej gwieździe niewygodnych pytań. I skończą się coraz mniej skrywane marzenia o  premierostwie. Bo chyba  nikt nie wierzy, że Palikot mógłby się przed  sądem oczyścić, ratuje go jedynie to, że dziennikarze nie umieją się  połapać w jego transakcjach, albo zwyczajnie nie mają ochoty grzebać w  sprawach wymagających dużo czasu, a mniej nośnych niż sukienka  Piesiewicza. Tych nielicznych, którym się chciało zajmować naprawdę  poważnymi zarzutami wobec Palikota, zakneblować miała perspektywa  procesu.    Hiena Roku dla Cieśli jest bardzo  niesprawiedliwa, Cieśla zaliczył wpadkę, ale taką jaka się mogła  przytrafić każdemu, ale nie było to celowe. A za wpadki, nawet  największe, nie powinno się karać tytułem przewidzianym dla tych,  którzy sprzeniewierzają się etosowi zawodu. Mam nadzieję, że tegoroczna  Hiena Roku to tylko jednorazowy wypadek przy pracy, a nie świadectwo  bezradności środowiska, które nie umie lub nie chce piętnować  prawdziwych grzechów, i pozostało mu już wytykanie sobie warsztatowych pomyłek.    Cieśla powinien mieć dzisiaj ogromną  satysfakcję. Tchórzliwe wycofanie się Palikota z procesów, pod  pretekstem, którego chyba nawet "młodzi, wykształceni, z wielkich  miast" nie kupią (dlaczego nagroda dla Cieśli za wywiad z Chwedorukiem ma niby kończyć sprawę z Majewskim o dziwne transakcje?) jest wielkim  zwycięstwem dziennikarzy. Palikot zablefował, został sprawdzony, i  uciekł jak niepyszny. Może więc warto było dostać tę Hienę, żeby się  dowiedzieć z najlepszego źródła, bo od samego Palikota, jak bardzo się  przestraszył procesu z dziennikarzami. 