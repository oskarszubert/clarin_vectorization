Prokurator   Generalny Andrzej Seremet: Polska   prokuratura przesłuchała już ponad 100 świadków, a ostatnio zleciła ABW ekspertyzy dotyczące zapisów z telefonów komórkowych ofiar. Rzeczpospolita: Ile aparatów jest badanych?  Prokurator Generalny Andrzej Seremet: Około   100. Większość była aktywna w końcowej fazie lotu. Prowadzono z nich   rozmowy i wysyłano esemesy. To może   mieć znaczenie dla oceny, czy przypadkiem użycie aparatów nie miało   wpływu na zakłócenie pracy urządzeń samolotu. Także tę hipotezę   trzeba zweryfikować. Nie jest tak, że prokuratura zamknęła się tylko w   kilku wątkach śledczych. A te odnoszące się do strony technicznej   wymagają czasu. Dlatego apeluję o cierpliwość i wstrzemięźliwość w   ocenie postępów tego śledztwa.  ***    Miesiąc po katastrofie dowiadujemy się, że badane są telefony komórkowe   pasażerów na okoliczność tego, czy to nie one zakłóciły pracę urządzeń   pokładowych. To ciekawa informacja, oznacza bowiem, że śledczy przyjmują za dość prawdopodobne, że   urządzenia pokładowe zostały zakłócone, a w każdym razie nie działały   poprawnie. Tylko takie podejrzenia uzasadniają bowiem dość   głęboką przecież ingerencję w prywatność zmarłych pasażerów ze strony   służb specjalnych, które teraz grzebią w ich telefonach.    Od katastrofy upłynęło wystarczająco dużo czasu, żeby pewne hipotezy   całkiem wykluczyć, najwyraźniej ta o nieprawidłowo działających urządzeniach pokładowych umożliwiających bezpieczne lądowanie nie   została jeszcze wykluczona. A skoro tak, to trzeba sobie zadać pytanie   co - teoretycznie - mogłoby zakłócić pracę tych urządzeń. Jeśli do   katastrofy mogą się przyczynić włączone w samolocie komórki, bo   zakłócają pracę urządzeń, to prawdopodobnie możliwości - przypadkowego   lub celowego - zakłócenia tej pracy jest dużo, dużo więcej.    Z punktu widzenia rozważania możliwych hipotez, z pozoru błaha wypowiedź Seremeta nabiera dużego znaczenia. A raczej nabrałaby, gdybyśmy mieli   pewność, że ona sama nie jest zakłócona jakimś celowym szumem   informacyjnym ze strony rosyjskiej. Ja tej pewności nie mam, bo   słyszeliśmy już wszystko - cztery lądowania, trzy osoby które przeżyły,   dwa nadprogramowe ciała, piąty głos, a potem głosy z kabiny   pasażerskiej, dodatkowe ciało w kabinie nie przypięte pasami i   świadectwo cudownie znalezionego po miesiącu naocznego świadka, który te   ciała policzył. Niewykluczone, że i ta wypowiedź Seremeta jest efektem   jakiejś kolejnej wrzutki rosyjskich śledczych.    Inna sprawa, że Seremet jest wystarczająco doświadczony, żeby sobie   zdawać sprawę z tego jak może zostać odebrana taka wypowiedź. Jeśli jest   choć cień podejrzenia, że któryś z pasażerów przyczynił się do   katastrofy, to jaki jego dzisiejsza wypowiedź będzie miała wpływ na   rodziny ofiar? Tych rodzin, do których ich bliski wysłał smsa z pokładu?   I tych rodzin, do których nikt nie dzwonił ani nie smsował, a które od   dzisiaj mogą się zacząć zastanawiać, który z pozostałych pasażerów   przyczynił się do ich tragedii?    Jeśli Seremet o tym nie pomyślał wrzucając do publicznej debaty wątek   "to któryś z pasażerów mógł niechcący rozbić samolot", brak mu   wyobraźni. Ale skoro władza zdecydowała się podsycać atmosferę i sama   podrzuca argumenty za tworzeniem kolejnych hipotez dotyczących przyczyn katastrofy, to trzeba wrócić do pytań, które w świetle dzisiejszej   wypowiedzi Seremeta stają się coraz bardziej zasadne:  Skąd podejrzenia, że urządzenia   pokładowe nie działały poprawnie w czasie lądowania? Jeśli pojawiają się po miesiącu intensywnego   śledztwa to chyba nie są czysto hipotetyczne, tylko mają jakieś   podstawy w jego ustaleniach? Jakie więc ustalenia śledztwa wskazują, że   możliwą przyczyną katastrofy była zakłócona praca urządzeń?  Jakie mogą być inne przyczyny   ewentualnych zakłóceń urządzeń pokładowych? Wady konstrukcyjne? Błędy w serwisowaniu?   Celowe działanie osób trzecich? Jeśli są powody, żeby podejrzewać   komórki o zakłócenie pracy urządzeń, to po wykluczeniu tej opcji, trzeba będzie wykluczyć wszystkie pozostałe.    Jeśli wypowiedź Seremeta miała solidne podstawy w ustaleniach śledztwa,   to naprawdę ma ona poważne konsekwencje dla rozważań o możliwych przyczynach. Mam nadzieję, że dziennikarze docisną w sprawie zakłóconych   urządzeń zanim na dość nieodpowiedzialnej wypowiedzi Seremeta zbudowane   zostaną oskarżenia w rodzaju "O 8.35 X napisał smsa do żony. Czy to   przez niego wszyscy zginęli?".  Rzeczpospolita:   Czy telefony mogły zakłócić urządzenia? 