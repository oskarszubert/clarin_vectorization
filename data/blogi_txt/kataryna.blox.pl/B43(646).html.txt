Wśród licznych zarzutów wobec profesora Kieresa pojawia się i ten, że niepotrzebnie wrzucił temat agentury wokół Papieża tak krótko po Jego śmierci. Ponieważ "afera Hejmo" wydaje się być rozwojowa, warto sobie przypomnieć kto zaczął, bo to nie Kieres był tym, który zakłócił żałobę po Papieżu brzydkim tematem teczkowym. Temat zaczął 13 kwietnia Wojciech Czuchnowski (Gazeta Wyborcza) wywiadem z Markiem Lasotą (IPN). W wywiadzie tym pada ciekawe pytanie i jeszcze ciekawsza odpowiedź:Czuchnowski: A już po tym, jak Karol Wojtyła został papieżem, władzom udało się w Jego bezpośrednim otoczeniu umieścić agenturę?Lasota: Nie ma materiałów wskazujących na to bezpośrednio. Wiadomo natomiast, że wszyscy księża, którzy wyjeżdżali do Rzymu, podlegali ogromnym naciskom, SB odbywała z nimi rozmowy, nakłaniano ich do współpracy. Z jakim skutkiem - trudno powiedzieć. Najczęściej meldowali o takich rozmowach przełożonym. Z dokumentów wynika, że efekt był mierny. Po takich rozmowach oficer SB odnotowywał, że należy zaprzestać dalszych kontaktów "z powodu nieprzejednanie wrogiej postawy wobec socjalizmu i PRL". Na pewno odrębne działania w celu umieszczenia agentury wokół Jana Pawła II podejmowały służby Związku Sowieckiego, ale na ten temat nie mamy danych.Ten fragment mnie zafrapował. Czuchnowski zadaje właściwe pytanie, Lasota udziela niewłaściwej odpowiedzi, choć widać, że studiował temat. A na ojca Hejmo nie trafił. Czy to nie jest dziwne? Wiadomo, że teczki księży zostały w większości zniszczone, tym bardziej zastanawiające, że specsłużby oddały do IPN dowody na to, że inwigilowały Papieża, zamiast te akurat zniszczyć w pierwszej kolejności. Ciekawe za czyją sprawą, gdzie i kiedy odnalazły się materiały na ojca Hejmo bo to raczej nie wygląda na przypadkowe odkrycie. A nagonka na Kieresa robi się coraz bardziej niesmaczna. 