W TVN 24 Kwaśniewski nazwał właśnie komisję śledczą "komisją demontażu III RP", której jedynym celem jest zakwestionowanie wszystkich osiągnięć III RP. I dodał "Tutaj rozsądni ludzie powinni zacząć o tym mówić. Ja pierwszy o tym mówię"."Pełzający przewrót", "demontaż III RP", jakie jeszcze wyzwiska wymyśli Kwaśniewski, żeby zakrzyczeć aferę? Jeśli mogę coś podpowiedzieć - "ślepy terror", "bezwzględna inkwizycja" i "zamach stanu" są jeszcze niezagospodarowane (zdaje się, że "maccartyzm" już wykorzystał jakiś inny przestraszony). Trudno zrozumieć naszego prezydenta, rozmowę Kulczyk-Ałganow nazywa wyrozumiale "rozmową w sensie moralnym naganną" ale już demokratyczne (choć dalekie od doskonałości) procedury wyjaśniania nieprawidłowości są dla niego supergroźnym "pełzającym przewrotem" i "demontażem III RP". Straszny histeryk z niego. Widać ma się czego bać a w tej komisji nie ma już tak oddanych przyjaciół i nikt nie wygłosi płomiennej mowy gdy przyjdzie do wzywania prezydenta. PS. Nareszcie wiemy jak Kwaśniewski rozumie III RP. Przeczuwałam to wcześniej ale dobrze usłyszeć od niego samego. PPS. To choróbsko jest chyba zaraźliwe bo Oleksy właśnie wyskoczył z "bolszewizmem". Tak nazwał wniosek o odwołanie go z funkcji marszałka. Naprawdę, mogliby się czasami ugryźć w język goście, którzy większą część życia spędzili na konserwowaniu systemu totalitarnego. Rozumiem, że ich demokracja uwiera ale nikt ich do tkwienia na świeczniku nie zmusza. Na szczęście demontażyści są bez szans gdy majestatu Rzeczypospolitej strzeże taki mąż stanu. 