Jest prawie pewne, że Jolanta Kwaśniewska zostanie wezwana przed komisję orlenowską i już odzywają się głosy, że to hucpa i polowanie na Bogu ducha winną kobietę, która nie ma nic wspólnego ze sprawą i nie powinna być szykanowana za grzeszki swojego męża. Nie zgadzam się. Przesłuchanie Kwaśniewskiej wydaje mi się bardzo uzasadnione, i wcale nie dlatego (albo nie tylko dlatego), że wie dużo o Preziu i Dworze. Finanse fundacji. Ponad pół roku temu, zaraz po tym jak komisja zaczęła przebąkiwać, że zbada finanse fundacji, Kwaśniewska zwołała konferencję prasową gdzie żaliła się na swój los biednej poniewieranej. Obiecała wtedy, że opublikuje listę sponsorów. Do dzisiaj tego nie zrobiła, nie doczekaliśmy się nawet zwyczajowego "W tej sytuacji, wobec moich rodaków chcę powiedzieć: wycofuję swoją wcześniejszą propozycję upublicznienia darczyńców. Odmawiam, podkreślam: odmawiam opublikowania listy darczyńców. Odmawiam, bowiem zlekceważono moją dobrą wolę, odmawiam, bowiem użyto argumentów i metod niegodnych. Odmawiam, bowiem mamy do czynienia z grą polityczną, w której nie mogę i nie mam prawa uczestniczyć". Ostatnio zapytana o to przez dziennikarza wykręciła się dość głupkowato i w stylu niegodnym Pierwszej Damy, która powinna dawać przykład a nie oglądać się na innych (Głos Wielkopolski: Kiedy komisja śledcza w ubiegłym roku zwracała się o dokumenty finansowe pani fundacji, mówiła pani, że wszystko opublikuje jak inne organizacje pożytku publicznego. I co? Jolanta Kwaśniewska: A czy ktokolwiek coś takiego opublikował? - Kwaśniewska jest zresztą w błędzie bo poważne fundacje publikują informacje o swoich sponsorach). Warto sprawdzić co jest w tych dokumentach finansowych, że Kwaśniewska woli łamać obietnice niż je pokazać (komisja też nie może się doczekać). Wiadomo, że pieniądze wpłacały także firmy z mafii paliwowej, pani Kwaśniewska powinna opowiedzieć jak wyglądały te kontakty, kto w imieniu fundacji zwracał się o wsparcie itp. Używanie wpływów. Jerzy Urban, którego przecież trudno posądzić o prawicowe oszołomstwo powiedział: "W oczy mówiłem też, że gdy naciska się na Orlen, żeby wpłacał pieniądze na bale arystokracji, to nóż w kieszeni się otwiera. Było naciskanie na Wróbla. Przez urzędników działających w imieniu Kwaśniewskiej". W normalnym kraju wybuchłby skandal a u nas cisza. Prezydent decyduje o obsadzie stanowisk w Orlenie, a prezydenccy urzędnicy w imieniu prezydentowej naciskają na prezesa, żeby dał kasę - jeśli tak było, to jest to patologia na pograniczu kryptokorupcji. Sprawa superpoważna i jak najbardziej związana z zakresem prac komisji. (tym bardziej, że to nie pierwszy taki zarzut, Łapiński zeznał w prokuraturze, że Ungier namawiał go do odpuszczenia sprawy Laboratorium Frakcjonowania Osocza argumentując, że "Księżniczka sobie tego życzy".  A Księżniczka sobie życzyła, bo chodziło o los Wapińskiego, przyjaciela Kwaśniewskich i jednego z dobrodziejów fundacji). Dochnal. Chętnie bym usłyszała dlaczego rozstanie Kwaśniewskiej z Dochnalem wyglądało (według niej samej) tak dramatycznie. "Właściwie to nawet nie ja osobiście powiedziałam 'do widzenia' panu Dochnalowi. Jeden z członków rady fundacji przypomniał mi, że jak pan Dochnal przyszedł na kolejne spotkanie z pękiem czerwonych róż, to nie został wpuszczony i tak się skończyła nasza współpraca". Przypomnijmy - Kwaśniewska sama go zaprosiła do rady fundacji, na pierwszym (według niej jedynym, choć Dochnal zeznał, że był kilka razy) posiedzeniu rady miał masę pomysłów, załatwił nawet jakieś pieniądze dla fundacji a tu pewnego dnia przychodzi z kwiatami na kolejne posiedzenie i nie zostaje wpuszczony a gospodyni nawet mu nie mówi 'do widzenia'. Specyficzny sposób kończenia współpracy z kimś, z kim się rzekomo nie miało żadnego konfliktu i jedynie powierzchowny kontakt. Coś się musiało wydarzyć. Jolanta Kwaśniewska przez dziewięć lat odzwyczaiła się od trudnych pytań więc nie umie ich rozgrywać, nie jest zresztą specjalnie bystra, zaś jej wizerunek znacznie ogranicza wybór strategii - właściwie jest skazana na współpracę (lub jej pozorowanie), jak zechce kłamać to będzie to od razu widać bo nigdy tego nie umiała. Dla komisji to wymarzony świadek. Więc nie chcę słyszeć, że wezwanie Kwaśniewskiej to zemsta tej wrednej prawicy. Komisja śledcza jest jedyną szansą, żeby pewne pytania wreszcie padły, skoro dziennikarze się nie kwapią. 