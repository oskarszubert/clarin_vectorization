Jan Rokita: "Jeśli istnieje potrzeba ujawnienia ludzi, którzy prowadzili  jakiekolwiek złe rzeczy w środowisku dziennikarskim, to niech to  ureguluje ustawa, która da takie uprawnienie sądowi."No to postesbecka agentura w mediach może spać spokojnie, nie będzie żadnego ujawniania dziennikarzy pracujących dla UOP i WSI. Nie będzie ujawniania bo nie sposób go przeprowadzić procedurami sądowymi - przecież dziennikarze realizujący zlecenia służb nie łamali prawa, nie ma żadnego paragrafu na to co w ramach współpracy ze służbami robili więc z jakiej racji miałyby się nimi zajmować sądy? Nie mówiąc już o tym, że jeśli sądy zajmą się tym tak energicznie jak lustracją Oleksego, i tak rzetelnie jak lustracją Jurczyka, możemy się na zawsze pożegnać z marzeniami o mediach wolnych od agentury (czynnej czy nie, wszystko jedno - kto raz się sprzedał nie jest już dziennikarzem). Nie będzie czyszczenia mediów z agentury, nie będzie ani teraz, ani tym bardziej w przyszłości, jak już wreszcie nastaną wyczekiwane z takim utęsknieniem przez ludzi bardziej niż ja światłych rządy PO-SLD (bo nie muszę dodawać, że SLD też nie chce ujawnienia agentów, podobnie zresztą jak Samoobrona). Nawet Rokita, do niedawna zwolennik pełnej jawności i upubliczniania każdego świstka z IPN, także spraw intymnych, porzuca jawnościową retorykę i ramię w ramię z SLD i Samoobroną będzie bronił agentury w mediach przed ujawnieniem. Bo pomysł z sądami tym właśnie jest - bronieniem agentury przed dekonspiracją, nie da się ujawnienia agentury przeprowadzić za pomocą sądów, nie ma też takiej potrzeby, wystarczyłaby rozsądna procedura pozasądowa (rozsądna, czyli na pewno nie taka jaką zaproponował prezydent w wywiadzie dla Dziennika). Tyle, że najpierw trzeba chcieć a opozycja nie chce, i nawet trudno jej się dziwić, przecież agentura w mediach - zwłaszcza agentura walcząca o życie i rozpaczliwie broniąca się przed zdemaskowaniem - to najlepszy sojusznik w walce z kaczyzmem. Ilu ich jest, tych dziennikarzy mających osobisty inters w tym, żeby PiS sobie czym prędzej poszedł i nigdy nie wracał? Chyba sporo, skoro nawet Siemiątkowski się dziwił, że tylu agentów ma UOP w mediach. Co robią dzisiaj, gdy perspektywa zdemaskowania i śmierci zawodowej staje się coraz bardziej realna? Siedzą cichutko i czekają na egzekucję? Obawiam się, że wątpię. Opozycja naprawdę nie ma żadnego interesu w czyszczeniu mediów z agentury i czyścić nie zamierza. I przestaje udawać, że jest inaczej. Znamienne jest to "Jeśli istnieje potrzeba ujawnienia". "Jeśli". Jakby ta potrzeba była dyskusyjna. "[Rokita] podkreślił, że ostatnia zapowiedź Lecha Kaczyńskiego o zamiarze ujawnienia przez niego agentów WSI, skupia jak w "soczewce" to wszystko o obecnej władzy, przeciwko czemu PO musi się przeciwstawić"Podziwu godna szczerość. 