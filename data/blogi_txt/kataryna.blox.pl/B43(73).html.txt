Piotr Pacewicz w komentarzu "Długie życie ubeckiej listy" pisze:"Z całej tej ponurej historii jest może korzyść - przyspieszona edukacja na temat wiarygodności ubeckich teczek."Niestety, Pacewicz nie wyjaśnia jaki jest związek między listą nazwisk a wiarygodnością samych teczek. Dlaczego teraz ma być mniejsza lub większa? Nazwiska są prawdziwe, pod każdym kryje się teczka, nazwiska widzieliśmy, teczek nie - jak więc możemy na podstawie listy nazwisk oceniać wiarygodność teczek? Oczywiście nijak, tego związku nie ma, choć Gazeta będzie próbowała stworzyć wrażenie, że jest. Bo właśnie o to chodziło Gazecie w tej całej awanturze - mamy uwierzyć, że lektura karty dań wystarczy aby ocenić smak. Szkoda, że Gazeta tak nisko ceni inteligencję czytelnika i nie stara się subtelniej sączyć tych "wniosków". Natomiast konsekwentne nazywanie tej listy "ubecką listą" jest chyba najlepszym dowodem hipokryzji Gazety, która udaje, że nie rozumie iż uparte utrwalanie zbitki "ubecka lista" ułatwi pomawianie i krzywdzenie niewinnych, którzy na niej są. Wstrętne, ale uzasadnione bo strategia Gazety jest od początku czytelna - wmówić, że to "lista agentów", potem wskazać na niej kilka osób, które są niewinne i wysnuć wniosek, że wobec tego teczki są ogólnie niewiarygodne. Dlatego mamy w kółko "ubecką listę" (a u Wrońskiego wręcz "listę agentów"), wskazywanie kolejnych niewinnych a także cytowany na wstępie wniosek Pacewicza. 