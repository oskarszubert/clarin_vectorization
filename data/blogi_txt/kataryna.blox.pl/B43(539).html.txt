Mariusz Kamiński: Na  początku roku otrzymałem listę kilkuset przedsiębiorstw, które miały  być prywatyzowane, z prośbą, aby przyglądać się tym przetargom. (...)  Mimo tego, co mówi premier Tusk i minister Grad, nikt nigdy do CBA nie  zwrócił się o objęcie kontrolą antykorupcyjną tego przetargu. Miałem informacje, że minister Grad zwrócił się bezpośrednio do ABW o objęcie  kontrolą tego przedsięwzięcia. (...)   Hasło [tarczy] rzeczywiście  pojawia się w dokumentach urzędowych. Ale dokumentu rządowego, uchwały  rady ministrów, ws. tarczy antykorupcyjnej nie ma .   Aleksander Grad: Jak  usłyszałem wypowiedź szefa CBA, mało z krzesła nie spadłem. Kamiński kłamie. Sprzedaż stoczni była jedną z 79 prywatyzacji objętych ochroną  służb. W tych działaniach brało udział również CBA. Raport Cichockiego potwierdza, że Kamiński nie kłamie, dokument, który  usiłuje się nam wcisnąć jako wyraźne polecenie ochraniania przetargów  stoczniowych może tylko rozśmieszyć. W dokumencie tym, w momencie  przekazywania go Kamińskiemu już mocno nieaktualnym, znajdują się  bowiem następujące informacje dotyczące Stoczni Gdynia i Stoczni  Szczecińskiej Nowej: Stocznia Gdynia. Przewidywany tryb prywatyzacji - rokowania i podwyższenie udziału. Przewidywany termin prywatyzacji - 2008. Stocznia Szczecińska Nowa. Przewidywany tryb prywatyzacji - rokowania. Przewidywany termin prywatyzacji - 2008.   Dokument ten był załącznikiem do pisma z 1 grudnia 2008,  w którym Cichocki informuje Kamińskiego o uruchomieniu "tarczy" i przedstawia listę 230 podmiotów o szczególnym znaczeniu. Stocznie są na  krótszej liście, zawierającej dane 79 podmiotów przeznaczonych do  prywatyzacji. Przesłane 1  grudnia 2008 pismo, w którym jest ogólnikowa informacja o planowanych na rok 2008 rokowaniach w sprawie obu stoczni w żadnym razie nie może być uznane za wyraźne polecenie ochraniania przetargów. Kamiński  powiedział prawdę, dostał starą listę kilkuset nazw, z ogólnym  zaleceniem przyglądania się, a nie polecenie ochraniania przetargów,  których pismo nawet  nie wymienia, bo przy stoczniach widnieje informacja o "rokowaniach"  planowanych na  rok, który się za niecały miesiąc kończył. Z  kalendarium przedstawionego przez Cichockiego wynika,  że jest to jedyny dokument dotyczący "tarczy", w którym nazwy stoczni  padają. Gdzie więc jest to polecenie ochraniania przetargów?   Lista 79 spółek przeznaczonych do prywatyzacji  Kolejnym dowodem na to, że CBA  nie miało ochraniać wszystkiego z listy i właściwie mogło z nią zrobić  co chciało, a na temat stoczni nie dostało żadnego polecenia, są  comiesięczne sprawozdania z działań w ramach "tarczy", przesyłane  Cichockiemu przez CBA i pozostałe służby. W swoim podsumowaniu  sporządzonym na podstawie tych raportów, Cichocki sprawę "tarczy" CBA  nad stocznią opisuje tak:  Luty 2009. Szefowie służb rozpoczęli  nadsyłanie miesięcznych sprawozdań dotyczących działań prowadzonych w ramach „tarczy antykorupcyjnej”, uwzględniających informacje, o które  zwrócił się sekretarz stanu Jacek Cichocki pismem z 16 stycznia 2009 r.  Równolegle zaczęły się pojawiać informacje od służb dotyczące  konkretnych spraw związanych z „tarczą”. (...) (Od maja 2009 r. CBA informowało, w formie bardzo zdawkowej i ogólnikowej, o swoim zainteresowaniu prywatyzacją stoczni w Gdyni i Szczecinie, upublicznienie tych sprawozdań nie jest możliwe ze względu na nadaną im klauzulę tajności).   Gdyby CBA w grudniu dostało wyraźne  polecenie ochraniania przetargów stoczniowych, to brak wzmianki o  jakichkolwiek działaniach z tym związanych w lutowym, marcowym i  kwietniowym raporcie musiałby Cichockiego zaniepokoić i sprowokować  jakieś monity w tej sprawie. Podobnie jak bardzo zdawkowa i ogólnikowa  forma informowania go o zainteresowaniu stocznią w raportach późniejszych. "CBA informowało o swoim zainteresowaniu prywatyzacją stoczni".  "O  swoim zainteresowaniu"? Myślałam, że to nie było własne  zainteresowanie CBA, tylko realizowane przez nie polecenie, wydane  wyraźnie i wprost. Jeśli Cichocki chce utrzymywać, że CBA miało  obstawiać wszystkie przetargi z listy, ze szczególnym uwzględnieniem  stoczni, musi się chyba wytłumaczyć dlaczego jako koordynator pozwalał  się lekceważyć i nie reagował na wielomiesięczną bezczynność CBA.  We fragmencie dotyczącym ABW, jej działania w ramach "tarczy" zostały przedstawione następująco:  ABW przeanalizowało pod kątem rzetelności, uczciwości i ewentualnych powiązań z zamawiającymi działalność blisko 90 firm doradzających przy przetargach publicznych i  procesach prywatyzacyjnych oraz ponad 240 podmiotów biorących udział w  przetargach organizowanych przez różne ministerstwa.(...) ABW  prowadzi 16 śledztw dotyczących nieprawidłowości w przetargach  publicznych oraz 24 śledztwa w sprawach nadużyć w podmiotach  przeznaczonych do prywatyzacji. W powyższych śledztwach zarzuty  przedstawiono dotychczas 54 osobom.   Tymczasem gdy mowa o działaniach CBA, Cichocki wymienia tylko  podręcznik i Orliki. To znaczy, że albo CBA nie dostało w ramach  "tarczy" żadnych konkretnych analitycznych i operacyjnych zadań  związanych z przetargami i prywatyzacjami, albo przez blisko rok sobie  ostentacyjnie bimbało i nie robiło tego co do niego należało. Tyle, że nikt  tu nikomu nic konkretnego nie wyznaczył, dostarczona lista miała  charakter czysto informacyjny i żadnym poleceniem nie była, każda  służba sama decydowała czym się zajmie, nie było żadnej  poważnej koordynacji, trudno by było zresztą "tarczę" koordynować, bo raporty  były bardzo ogólnikowe, półroczny raport ABW mieści się raptem na  trzech stronach i jest tylko statystyką. Cichocki nie pisze też o  żadnym systemie komunikacji poziomej, więc pewnie poza spotkaniem  inauguracyjnym i podsumowującym poszczególne służby ze sobą nie  współpracowały.    Gdy Tusk po nagłośnieniu skargi Antykorupcyjnej Koalicji Organizacji  Pozarządowych obiecał upublicznienie dokumentów dotyczących "tarczy",  miałam nadzieję, że odtajni także ten fragment posiedzenia Kolegium ds. Służb Specjalnych, na którym zainaugurowano działalność "tarczy". Bo to  jedyne źródło informacji o tym jak faktycznie została ona służbom  przedstawiona, jak określono ich role, i jak podzielono zadania.  Niestety, na ten dokument przyjdzie poczekać, aż do odtajnienia go  zmusi premiera sąd. Już dzisiaj jednak widać, że opis Kamińskiego  bardzo dobrze oddaje charakter "tarczy", a kłamstwa próżno tu szukać. A  taka była fajna narracja.  Redaktor Fąfara (Polska): Teraz  okazuje się, że afera stoczniowa nabiera nowego wymiaru. Jeśli jest,  polega być może przede wszystkim na tym, że mimo próśb ze strony ministerstwa CBA nie zapewniło skutecznej ochrony kontrwywiadowczej. I  więcej, że być może - choć trudno to wczoraj było zweryfikować, bo  komórka Mariusza Kamińskiego uporczywie milczała - szef CBA kłamał w  niektórych swoich wypowiedziach odnośnie do sprawy prywatyzacji  stoczni. Dokumenty przedstawione przez ministra skarbu i kancelarię premiera w tej sprawie nie pozostawiają wątpliwości.   Raport Cichockiego 