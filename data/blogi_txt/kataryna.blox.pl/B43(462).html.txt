W dzisiejszej Gazecie list otwarty filmowców do Rokity i Tuska w sprawie projektu ustawy o kinematografii. Projekt stał się przedmiotem gorącego sporu między środowiskiem filmowców (z oczywistych względów zainteresowanych wyciągnięciem kasy na filmy) a środowiskiem nadawców, którzy mieli stać się przymusowymi dobrodziejami kinematografii i ten przymus nie bardzo im się podoba (także ze zrozumiałych względów). Oto argumenty przedsiębiorców, a tu argumenty filmowców. Platforma stanęła po stronie przedsiębiorców, za co mocno oberwała od filmowców. Najsmakowitszy jest ostatni fragment, gdzie filmowcy zarzucają Platformie, że ze strachu "sprzeciwia się obronie narodowych interesów w kulturze" i lamentują co to będzie po wyborach jeśli już dzisiaj w marszu po władzę Platforma "ugina się pod naciskiem jednostkowych interesów". Sądząc po ładunku antyplatformiej agresji, list jest chyba dziełem Kutza bo wyziera z niego typowo kutzowate polityczne pieniactwo a ustawa zdaje się tu być tylko pretekstem (bo tym listem filmowcy praktycznie uniemożliwiają Platformie zmianę zdania, nawet gdyby chciała).    "Zastanawiając się, co znaczy słowo "obywatelska" w nazwie partii, która sprzeciwia się uspołecznieniu obiegu kultury i obronie narodowych interesów w kulturze dochodzimy do wniosku, że jedyne logiczne wytłumaczenie stanowiska Platformy Obywatelskiej to strach. Strach przed obserwowaną właśnie zmasowaną akcją nadawców prywatnych i operatorów kablowych skierowaną przeciwko wszystkim, którzy popierają projekt ustawy. Strach przed akcją, która w roku wyborczym może zaszkodzić Platformie Obywatelskiej w marszu po władzę. Jako obywatele Rzeczpospolitej i wyborcy właśnie pytamy jednak: Jak partia, która ugina się pod naciskiem jednostkowych interesów jeszcze przed wyborami, zamierza rządzić Polską rozdzieraną przez korupcję i prywatę po wyborach?"podpisano: Wajda, Kutz, Bromski, Zanussi i StrzemboszW innym liście otwartym w tej samej sprawie filmowcy tak uzasadniają sięganie do kieszeni nadawców: "Zaproponowanemu w ustawie systemowi finansowania, przeciwstawiają się komercyjni nadawcy telewizyjni. Jednocześnie działając na rynku koncesjonowanym w warunkach ograniczonej konkurencji, czerpią z tego rynku najwięcej zysku. W zamian za ułatwienia w biznesie przyznane przez Państwo, na nadawcach powinny więc spoczywać dodatkowe obowiązki". Trudno się dziwić, że nie rozumie racji Platformy ktoś, kto przeżarty uznaniowością i korupcją system koncesji na straży którego stoi prześwietna Krajowa Rada Radiofonii i Telewizji nazywa "ułatwieniami w biznesie" (!). Rzeczywiście, przedni argument. 