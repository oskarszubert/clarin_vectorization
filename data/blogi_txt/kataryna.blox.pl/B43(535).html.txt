W przesłanym właśnie do Sejmu  projekcie ustawy hazardowej zastanawia mnie jedna, prawie niezauważalna  zmiana definicyjna. W obowiązującej ustawie wideoloterie stanowią  monopol państwa i są zdefiniowane następująco:   Wideoloterie,  które są urządzane w sieci terminali wideo połączonych z centralnym  systemem sprawozdawczym i monitorującym, a uczestniczy się w nich poprzez nabycie losu lub innego dowodu udziału w grze, przy czym gracz  może typować liczby , znaki lub inne wskaźniki, a podmiot urządzający  wideoloterię oferuje wyłącznie wygrane pieniężne. Natomiast automaty są zdefiniowane tak:  Grami na automatach są gry o wygrane pieniężne lub rzeczowe na urządzeniach mechanicznych, elektromechanicznych i elektronicznych.   Złożony właśnie w Sejmie projekt  ustawy hazardowej nie zawiera już definicji wideoloterii, zaś definicja  gry na automatach nieznacznie się zmieniła i obecnie wygląda tak:   Grami na automatach są gry na urządzeniach mechanicznych, elektromechanicznych i elektronicznych, w tym komputerowe, o wygrane pieniężne lub rzeczowe, w których gra zawiera element losowości.   Jak widać do obecnej definicji gry na automatach dodano tylko "w tym komputerowe".  W kasynach zawsze interesowały mnie wyłącznie karty, gier na automatach  nie czuję, nie mam pojęcia jak dokładnie wygląda automat do wideoloterii. Na stronie firmy handlującej takimi automatami znalazłam  ich opis i zdjęcia terminali:   VLT (Video Lottery Terminal)  to terminal (automat) zwykle wyposażony w dotykowy ekran LCD i  umożliwiający prowadzenie gier poprzez zdalne połączenie z centralnym  serwerem videoloteryjnym (serwerem gier). Serwer gier wyposażony jest w  generator losowy służący do określania wyników kolejnych gier na  wszystkich przyłączonych do niego terminalach. Centralizacja serwera  gier umożliwia łatwe zarządzanie całą siecią terminali, określanie ich  konfiguracji, parametrów, a także dostęp do zbiorczych zestawień,  statystyk i bilansów.   VLT wyprodukowane przez firmę Vegas charakteryzuje się: użyciem bezpiecznej komunikacji sieciowej z użyciem 128-bitowego klucza,dostępem do danych statystycznych dowolnego automatu lub całej sieci z możliwością użycia wspólnego Jackpota,wykorzystaniem najnowszych rozwiązań graficznych,rozbudowaną możliwością konfiguracji gier i terminali,możliwością  użycia terminali wolnostojących (automaty) oraz oprogramowania  instalowanego na PC czy urządzeniach mobilnych (w przyszłości). Zdjęcia terminali do wideoloterii  Nie wiem jaki jest powód dodania "w tym komputerowe"  do definicji gry na automatach, być może jest jakieś proste  wytłumaczenie. Ale czy nie jest tak, że za sprawą tej  pozornie  niewielkiej zmiany, i jednoczesnego usunięcia osobnej definicji  wideoloterii, wideoloterie po prostu zaczną się mieścić w definicji gry  na automatach?    Podobno nowa ustawa delegalizuje wideoloterie. Delegalizacja może mieć  dwie formy, albo wyrażony wprost zakaz urządzania takiej gry, albo jej  brak na zamkniętej liście gier legalnych. Zakazu nie znalazłam.  Pozostaje zatem pytanie, czy wideoloterie na pewno nie spełniają  kryteriów wskazanych w uzupełnionej o "w tym komputerowe" definicji gry na automatach.   Nie znam się, nie wiem, może ktoś mnie oświeci skąd wiemy, że nowa ustawa zdelegalizuje wideoloterie? 