Władysław Frasyniuk: "...są już fakty przemawiające za tym, że Partia Demokratyczna to stały element rodzimej sceny politycznej. Najważniejszy z nich to zamieszanie jakie na niej wywołaliśmy. Druga sprawa to wpływ, jaki udało nam się wywrzeć na Platformę Obywatelską. Jeszcze niedawno kreowała się na rotweilera, dziś stała się pudlem kanapowym, spotykającym się z Lechem Wałęsą i mówiący językiem spokoju i troski"Pudel kanapowy mówiący językiem spokoju i troski :-) Wyobraźni Frasyniukowi odmówić nie można, tylko dlaczego taki skromny? Przecież wszyscy widzą, że to za sprawą transferu Hausnera do Unii Wolności Rokita lepiej dobiera krawaty, wiosna jest cieplejsza a drużyna Janasa zaczęła wreszcie wygrywać. A jak już Frasyniuk ucywilizuje wszystko na prawo od PeDe, może zajmie się wreszcie swoim podwórkiem bo nie dość, że mu nazwę ukradli to jeszcze się przy tej okazji Andrzej Potocki skompromitował głupkowatym kłamstwem "Nigdy nie planowaliśmy, że partia ma się nazywać »Partia Demokratyczna«. Używaliśmy słów »partia demokratyczna« jako opisu nowej formacji". Przykre. Stara Unia Wolności, ta na którą zawsze głosowałam, nie wstydziłaby się przyznać, że zabrakło jej politycznego cwaniactwa, za to na pewno wstydziłaby się tak kłamać w żywe oczy. Wykręty Potockiego są naprawdę żałosne, takie bardziej w stylu Oleksego. Szkoda, że nad tym się Frasyniuk nie pochyla zamiast bredzić o tym jak to upudlił rotweilera. Bo jeśli się już trzymać tych kynologicznych metafor to na razie PeDe przypomina ratlerka - małe toto, hałaśliwe, dynda sobie uwieszone nogawki silniejszego. 