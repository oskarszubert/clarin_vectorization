27 stycznia  Mariusz   Handzlik do Radosława Sikorskiego: Szanowny Panie Ministrze. Uprzejmie informuję, że w związku z przypadającą w tym roku 70. rocznicą mordu polskich jeńców wojennych w   lesie katyńskim, Prezydent Rzeczypospolitej Polskiej Pan Lech Kaczyński   planuje oddać hołd ofiarom na Polskim Cmentarzu Wojennym w Katyniu.   23 lutego  Andrzej Kremer (MSZ) do Władysława Stasiaka: Szanowny Panie Ministrze. W nawiązaniu do rozmów odbytych z   Panem Ministrem w dniu 22 lutego i 12 lutego oraz do pisma (...) pozwolę   sobie ponownie potwierdzić Panu Ministrowi, że zgodnie z coroczną   tradycją, Rada Ochrony Pamięci Walk i Męczeństwa organizuje, w dniu 10 kwietnia 2010, wyjazd oficjalnej delegacji polskiej na coroczne uroczystości w Katyniu. (...) Mając powyższe na uwadze, zwracam się do   Pana Ministra z uprzejmą prośbą o ostateczne potwierdzenie gotowości   Prezydenta Rzeczypospolitej Polskiej do uczestniczenia w tych   uroczystościach i przewodniczenia delegacji polskiej.    Ta korespondencja, opublikowana przed chwilą na stronach Wprost, ostatecznie wyjaśnia sprawę rzekomego "wciskania się" nieproszonego Kaczyńskiego na katyńskie uroczystości.   Nie ulega już wątpliwości nie tylko to, że prezydent zaplanował swój   wyjazd na długo przedtem zanim Putin zaplanował wyjazd Tuska, ale też że   była to delegacja jak najbardziej oficjalna, a o jej przewodniczenie   prezydent został poproszony przez MSZ Radka Sikorskiego.   Jednoznaczne rozstrzygnięcie tej kwestii rodzi jednak nowe pytania. Dlaczego polska dyplomacja nigdy oficjalnie nie potwierdziła tego, o   czym świetnie wiedziała i na co miała  dokumenty, tylko dopuściła do   żenującej i upokarzającej głowę państwa, a więc i samo państwo, dyskusji   na temat rzekomego wpychania się prezydenta na uroczystości? Czy bierne   przysłuchiwanie się kolejnym wypowiedziom poniżającym prezydenta i   podważającym zasadność jego wyjazdu do Katynia było zgodne z polską   racją stanu?Dlaczego polskie media w tym akurat przypadku zaniechały swoich funkcji kontrolnych i aż do dzisiaj nie sprawdziły jak to naprawdę było i kto w tym gorszącym sporze ma rację? Dlaczego dziennikarze zamiast informować wzięli czynny - świadomy lub nie - udział w kampanii dezinformacji, nie tylko nie prostując ewidentnych jak widać przekłamań, ale także wzmacniając je swoimi komentarzami lub "listami do redakcji"?   Dlaczego Tusk przyjął zaproszenie Putina na osobne uroczystości, a jego kancelaria wspólnie z kancelarią Putina uzgodniła ich datę na o trzy dni   wcześniejszą niż oficjalne polskie obchody (Centrum Informacyjne Rządu "Datę spotkania Premierów RP i FR w Katyniu/Smoleńsku (7 kwietnia) ustaliły w trybie roboczym kancelarie   Szefów obu rządów"), zamiast zaprosić Putina do wzięcia udziału w   oficjalnych polskich uroczystościach odbywających się jak co roku 10   kwietnia?    Dlaczego politycy Platformy i kibicujące im media (o postkomunistach i   licznych użytecznych idiotach bez przydziału nie wspominając) włożyły tyle wysiłku w obniżenie rangi polskich oficjalnych uroczystości, a   premier dał się użyć do podniesienia rangi rosyjskich (bo nie wspólnych)   uroczystości, zamiast zadbać o odpowiednią rangę, oprawę i gości   uroczystości polskich? Jacek Saryusz-Wolski (PO): Nie można wykluczyć tego, że zaproszenie,   które wystosował Putin do premiera Tuska to tak naprawdę próba   rozegrania polskich władz, zastosowanie polityki "dziel i rządź".   Natomiast to jest sprawa tej wagi, w której Polacy nie powinni się dać   dzielić i powinni działać wspólnie. Nie zgadzam się ze słowami   Sikorskiego. To jest miejsce i dla polskiego premiera i dla polskiego   prezydenta. Mogliśmy mieć jedne wspólne obchody, z premierami i prezydentami Polski i   Rosji. Mogliśmy mieć od biedy podwójne obchody, jedne z prezydentami   Polski i Rosji, drugie z premierami Polski i Rosji. Dzięki wspólnym   wysiłkom rosyjskiej i polskiej dyplomacji, mieliśmy jedne oficjalne   polskie obchody z prezydentem Polski i jakimś wiceministrem Rosji,   poprzedzone oficjalnymi rosyjskimi obchodami, które dla odmiany   uświetnił obecnością premier Polski i czołówka partii rządzącej.   Putin rozegrał Tuska jak dziecko. Niestety, ponieważ dwa lata temu udało   się z dyplomacji pozbyć "dyplomatołków" i teraz stery dzierżą tam same   tuzy, z Radkiem Sikorskim na czele, nikt tego nie zauważył. Albo, co   gorsza, zauważył ale mu to było na rękę bo im gorzej dla Kaczyńskiego,   tym lepiej dla Tuska. Nawet jeśli tak naprawdę gorzej dla Polski, a lepiej tylko dla Putina. Dziel i rządź 