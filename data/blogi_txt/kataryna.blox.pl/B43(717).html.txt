W oczekiwaniu na decyzję "wyjdą-nie wyjdą" możemy zastanowić się nad konsekwencjami zapowiadanego wyjścia posłów SLD (a także, być może, Celińskiego) z komisji śledczej. Czy uda się sparaliżować pracę komisji? Obawiam się, że lewica nie ma pomysłu na to co zrobi jak już się znajdzie za drzwiami i może skończyć się tak jak z kombinowaniem wokół przyjmowania raportu Błochowiak - spektakularnym samobójem. Lewica uważa, że po jej wyjściu komisja nie będzie mogła działać bo jej skład będzie niereprezentatywny dla sejmu, co gwarantuje ustawa o sejmowej komisji śledczej, podobnego zdania są konstytucjonaliści Winczorek i Gebethner. Ja tylko nieśmiało chciałam zauważyć, że ustawa mówi co prawda, że "skład komisji powinien odzwierciedlać reprezentację w Sejmie" ale nawet jeśli "powinien" rozumieć jako bezwzględny przymus, trudno chyba uznać, że intencją ustawodawcy było tu danie klubom wygodnego narzędzia do zrywania komisji śledczej w dowolnym momencie poprzez wyjście z niej a tym samym pozbawienie reprezentatywności. Dziwię się, że profesorowie prawa wykorzystują ten zapis do kwestionowania racji bytu komisji tylko dlatego, że ktoś z niej dobrowolnie i demonstracyjnie wyjdzie. Przy takiej interpretacji ustawy, żadna komisja śledcza nie będzie mogła działać bo każdy klub będzie mógł ją sobie w dowolnym momencie zerwać. Tego chcemy? Przypominam też, że niedawno mieliśmy precedens i wtedy ten sam profesor Winczorek tłumaczył "Ale jeśli poseł zasiadający w komisji został usunięty przez klub, to można powiedzieć, że ten klub na własne życzenie pozbawił się reprezentacji w komisji. To by więc przemawiało przeciw dokonywaniu zmian w składzie komisji". Nie bardzo widzę w jaki sposób sytuacja kiedy klub odwoła swoich przedstawicieli miałaby być inna, przecież też pozbawią się reprezentacji na własne życzenie. Będę się upierać, że wyjście lewicy z komisji niczego nie załatwia (dla lewicy - bo opozycji tylko ułatwi życie), nie bardzo widzę jak miałoby doprowadzić do sparaliżowania komisji. Oni wyjdą, a komisja nic sobie z tego nie robiąc będzie pracowała bez nich, żadne zmartwienie. Kworum jest i będzie nawet jeśli lewica nie zgłosi nowych kandydatów na miejsce wycofanych (ustawa wyznacza tylko górną granicę liczby członków, maksymalnie 11 ale o minimum mowy nie ma), a jak zgłosi, to bez względu na to kto to będzie, opozycja tę kandydaturę przyjmie i trzeba będzie znowu do komisji wejść. Jedyne co sobie lewica może załatwić tym wychodzeniem to szopka i kolejne okazje do krzyczenia o stalinowskich trybunałach, pełzających zamachach i polowaniach z nagonką. Nie lepiej być w komisji i czuwać? Przynajmniej wgląd w tajne papiery jest i można kolegom podpowiadać jakie kwity na nich są, a i stała obecność w mediach jest nie do pogardzenia. Jest wiele sposobów na paraliżowanie pracy komisji ale lewica wybrała chyba najgorszy i jest na prostej drodze do zrobienia opozycji prezentu. Zresztą nawet gdyby udało się komisję zerwać, byłoby to samobójstwo, bo procesu odgrzebywania prawdy się już nie zatrzyma, jak zabraknie komisji, zrobią to media, opozycja będzie miała o czym mówić w kampanii wyborczej a ludzie pozostaną w poczuciu, że widać było coś na rzeczy z tym Olinem, Kwaśniewską i innymi bo bez powodu lewica nie rozwaliłaby komisji. Nieprzemyślany pomysł walki z komisją jest więc samobójczy, w każdym scenariuszu. Strach jest złym doradcą, a w panice wyczucie tracą nawet najspokojniejsi. Oto na kilka dni przed swoim przesłuchaniem na którym będzie musiał wytłumaczyć m.in. swoje częste kontakty z osobą, która umówiła Kulczyka z rosyjskim szpiegiem, świadek Szymczycha dołącza do chóru atakujących komisję, czym udowadnia, że dwór traci co prawda nerwy, ale nie tupet. Mam nadzieję, że i Marek Ungier coś skrobnie, na pewno też ma dużo do powiedzenia o zagrożeniach jakie komisja stwarza dla demokratycznego porządku. 