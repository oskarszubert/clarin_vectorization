Andrzej Lepper: "Koalicjanci nas oszukali. Są niewiarygodni. To mówię z odpowiedzialnością. Jak można było chronić immunitet Rokity. Jak mogła część posłów PiS i LPR głosować przeciw."Lepper się piekli a przecież PiS wcale Rokicie nie pomógł. Wczorajsza decyzja sejmu przerzuca na Rokitę decyzję w sprawie imunitetu a Rokita wcale nie wygląda na zdolnego podjąć jedyną właściwą w tej sytuacji decyzję o dobrowolnym zrzeczeniu się immunitetu. Bo jeśli namaszczony właśnie na Katona polskiej polityki Rokita chce dotrzymać swojej niedawnej obietnicy to musi czym prędzej zrzec się immunitetu, deklarował wszak niedawno: "Jedno jest pewne. Nigdy Jan Rokita nie będzie chował się za immunitetem. To nie jest możliwe"Jeśli Rokita nie zrzeknie się teraz immunitetu wyjdzie na gołosłownego tchórza. Może więc lepiej byłoby dla niego gdyby wczoraj sejm podjął za niego decyzję na którą jego samego najwyraźniej nie stać. Rokita stoi przed nieciekawym wyborem, bo albo będzie się tchórzliwie chował za immunitetem łamiąc własne słowo, albo pozwoli się skazać z tego samego artykułu co Lepper i na zawsze pożegna się z marzeniami o władzy. W końcu to nie nikt inny tylko Rokita ogłosił, że będzie teraz każde swoje sejmowe wystąpienie uzupełniał zaklęciem:"Rząd, w którym wicepremierem został przestępca stracił moralne prawo do decydowania o losach mojej ojczyzny."Jest prawie pewne, że Rokita proces z Wieczerzakiem by przegrał i został przestępcą a tym samym - jeśli oczywiście Rokita przykłada do siebie taką samą miarę jak do innych - "stracił moralne prawo do decydowania o losach mojej ojczyzny". Rokita powinien więc PiSiaków po rękach całować bo przedłużyli jego marzenia o rządzeniu.  Bardzo jestem ciekawa co teraz zrobi Rokita, ten nasz Katon kochany - zaryzykuje zachowanie honorowe czy uda, że wczorajsze głosowanie zamyka temat? 