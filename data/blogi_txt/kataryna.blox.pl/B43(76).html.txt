20 lipca 2008. Sobiesiak rozmawia z Chlebowskim  Chlebowski: Prawdziwą wojnę stoczyłem w czwartek...  Sobiesiak: No coś tam słyszałem, z Mirkiem rozmawiałem, udało się coś, myślisz? Chlebowski: W ogóle to wyprostowałem, wiesz, nie chcę mówić przez ten...   Drzewiecki kłamał gdy się zarzekał, że nigdy nie rozmawiał z  Sobiesiakiem o ustawie. Rozmawiał z nim nie tylko o samej ustawie ale  także o tym co się wokół niej dzieje, jak przebiegają prace  legislacyjne, kto się wokół niej uwija. Sobiesiak wiedział od  Drzewieckiego o wojnie stoczonej przez Chlebowskiego zanim on sam  zdążył się tym pochwalić. "Miro" relacjonował Sobiesiakowi co się  działo w rządzie wokół ustawy. A co się działo we czwartek przed tą  nagraną rozmową?   17 lipca 2008. Rząd przyjmuje projekt ustawy   20 lipca 2008 to była niedziela, poprzedzający ją czwartek to był 17  lipca. Tego dnia miało miejsce posiedzenie Komitetu Rady Ministrów, na którym rozpatrywany był projekt ustawy w kształcie dla lobby hazardowego niekorzystnym. Czy to przy tej okazji Chlebowski "prawdziwą  wojnę stoczył", którą teraz relacjonuje Sobiesiakowi, ale ten już o  wszystkim wie od Mirka? Najwyraźniej. Chlebowski nie jest członkiem  Komitetu Rady Ministrów więc nie mógł swojej wojny stoczyć osobiście na  jej posiedzeniu, ma jednak kolegów a jeden z nich wykonał tego dnia dość dziwny ruch. Projekty ustaw rozpatrywane są przez Komitet Rady  Ministrów po przejściu procedur konsultacyjnych, czyli uzgodnień  międzyresortowych i konsultacji społecznych. Tymczasem 17 lipca 2008 o  godz. 14.04, tego samego dnia kiedy na posiedzeniu Komitetu Rady  Ministrów rząd przyjął projekt ustawy o grach losowych, wiceminister  gospodarki Adam Szejnfeld wysyła do  Małgorzaty Hirszel, Sekretarz  Komitetu Rady Ministrów faks następującej treści:  Wiceminiester Gospodarki Adam Szejnfeld: Projekt  zawiera zmiany w art. 47a ustawy, polegające na znaczącym rozszerzeniu  dotychczasowego katalogu gier objętych obowiązkiem uiszczania dopłat.  (...) Należy jednak wskazać, że wprowadzenie 10-procentowych dopłat  (...) może w znaczący sposób pogorszyć warunki ekonomiczne tej działalności. Działalność hazardowa, - szczególnie prywatna - charakteryzuje się bowiem niską rentownością (...) Należałoby się  zastanowić także, czy wprowadzenie zbyt dużych obciążeń nie stanowiłoby  zachęty doo zainicjowania działalności w "szarej strefie", w  konsekwencji zmniejszyć się mogą wpływy do budżetu państwa. Wydaje  się więc, iż wobec powyższego należałoby ponownie przeanalizować  zasadność wprowadzenia dopłat w formie proponowanej w projekcie  nowelizacji. Należy rozważyć, czy nie właściwsze byłyby inne  rozwiązania, które nie wiązałyby się z tak istotnymi kosztami dla  podmiotów  gospodarczych.   Co się stało, że tego samego dnia kiedy miało miejsce posiedzenie Rady Ministrów poświęcone ustawie, Adam Szejnfeld pisze pismo w którym  podnosi zastrzeżenia nie zgłaszane ani w trakcie poprzedzających  posiedzenie uzgodnień międzyresortowych, ani w czasie samego  posiedzenia? W piśmie Sekretarz Komitetu Rady Ministrów Małgorzaty  Hirszel podsumowującym ustalenia z 17 lipca 2008 nie ma ani słowa o  zastrzeżeniach czy wnioskach Ministerstwa Gospodarki. Zwraca na to też  uwagę wiceminister Kapica, odnosząc się  w piśmie do Herszel do  stanowiska Szejnfela.  Wiceminister Finansów Jacek Kapica: W  trakcie posiedzenia Komitetu Stałego Rady Ministrów w dniu 17 lipca 2008, Ministerstwo Gospodarki nie zgłaszało uwag w tym zakresie. Nie  przedstawiało ich na wcześniejszym etapie procedowania. Nie jest to zresztą ostatni raz kiedy Adam Szejnfeld składa wniosek, którego efektem może być opóźnienie przyjęcia ustawy. 11 maja 2009. Szejnfeld wpada na pomysł z notyfikacją   Blisko rok później, w maju 2009, Szejnfeld upiera się na przykład, że ustawa wymaga notyfikacji Komisji Europejskiej, chociaż pytany o to  szef UKIE wcale tak nie uważa, zostawia jednak decyzję Ministrowi  Gospodarki. Kapica twierdzi, że notyfikowanie ustawy opóźniłoby jej  wejście w życie o rok. Być może to tylko zbieg okoliczności ale 6 dni  po piśmie Szejnfelda, w którym wrzucił on pomysł notyfikacji (na który  nie wpadł przez ponad rok nieustannego konsultowania ustawy), ma  miejsce ciekawa rozmowa Jana Koska z Ryszardem Sobiesiakiem, w którym  pada wątek obiecanego pół roku spokoju:  Kosek: Oni to zblokują? Sobiesiak: On [Chlebowski] mówi tak. Opierdoliłem go za to, że mówił co innego, że przynajmniej pół roku spokoju. (...) Trzeba przygotować plan i przedstawić go człowiekowi Mirka, który to poprowadzi.   Nic dziwnego, że Kapica poproszony przez Tuska o podsumowanie prac nad ustawą pisze:  Wiceminister  Finansów Jacek Kapica: Jednocześnie,  co raz to kolejne nowe uwagi MG można było uznać za chęć wciągania MF w  proces nieustannych konsultacji i uzgodnień w celu przedłużenia procesu legislacyjnego. Na ostatnim etapie MG zgłosił uwagę, że projekt ustawy  powinien podlegać notyfikacji w Komisji Europejskiej, co spowodowałoby  odsunięcie jej wejścia w życie o co najmniej rok. 20 maja 2009. Konferencja uzgodnieniowa, dopłaty zostają Odbywa się konferencja uzgodnieniowa ws. ustawy, jednym z głównych  tematów mają być sporne dopłaty. Według notatki Kapicy dla Tuska, na  konferencji ustalono, że dopłaty zostają. Wiceminister Finansów Jacek Kapica: W  dniu 20 maja 2009 podczas konferencji uzgodnieniowej upoważniona  pisemnie przez sekretarza stanu w MSiT A. Giersza [nazwisko z  niewiadomych powodów usunięte] dyrektor Departamentu  Ekonomiczno-Finansowego potwierdziła zasadność wprowadzenia dopłat do  gier i to stanowisko przyjęto jako wiążące do dalszych prac nad ustawą. Kwiecień/maj 2009. Chlebowski rozmawia z Kapicą  Wiceminister Finansów Jacek Kapica: Zajmowałem stanowisko, że Ministerstwo Finansów nie odstąpi od dopłat   z własnej inicjatywy, skoro zostały wprowadzone na wniosek MSiT (...)  Premier Tusk zapytał czy wiedziałem, że Ministerstwo Sportu i Turystyki  jest skłonne do zrezygnowania z dopłat do gier? Stwierdziłem, że taką sugestię skierował chyba do mnie Przewodniczący Z. Chlebowski w kwietniu bądź w maju br.   22 maja 2009. Kosek i Sobiesiak się naradzają  Kosek: Kapica się w internecie wypisał, bo wycofał projekt 11 maja.  Sobiesiak: Wycofanie dopłat może nastąpić po jego [Kapicy] rozmowie z ministrem Drzewieckim.   Od pomysłu rozmowy z Kapicą najwyraźniej odstąpiono, nic dziwnego, był wyjątkowo odporny na naciski i deklarował, że Ministerstwo Finansów z  własnej inicjatywy z dopłat nie zrezygnuje. Nie było sensu przekonywać  uparciucha, nie było zresztą potrzeby skoro wszystko można było  załatwić jednym pismem.  30 czerwca 2009. Drzewiecki wycofuje się z dopłat  Wiceminister Finansów Jacek Kapica: Minister  Sportu i Turystyki M. Drzewiecki przesłał pismo wskazujące na  niecelowość wprowadzenia dopłat zasilających Fundusz Sportu ze względu  na zmianę planów inwestycyjnych obiektów sportowych Narodowego Centrum  Sportu. Pismo zostało przesłane bez skierowania zapytania w tej sprawie przez MF po odbyciu konferencji uzgodnieniowej.    Obowiązująca narracja Drzewieckiego ma nas przekonać, że urzędnicy źle ministra zrozumieli a on nigdy nie chciał wycofania dopłat. To kpina w  żywe oczy. Na początku lipca zarówno rzeczniczka Ministerstwa Sportu  deklarowała rezygnację z dopłat, a Witold Lisicki z Ministerstwa  Finansów mówił, że skoro Ministerstwo Sportu rezygnuje z dopłat to  dopłat nie będzie. Minister Drzewiecki miał mnóstwo czasu na  zorientowanie się, że został źle zrozumiany i wyprostowanie sprawy.   14 sierpnia 2009. Kamiński alarmuje Tuska   Kamiński informuje Tuska o wątpliwościach wokół procesu legislacyjnego  i prosi o upewnienie się, że interes finansowy państwa nie będzie zagrożony. Kilka dni później Tusk naradza się z Drzewieckim. 26 sierpnia 2009. Tusk każe Kapicy pisać nową ustawę  Jacek Cichocki: Premier  (...) wysłuchuje informacji o odtychczasowym przebiegu prac nad  zmianami w ustawie. Po spotkaniu poleca JK przygotowanie nowych założeń  zmian do ustawy.   Ten wątek omówiłam w poprzednim wpisie. Drzewiecki i Tusk muszą mieć bardzo złe zdanie o inteligencji Polaków jeśli myślą, że kupimy scenariusz z błędem urzędnika. Gdyby chodziło o błąd, Drzewiecki wytłumaczyłby to Tuskowi i ten nie kazałby Kapicy pisać nowej ustawy bo  po co? Zresztą w sierpniu dawno nie byłoby już tematu bo wszystko  sprostowano by po lipcowych wypowiedziach w mediach Witolda Lisickiego  z Ministerstwa Finansów i rzeczniczki Ministerstwa Sportu. Tusk  wiedział, że Drzewiecki oficjalnie wycofał się z dopłat a Kapica ma to  na piśmie, że wokół sprawy węszy CBA, jedyne co mógł zrobić, żeby  ratować Drzewieckiego to wydać polecenie przygotowania nowej ustawy,  która dla budżetu państwa będzie jeszcze korzystniejsza. A Drzewiecki  ratował się potem na własną rękę zwalając wszystko na urzędnika. Przy okazji odebraliśmy cenną lekcję tego jak wyglądają rządowe prace nad  kluczowymi ustawami, jeśli premier dopiero po ponad roku prac nad   ustawą budzącą tyle emocji zadaje fundamentalne pytanie "Czemu miałły  służyć dopłaty?"  ***    "Afera hazardowa" jest i jest rozwojowa. Jedyną szansą zamiecenia jej pod dywan jest zatrzymanie jej na Chlebowskim i udawanie, że wszystko  sprowadza się jedynie do jego niestosownych rozmów z kolegami. Być może  trzeba będzie poświęcić też Drzewieckiego, bo się nie obronił przed  opinią publiczną, a jedynym, którego przekonał jest ręczący za jego  uczciwość Donald Tusk. Ale nawet jeśli poleci Drzewiecki, to zasadne  będą pytania o zachowanie Szejnfelda, a także samego Tuska. Bo  Chlebowski co prawda lobbował ale to Drzewiecki, Szejnfeld a także - w  ostatniej fazie -  Tusk podejmowali w różnych momentach tego procesu kluczowe dla niego decyzje dzięki którym ustawy dalej nie ma. Nie dziwi  mnie ani trochę panika w szeregach Platformy, perspektywa komisji  śledczej musi przerażać, w Sejmie nie ma już co prawda Rokity ale na  pewno znajdzie się ktoś kto zada parę oczywistych pytań. Jedyną szansą  wybronienia się jest przeczekanie i liczenie na to, że nikomu się nie  będzie chciało wgryzać w bardzo trudny przecież temat. Nie zaszkodzi  też odwracać uwagę, najlepiej jakąś bombą.   We wtorek podobno poleci Mariusz Kamiński. Czy tylko mnie dziwi, że Jacek Cichocki w dokumencie zatytułowantym "Kalendarium  prac Prezesa Rady Ministrów w związku z informacjami o  nieprawidłowościach związanych z rządowymi pracami nad projektem zmian  ustawy o grach losowych i zakładach wzajemnych" umieścił takie punkty jak:  14 września do KPRM dociera pismo  Prokuratora Okręgowego z Rzeszowa, w którym zawarta jest informacja, że  9 września prokuratura wydała postanowienie o postawieniu Mariuszowi Kamińskiemu zarzutów popełnienia przestępstwa.   Jeśli decyzja rzeszowskiej prokuratury nie ma absolutnie nic wspólnego  z działaniami CBA ws. afery hazardowej to dlaczego Jacek Cichocki wymienił ją w kalendarium prac premiera związanych z nieprawdłościami w  pracach nad ustawą? Jak widać związek między "aferą hazardową" a  kłopotami Kamińskiego z prokuraturą jest aż oczywisty nawet dla ludzi  Tuska skoro uwzględniają go w takim "kalendarium prac premiera w  związku z informacjami o nieprawidłowościach".   Faks Adama Szejnfelda z 17 lipca 2008 Pismo M. Hirszel podsumowujące ustalenie 17 lipca 2008 Odpowiedź J. Kapicy do M. Hirszel ws. pisma A. Szejnfelda Notatka J. Kapicy z przebiegu procesu legislacyjnego 