Magda Jethon: Moim marzeniem byłoby, żeby słuchacz nie wiedział jakie poglądy ma ma dziennikarz rozmawiający z politykami.Agnieszka Kublik: Michał Karnowski już nie będzie przeprowadzał porannych wywiadów?Jak widać Agnieszka Kublik nie ustaje w wysiłkach na rzecz nowej, lepszej, poprawniejszej Trójki i wprost podpowiada jej nowej szefowej kto do apolitycznej Trójki nie pasuje. Nie pasuje Michał Karnowski. Wcale się nie dziwię, że były redakcyjny kolega Kublik nazwał ją "cynglem", nie zdziwię się też jeśli się wkrótce okaże, że w nowej Trójce dla Karnowskiego nie będzie miejsca, co Agnieszka Kublik z poczuciem dobrze wykonanego zadania obwieści światu w artykule pod triumfalnym tytułem "Koniec radia Karnowskiego". Swoją drogą ciekawe czy w Trójce byłoby miejsce dla Moniki Olejnik, Tomasza Lisa, Jacka Żakowskiego, Tomasza Wołka czy choćby Agnieszki Kublik? Każde z nich ma poglądy, i to dużo wyrazistsze i bardziej nachalnie  eksponowane niż poglądy Michała Karnowskiego więc w Trójce pod rządami Jethon nie mieliby czego szukać. Czekam zatem z niecierpliwością na tych apolitycznych i bezpoglądowych dziennikarzy, którymi Jethon zastąpi Karnowskiego. Ciekawe czy będą tak apolityczni i bezpoglądowi jak ona sama, prawdziwie apolityczny fachowiec, która w trosce o nieskazitelność wizerunku noc po nominacji spędziła na usuwaniu ze swojej strony zdjęć z Tuskiem (ostatecznie zniknęła cała strona, szkoda bo lektura jej bloga pozwalała sobie wyrobić opinię na temat nowej dyrektorki Trójki) a o samej Trójce mówi też bardzo merytorycznie, apolitycznie i ponadpartyjnie "Przez ostatnie dwa lata dane pokazują, że politycy PiS pojawiali się na antenie "Trójki" częściej niż politycy innych partii. Słuchacz czuł, że nie było to radio dla wszystkich, że było to radio PiS-owskie". Bardzo bym chciała poznać te dane, zakładam, że pod słowem "dane" pani Jethon rozumie coś więcej niż wycinki prasowe z publicystyką pani Kublik i raport Platformy o mediach. Jeśli więc istnieją jakieś twarde dane dowodzące PiSowskiego przechyłu Trójki dobrze byłoby je poznać, może te setki osób dalekich od propisowskich sympatii, które podpisały list w obronie Skowrońskiego przejrzą na oczy i przestaną bronić partyjnego radia formacji Kaczyńskich. Ciekawe swoją drogą, jaki słuchacz czuł, że to nie było radio dla wszystkich. Ten który z nastaniem Skowrońskiego ponownie zaczął słuchać Trójki a teraz podpisuje listy w proteście przeciwko jego odwołaniu? Cieszę się z tych buńczucznych wypowiedzi Magdy Jethon. Za rok, dwa, sprawdzimy jak wzrosła słuchalność Trójki i zweryfikujemy czy Jethon umiała zrobić radio bardziej "dla wszystkich" niż Skowroński. Tylko czy Magdzie Jethon starczy zdrowia? Wiceprzewodniczący Rady Nadzorczej Polskiego Radia alarmuje, że jest ona osobą tak ciężko chorą, że dopiero co wyprosiła kilkumiesięczny urlop na poratowanie zdrowia. Taki urlop jest płatny z publicznych pieniędzy więc nie przyznaje się go ot tak sobie, stan zdrowia pani Jethon - według niej samej i jej protektora Wijasa - musi być więc naprawdę tragiczny. Bo przecież nie jest kombinatorką i naciągaczką, prawda? No ale to już z pewnością wyjaśni jak zwykle zatroskana o los mediów publicznych Agnieszka Kublik. Z tropieniem przekrętów Skowrońskiego poszło jej całkiem nieźle. A oto co powiedział wspomniany już wiceprzewodniczący Rady Nadzorczej Polskiego Radia.Bogusław Kiernicki: Powołanie Magdy Jethon jest dla mnie z kilku powodów dość szokujące.  Przecież jeszcze dwa tygodnie temu - na wniosek prezesa Wijasa - głosowałem za przyznaniem pani Jethon kilkumiesięcznego urlopu na  podreperowanie zdrowia. Po wysłuchaniu opinii prezesa Wijasa, który -  jak twierdził - zapoznał się z historią zdrowotnych problemów pani  Jethon, głosowałem za tym, żeby osobie, która już kilkadziesiąt lat  pracuje w Polskim Radiu, dać czas na odpoczynek i powrót do zdrowia.  Czas, za który Polskie Radio miało płacić konkretne pieniądze. Prezes  Wijas przyszedł na posiedzenie zarządu i powiedział, że pani Magda Jethon jest bardzo chora i że dostał od niej wniosek, w którym prosi  ona o półroczny urlop płatny na podratowanie zdrowia. Prezes twierdził,  że przeglądał jej dokumenty i rzeczywiście jest na tyle chora, że  wnioskuje o urlop dla niej. W ciągu tego pół roku pani Jethon miała  pobierać pełne wynagrodzenie. Tym bardziej zaskakuje mnie obecna  sytuacja, gdzie po dwóch tygodniach pani Jethon nagle ozdrowiała i  zostaje zgłoszona na dyrektora Programu Trzeciego Polskiego Radia.  Mówiąc delikatnie, osobiście czuję się wystawiony do wiatru. Ale przecież nie chodzi o moje osobiste odczucia, tylko o odpowiedź na  pytanie, czy nie miało tu miejsca wprowadzenie w błąd zarządu w celu  uzyskania osobistej korzyści. Jeśli tak, to kwalifikuje się to na  dyscyplinarne zwolnienie, a nie nagrodę w postaci stanowiska dyrektora  Programu Trzeciego. Jeśli natomiast stan zdrowia pani Jethon jest taki,  jak przedstawił to na zarządzie prezes Wijas, to bardzo dziwię się  prezesowi, który wywodzi się przecież z tradycji lewicy, do której odwołuje się Samoobrona, że traktuje osobę w wieku już przecież chronionym tak bezdusznie, jak w czasach najbardziej bezwzględnego  kapitalizmu, wykorzystywania człowieka przez człowiekaPodobno dzisiaj z Trójką pożegnał się Jerzy Jachowicz i zrobił to z przytupem. To ładny gest ale czy ja wiem? Z jednej strony takie gesty mają mocny wydźwięk ale z drugiej - po co ułatwiać Jethon "przywracanie normalności"? Niech się kobita sama męczy z czyszczeniem Trójki, niech szuka pretekstów, wymyśla uzasadnienia. Nie ma powodu ułatwiać jej zadania. 