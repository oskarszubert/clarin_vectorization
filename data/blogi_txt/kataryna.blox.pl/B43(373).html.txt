19 maja  Przewodnicząca     MAK Tatiana Anodina: Komisja Techniczna MAK, w   skład której wchodzą specjaliści Ministerstwa Obrony Rosji, ściśle współdziała z dużą grupą polskich ekspertów wojskowych i cywilnych, z Pełnomocnikiem Rządu Polski   panem Klichem na czele. Już od pierwszego dnia polscy specjaliści   uczestniczą we wszystkich aspektach dochodzenia, mieli i mają dostęp do   wszystkich niezbędnych materiałów, zarówno na miejscu zdarzenia, jak i   przy rozszyfrowywaniu "czarnych skrzynek". (...) Wspólnie zakończono prace nad   rozszyfrowywaniem rozmów członków załogi, identyfikacja ich głosów   została przeprowadzona przez polskich lotników. Pracę utrudniał   wysoki poziom szumów, w tym zza otwartych drzwi od kabiny załogi. W celu   oczyszczenia nagrania od szumów zastosowano specjalną posiadaną przez   MAK aparaturę z unikalnym oprogramowaniem. Głosy członków załogi zostały dokładnie zidentyfikowane. (...) Ustalono, że w kabinie znajdowały się   osoby, nie będące członkami załogi. Głos jednej z nich dokładnie   zidentyfikowano, głos innej (lub innych) poddawany jest dodatkowej   identyfikacji przez stronę polską. Jest to ważne dla śledztwa. (...) Podczas wizyty w MAK minister obrony narodowej pan B. Klich i minister spraw wewnętrznych - przewodniczący Komisji Rządowej Rzeczypospolitej Polskiej pan J. Miller   zostali szczegółowo zapoznani z wynikami prac komisji. Wysłuchali oni   nagrania rozmów załogi.    W trakcie tej samej konferencji   przewodniczący polskiej Państwowej Komisji Badania Wypadków Lotniczych   Edmund Klich powiedział, że dodatkowe głosy w kokpicie zostały   zarejestrowane na 16-20 minut przed zderzeniem z ziemią, a w jego   ocenie, nie miały "decydującego wpływu na zdarzenie".    21 maja  Okazuje się, że Rosjanie na pożegnanie   dali Klichowi niespodziankę, o której nie wspomnieli ani dziennikarzom   na konferencji dwa dni wcześniej, ani jemu samemu przez te długie   tygodnie wspólnej pracy. Okazuje się, że nie tylko 16-20 minut przed   katastrofą, jak Klich myślał jeszcze dwa dni wcześniej, ale także na 1   minutę przed nią ktoś pilotów w kokpicie odwiedził. I - kto wie - może nawet wywierał presję. Klich co prawda nie może nic powiedzieć, bo mu   Rosjanie zabronili, nie zabronili mu jednak insynuować, więc bez   najmniejszych skrupułów rozwodzi się na temat wielce jego zdaniem   prawdopodobnej - choć niewykluczone, że bezobjawowej - presji na pilotów   ze strony  - to też już wiemy - generała Błasika.    Edmund     Klich: To nie jest bezpośrednia presja, że musicie wylądować (...). Ale jeśli jest głos na   minutę przed i osoba jest, to znaczy świadomość obecności tej osoby, już   jest jakąś formą tego, że jednak jest ważna sprawa i należy się starać   wylądować. Ja bym tak odebrał, gdybym pilotował ten samolot. (...) Ale   to, że ktoś jest jeszcze na pewno może mieć jakiś wpływ.     Swoją wypowiedź sprzed dwóch dni,   kiedy zapewniał, że dodatkowy głos w kokpicie nie miał żadnego znaczenia   a zarejestrowany został na ponad kwadrans przed katastrofą tłumaczył z   rozbrajającą - zważywszy na jego funkcję i wagę każdego jego słowa w tej sprawie - szczerością.    Edmund     Klich: Bo ja wtedy znałem rozmowę, która była prowadzona 16 minut przed zdarzeniem. Teraz wiem   więcej, bo otrzymałem pełny zapis rozmów i teraz już bym tak   kategorycznie nie stwierdził.   Jej, jak to dobrze, że już po kilku   tygodniach Rosjanie zdecydowali się w końcu powiedzieć Klichowi o tej -   być może bardzo ważnej - obecności w kokpicie dodatkowej osoby na minutę   przed katastrofą! Mogli to co prawda zrobić dwa dni wcześniej, to by   się przynajmniej chłopina nie wygłupił oświadczając dziennikarzom, że   była tylko niemająca znaczenia rozmowa 16-20 minut przed katastrofą, ale   lepiej późno niż wcale. Mogli mu przecież wcale nie mówić, dowiedziałby   się z końcowego raportu, i byłoby jeszcze głupiej. A tak jest tylko   trochę głupio, bo okazało się, że najwyższy polski urzędnik przy tym   dochodzeniu nie został poinformowany o kluczowym ustaleniu, a Rosjanie w   ramach pełnej otwartości powiedzieli mu co się działo na kwadrans przed katastrofą, ale już nie co ją bezpośrednio poprzedziło.    Fakt, że Klich, ani pewnie nikt inny z Polski, przez półtora miesiąca nie zapoznał się szczegółowo z oryginałami zapisów w kokpicie w ostatnich minutach lotu jest bardzo dziwny, zwłaszcza gdyby było na nich   coś co pozwala zrzucić winę na załogę lub pasażerów. Jak najszybsze   opublikowanie takich zapisów, a przynajmniej niezwłoczne poinformowanie o   nich polskiej strony byłoby przecież w interesie Rosjan, bo   przenosiłoby ciężar odpowiedzialności za katastrofę na pilotów, a   oczyszczało z podejrzeń wieżę. Jeśli Rosjanie do dzisiaj nie udostępnili   ani rozmów pilotów z wieżą, ani rozmów pilotów między sobą lub z pasażerami, to pewnie nie dlatego, że potwierdzałoby to ich tezę, że   cała wina jest po stronie polskiej. Prawdziwy festiwal dezinformacji i   insynuacji, jaki uprawia strona rosyjska świadczy o tym, że nie może   sobie pozwolić na pełną otwartość. Ale obserwując reakcje polskich   mediów coraz wyraźniej widzi, że wcale nie musi bo te wszystko łykną.   Nawet jeśli okaże się, że dostaniemy tylko wybrane stenogramy rozmów, a   resztę będziemy sobie musieli dopowiedzieć, bo dopowiemy sobie bardzo   chętnie. Każdy po swojemu.   Czystą formalnością będzie więc chyba ekspertyza psychologa, który "na   słuch" zbada i oceni poziom stresu pilota i się wypowie - był pod presją   czy nie. Formalnością, bo Klich, który co prawda nie może absolutnie   nic powiedzieć, mówi prawie wszystko. Już sama obecność Błasika była   presją, a wie to stąd, że gdyby on był pilotem, czułby się pod presją. I   wszystko jasne. Wysłanemu przez rząd psychologowi pozostaje tylko   potwierdzić tę diagnozę, a że oceniać będzie wyłącznie na podstawie   wiedzy o tym co pilot robił i jak tragicznie to się skończyło, oraz jego głosu, który usłyszy pierwszy raz w życiu i nie będzie miał żadnego   porównania jak Protasiuk brzmi i jak się zachowuje  w stresie, a jak   bez, diagnoza raczej nikogo nie zaskoczy. Już dzisiaj możemy być pewni,   że psycholog znajdzie ślady stresu u Protasiuka, bo trudno, żeby pilot   wiozący najważniejsze osoby w państwie był wyluzowany lądując w   niesprzyjających warunkach na słabo przygotowanym lotnisku. I nawet   jeśli zapisy rozmów nie wykażą żadnych nacisków (a Klich ich nie   znalazł, przynajmniej taki jest stan jego wiedzy na dzisiaj, kto wie o czym jeszcze ściśle z nami współpracujący Rosjanie mu nie powiedzieli,   czekając na dogodniejszy moment), to wystarczy dość oczywista ocena   psychologa, że pilot był zestresowany, żeby sobie dopowiedzieć resztę,   czyli to kto go tak zestresował. Nawet jeśli nie werbalnie, to samą   swoją obecnością. Do winnych (a tych jest już długa lista, i są to wyłącznie ofiary katastrofy) dołączy więc Błasik. Na pociechę dla jego   rodziny -  dołączy tylko dlatego, że jest on brakującym ogniwem   niezbędnym do obarczenia winą zmarłego prezydenta.   Nie trzeba chyba dodawać, że rosyjska   komisja Anodiny ostatecznie potwierdzi świetny stan techniczny rosyjskiego samolotu, bezawaryjną i niezawodną pracę serwisowanej w   rosyjskich zakładach aparatury pokładowej, oraz bezbłędną obsługę przez   rosyjskich kontrolerów lotu. Wina rozkłada się bowiem między polskiego   prezydenta, polskich pilotów i polskie wojsko, które ich odpowiednio nie przygotowało. Do ustalenia zostają tylko proporcje, w jakich odpowiedzialność spada na każdego z nich.   I to wszystko bez mrugnięcia okiem   przyjmie - tak jak przyjmuje do tej pory - strona polska, która z   wdzięcznością przyjmie raport obciążający ją pełną winą za to co się   stało. Pytać nie będą też dziennikarze, poza nielicznymi wyjątkami, bo   przecież od miesiąca pracują nad taką właśnie wersją zdarzeń. 