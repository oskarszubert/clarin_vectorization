Józef "Brzytwa" Oleksy: Boję się o własne zdrowie i życie. Najpierw ktoś zniszczył samochód mojej gosposi, potem w aucie żony odpadło koło, a kilka dni temu ktoś uszkodził opony w moim samochodzie. Teraz na wszelki wypadek przestałem prowadzić samochód. Czuję się zagrożony.Daleka jestem od wyśmiewania lęków Oleksego, w końcu świetnie zna Sitwę i wie najlepiej na co ją stać. My też już co nieco wiemy, nie wszystko ale wystarczająco dużo, żeby wyznań Oleksego nie traktować z góry jako zwierzeń żebrzącego o uwagę paranoika. Falzmann, Papała, Sekuła, Baranina - można sypać jak z rękawa dowodami na to, że uciszyć można każdego. Nawet jeśli ten ktoś akurat siedzi w świetnie strzeżonym austrackim więzieniu. Nawet Leszek Miller uznał swój wypadek lotniczy za próbę "zdymisjonowania" go z funkcji premiera. Rywin nie ryzykował i wolał pójść siedzieć niż zdradzić mocodawców. Oleksy naprawdę wie z kim się zadawał i nie dziwię się, że się boi.  Oleksy czuje się zagrożony, nic dziwnego, że wystosował kuriozalny list otwarty do Sitwy, w którym deklaruje pełną lojalność. Nie chodzi przecież o  to, że mu Kwaśniewska oczy wydrapie za plotkowanie o liftingach ale choćby o to co jest na tych mniej tabloidowych fragmentach taśmy, tam gdzie panowie rozmawiają o intrydze służb i gdzie Gudzowaty żąda od Oleksego zeznawania w tej sprawie w prokuraturze. Nie wiem czy Oleksy już zeznawał czy dopiero będzie, jeśli wierzyć temu co mówi Gudzowaty prokuratorzy są bardzo blisko i będą sięgać naprawdę wysoko. Szczere zeznania Oleksego w prokuraturze a potem w sądzie na pewno nie byłyby Sitwie na rękę bo chyba i bez nich ma wystarczająco dużo kłopotów. Oleksy świetnie rozumie, że ma się czego bać i robi całkiem niegłupio rozpowiadając o tym w mediach. Strach przed Sitwą - przypadek ministra i senatora Chronowskiego***Bardzo dużo się dzieje, śledztwo w sprawie prowokacji wobec Gudzowatego (kto wie jakie tam jeszcze taśmy są i po kogo sięgnie prokurator), nagranie Kwaśniewskiego w ramach legalnego podsłuchu, wkrótce kolejna odsłona procesu ekstradycyjnego Mazura. Nic dziwnego, że w takich okolicznościach co bardziej wyczuleni na ludzką krzywdę Ruch Obrony Praw Człowieka zakładają. Klientów im zdaje się nie zabraknie. ***Newsweek donosi, że Platforma chce powołania komisji śledczej w sprawie inwigilacji dziennikarzy Rzepy przez Kaczyńskiego i Ziobrę. Jestem za, w przeciwieństwie pewnie do samych dziennikarzy. Chciałabym, żeby taka komisja powstała, doświadczenie uczy, że w przypadku komisji śledczych sprawy dość szybko wymykają się spod kontroli i ciemny lud dostaje niepowtarzalną okazję zajrzenia za kulisy. Ja już się na to cieszę. Nie wiem tylko czy dziennikarze będą Platformie za nią wdzięczni ale to nie moje zmartwienie. Niech się Tusk dobrze zastanowi w kogo może rykoszetem trafić kulka mierzona w Ziobrę. ***  Jeśli ktoś nie rozumie dlaczego tak nerwowo, by nie powiedzieć histerycznie, reaguję na każdy ruch na scenie politycznej mogący przybliżyć powrót postkomunistów wyjaśniam, że głównie dlatego, że nie potrafię sobie wyobrazić Marka Jurka opowiadającego w mediach o tym, że czuje się zagrożony po tym jak nagadał na Kaczyńskiego. To właśnie ta pozornie drobna różnica między irytująco czasami nieudolną partią polityczną a gangsterską sitwą. Józef Oleksy opowiadając o swoim lęku o życie znowu powiedział nam coś ważnego o Sitwie. Tym razem na trzeźwo i oficjalnie. 