To zdecydowanie nie był dobry dzień dla ludzi lewicy. Wygrana jest tylko Danuta Waniek - uratowała stołek, który próbował jej spod pupy wykopać Lech Jaworski, niedawno nawrócony na opozycyjność. Danka się naraziła siepaczom bo chce telewizję dla Pierwszego odzyskać (oj, cni się za czasami kiedy prace komisji śledczej relacjonowali Orcholski z Kaniewską a polityków przesłuchiwał Gembarowski), a że wybrała taktykę destabilizacji podsuniętą jej przez Czarzastego, który nie ma ostatnio szczęśliwej ręki, to się nakombinowała na darmo. Tyle jej, że nie wyleciała z Rady, bo po tym co ostatnio wyprawia już dawno powinna. Co ten Kwaśniewski w sobie ma, że się stateczna kobita tak dla niego wygłupia (chociaż opowieści o własnoocznie oglądanym dyplomie magisterskim i tak nic nie przebije). Ale Danka nie ma co narzekać, i tak nie było najgorzej, jej były kolega Rady Tomasz Goban-Klas miał naprawdę zły dzień, okazało się bowiem, że jego rezygnacja ze stołka może być całkiem na darmo i nie postrzyma procesu lustracyjnego. Oleksy też ma kustracyjną zgryzotę, bo mu procesu lustracyjnego nie chcą odroczyć i lada dzień wyrok (ciekawe czy mu koledzy jakieś ładne pożegnanie w sejmie zgotują jak wyrok będzie taki jaki mówią, że będzie). A baron lubelski Kurczuk? Co on ma powiedzieć, niewinna ofiara prowokacji jakiegoś dziennikarzyny, który nagrał to czego Kurczuk nigdy nie powiedział i teraz Kurczukowi głupoty wmawiają. SLD i naciski na media? To się kupy nie trzyma. Kłopoty ma także inny baron, łódzki, Andrzej Pęczak. Immunitet mu chcą odebrać, za to co ponoć wziął od Dochnala, który już siedzi a jego usadzenie wiąże się jakoś z wiedeńskim spotkaniem Kulczyk-Ałganow. Mówi się, że problemy Pęczaka wiążą się z prywatyzacją PHS ale wczoraj przeczytałam we Wprost, że Dochnal zapłacił mu za tajne informacje o prywatyzacji polskiej energetyki, co dziwnym trafem leży w obszarze zainteresowań panów Kulczyka i Ałganowa. Z firmą RAO JES dla której pracuje Ałganow, firma Dochnala chciała wspólnie startować w przetargach na polskie elektrownie. Ciekawe czy to wszystko ma jakiś związek z kłopotami innego przyjaciela lewicy, Kulczyka, na którego trwa prawdziwa nagonka. Komisja Papierów Wartościowych i Giełd chce mu akcje policzyć, a wywiad go niszczy fałszywymi notatkami, fałszerstwo sympatyczny pan Jan odkrył i obwieścił już po kilku dniach od odtajnienia notatek. Wcześniej widać w szoku był. Szkoda mi Kulczyka bardzo, bo nie dość, że mu zawistnicy brużdżą, to na przyjaciół też nie może liczyć. Przecież Kwaśniewski zna dokładną treść notatki od kilkunastu miesięcy, przeprowadził nawet w tej sprawie "twardą męską rozmowę" z Kulczykiem a i tak o tym co jest w notatce Kulczyk dowiedział się dopiero od Gruszki. Ładny mi kolega z tego prezydenta. Ciekawe tylko jak wyglądała ta "twarda męska rozmowa" - prezydent opieprzył Kulczyka, nie mówiąc mu za co, że się Kulczyk po półtora roku dowiaduje z gazet? 