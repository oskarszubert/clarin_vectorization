Maj 2010 Joanna  Kluzik-Rostkowska: Jeżeli PO chce przypominać lata rządów Jarosława  Kaczyńskiego, to proszę bardzo. Niech przypomina obniżenie podatków, wzrost  gospodarczy, spadek bezrobocia. Rządy  premiera Kaczyńskiego były dobrym czasem dla Polski. Ekonomiści podkreślają, że  obniżenie podatków i składki emerytalno-rentowej pozwoliło przejść przez kryzys  łagodniej niż innym. Jeśli konkurenci chcą o naszych sukcesach przypomnieć, nie  mam nic przeciwko temu. Czerwiec 2010 Dziennikarz:  Pani poseł, a jakby pani miała przekonać elektorat lewicy,  zresztą nie tylko lewicy, ale i nie przekonanych, że Jarosław Kaczyński  najbardziej nadaje się na prezydenta RP. Joanna  Kluzik-Rostkowska: Proszę. 1. myślenie kategoriami państwa. 2. duże doświadczenie  polityczne. 3. samodzielność w działaniu. 4. duża wrażliwość  społeczna. 5. poważne traktowanie poważnych spraw. 6. wielka  odporność na plastykowość polityczną, na piarowość, co mu czasem  przeszkadzało. 7. Dystans do siebie i autoironiczność. 8.  Inteligencja, solidne wykształcenie, znajomość historii. 9. wytrwałość  jeżeli trzeba pracować do 3 w nocy to pracuje. 10. cierpliwość, bardzo  ważna rzecz dla polityka. Dziennikarz: A co z komunikatywnością, otwartością na świat i ludzi,  umiejętnością współpracy z innymi partiami… Joanna Kluzik-Rostkowska: To ma pan 10, 11, 12. Kwiecień 2011 Joanna Kluzik-Rostkowska: Podczas kampanii prezydenckiej  przekonywałam do głosowania na takiego Jarosława Kaczyńskiego, jakiego znałam  sprzed katastrofy 10 kwietnia, przepraszam, jeżeli kogokolwiek przekonałam. Joanna Kluzik- Rostkowska: Jestem  przekonana, że dla dobra polskiego życia politycznego, dla dobra Polski, dla  tej odwagi, której nam potrzeba, Jarosław Kaczyński powinien zejść ze sceny politycznej dzisiaj. Czerwiec 2011 Joanna Kluzik-Rostkowska: Jeśli chcemy polityki roztropnej,  opartej na współpracy, a nie wojnach, musimy zbudować swoisty społeczny,  obywatelski „kordon sanitarny” wokół PiS. To jedyny sposób, by powstrzymać szaleństwo i cynizm. Joanna Kluzik-Rostkowska: Jestem dziś z Platformą  Obywatelską dlatego, że zrobię wszystko, żeby PiS nie wrócił do władzy. Dziś  widać jak nasza scena jest mocno zabetonowana. Trzeba zrobić naprawdę wszystko,  żeby PiS nie miał szansy współrządzenia z SLD, to było podstawą mojej decyzji. Joanna Kluzik-Rostkowska: Uważam, że trzeba zrobić wszystko, żeby nie obudzić  się 24 października w rzeczywistości, w której Jarosław Kaczyński będzie  premierem. Nie wyciągam tych  cytatów, żeby się naśmiewać, bo to łatwizna i kopanie leżącego, choć dzisiaj  jeszcze może się wydawać, że ów leżący spadł na cztery łapy i ma się całkiem  nieźle. A na pewno dużo lepiej niż współpracownicy, których za sobą zostawił. Jestem osobą raczej niedzisiejszą i ciągle wydaje mi się, że coś takiego jak  twarz czy honor ma jeszcze znaczenie, nawet w tak brudnym zawodzie jak  polityka, dlatego o kimś kto sam się ich pozbawił w tak żałosnym stylu, nie  umiem myśleć jako o wygranym. Sama Kluzik zresztą jeszcze kilka dni temu  mówiła, że uwłacza jej honorowi myślenie, że mogłaby przeskoczyć do innej partii.  W sobotę cała Polska mogła zobaczyć gdzie Kluzik ma swój honor. Nie o tym  jednak chciałam, ale o przesłaniu jakie wygłosiła w sobotę, zżynając zresztą z  Hillary Clinton, do polskich kobiet, a więc także do mnie. Joanna Kluzik-Rostkowska: Dzisiaj szklany sufit istnieje,  ogranicza nasze możliwości i aspiracje, ale ten szklany sufit ma 19 mln  pęknięć. Najwyższa pora, aby ten sufit nam nie przeszkadzał. Trudno o słowa mniej pasujące do tamtej chwili, do tego momentu w politycznej karierze ich autorki.  Bo to co Kluzik-Rostkowska pokazała przez ostatni rok jest zaprzeczeniem tego  jakiej obecności kobiet w życiu publicznym bym sobie życzyła. Jeśli ktoś miał  uprzedzenia do kobiet w polityce, to mógł się w nich utwierdzić, jeśli ktoś wiązał z obecnością kobiet jakieś nadzieje na nową jakość, to niechybnie się  rozczarował. Bo Kluzik przez ostatni rok dostała w polityce szansę jaką kobiety  dostają rzadko. Kierowała prezydencką kampanią wyborczą, mogła zostać  wiceprezesem i jedną z liderek drugiej co do wielkości partii, mogła budować swoją własną, mogła wreszcie odejść z jakimś minimum klasy. Wykorzystała tylko  pierwszą z tych szans, a na kolejnych poległa nie przez jakiś wyimaginowany w  jej przypadku szklany sufit, a własne polityczne i osobowościowe kompetencje, nijak nie przystające do wybujałej – jak widać – ambicji. Niestety. Nie będę udawać  sympatii do Kluzik-Rostkowskiej jako polityczki bo nie zdążyłam jej cenić.  Najpierw jej nie zauważałam, potem nie doceniałam, a potem to już zwyczajnie  nie było za co szanować. Ale jest mi przykro, że to właśnie kobieta zaliczyła najbardziej spektakularny polityczny upadek ostatnich lat, pokazując, że  granice jej ambicji wyznacza silny mężczyzna w cieniu którego akurat tkwi.  Dzisiaj ten, jutro tamten. Swojego nic nie umiała stworzyć, jedyne co jej się  naprawdę udało, to przesunięcie granicy żenady w polityce. Szkoda, wielka  szkoda, że nasza – kobiet – przedstawicielka w polityce, posadzona w niej  najwyżej jak było można, pokazała to co pokazała. 