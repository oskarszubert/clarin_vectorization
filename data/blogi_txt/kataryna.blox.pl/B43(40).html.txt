Straszna zadyma się rozpętała wokół listu stu jedenastu nieznanych osób (z których połowa to działacze jednej z partii politycznych) pod wodzą wicepremiery Jarugi-Nowackiej wzywających "do odmowy występowania, zarówno w roli gości, jak i publiczności" w programie "Warto rozmawiać" Jana Pospieszalskiego. List ten - jak wszystko co robi lewica - powodowany jest troską o nas, społeczeństwo, bowiem "program wyrządza dużą krzywdę społeczeństwu, gdyż przyczynia się do zamykania się ludzi w stereotypowych poglądach" i wobec takiego zagrożenia społecznie wrażliwa lewica nie może pozostać obojętna. Teraz kilka dni nerwówki - posłuchają, nie posłuchają? Będzie masowy bojkot? Apelu takich autorytetów lekceważyć chyba nie można. Mam nadzieję, że sygnatariusze listu będą nas informować na bieżąco o kolejnych odmowach występu w programie. A jak się bojkot powiedzie w stu procentach, będzie można pisać kolejny prostest - tym razem przeciwko nieobecności poglądów innych niż pospieszalskie.  Sama nie jestem wielką fanką stylu Pospieszalskiego a program oglądam nieregularnie, nie rozumiem jednak zarzutów o to, że Pospieszalski nie kryje swoich poglądów. Nie kryje i dobrze, wolę otwarte deklarowanie się Pospieszalskiego niż nieudolnie udającego bezstronność Durczoka bo jest to bardziej uczciwe. Poza tym to nie jest program informacyjny tylko autorski, prowadzący nie ma obowiązku udawać, że cudze poglądy są mu tak samo bliskie jak swoje własne. Podobnie zresztą uważa Rada Etyki Mediów, która po zapoznaniu się ze sprawą "nie stwierdziła żadnych uchybień standardom warsztatu dziennikarskiego. Poglądy prowadzącego są czytelne, co jest uprawnione. Nigdy ich nie narzuca zaproszonym dyskutantom, ani widowni w studiu, a tym samym odbiorcom przy telewizorach". Ale tego niewygodnego stanowiska Rady nikt nie zauważa. Przy okazji całej sprawy okazało się, że Danuta Waniek nie bierze pieniędzy za nic i osobiście zaangażowała się w walkę z Pospieszalskim, to ona poskarżyła się w tej sprawie Radzie Etyki Mediów i prezesowi Dworakowi. Niestety, bezskutecznie, ale Danka nie ustaje bo "problem trzeba drążyć dalej" z tym, że "Niezwykle ważne są odpowiednie reakcje społeczne".  Nie wiem jakie "odpowiednie reakcje społeczne" ma na myśli kobieta, która się swego czasu przysięgała, że widziała dyplom Kwaśniewskiego a dzisiaj nie ma nic przeciwko temu, żeby szefem departamentu prawnego w Krajowej Radzie była osoba, której nie można wymienić z nazwiska a oczy trzeba jej zakrywać czarnym paskiem, wydaje mi się jednak, że jeśli coś na naszym rynku medialnym jest nienormalnego to najbardziej właśnie to, że nadzoruje go takie indywiduum jak Danuta Waniek. 