Przemysław Gosiewski: Powodem wniesienia powyższego projektu jako inicjatywy poselskiej jest fakt, że departament zajmujący się grami losowymi jest "uwikłany" i że złożenie tego projektu jako przedłożenia rządowego byłoby w związku z tym niemożliwe, zaś jego ocena - stronnicza. Wytłumaczenie, co miał na myśli Gosiewski pisząc o "uwikłanym departamencie" może być rozczarowująco  banalne. 31 stycznia 2006 Najwyższa Izba Kontroli zakończyła prowadzoną  w Ministerstwie Finansów kompleksową kontrolę pracy nad nowelizacją  ustawy o grach losowych i zakładach wzajemnych w 2001 i 2002 roku. Tego dnia podpisany został protokół pokontrolny, później wystąpienie podsumowujące kontrolę zostało przekazane Minister Finansów Zycie  Gilowskiej. Sama kontrola, polegająca nie tylko na analizie dokumentów, ale  także licznych przesłuchaniach wysokich urzędników ministerstwa (w tym Departamentu Gier Losowych i  Zakładów Wzajemnych), wykazała szereg nieprawidłowości, a nazwa  departamentu pada w raporcie często, i nie są to oceny pochlebne. "Uwikłanie" Departamentu Gier Losowych i Zakładów Wzajemnych zostało precyzyjnie wykazane w raporcie NIK-u, i od dawna nie jest żadną tajemnicą. Prawdopodobnie o to właśnie chodziło  Gosiewskiemu gdy pisał o "uwikłaniu" departamentu zajmującego się grami  losowymi, prawdopodobnie też to właśnie ta kontrola przyczyniła się do rozwiązania całego departamentu, Kaczyńskiemu najwyraźniej pomylił się  czas, ale nie pomyliła przyczyna, gdy mówił, że właśnie sygnał o  nieprawidłowościach był powodem rozwiązania całego departamentu. Sygnał  był, przyszedł z najwyższej możliwej instancji kontrolnej, bo z samego  NIKu, w styczniu 2006, i wkrótce departamentu już nie było. Trudno się nie zgodzić, że departament, któremu kontrola wytknęła  tak liczne i poważne nieprawidłowości, i dopiero co przesłuchiwała jego kolejnych pracowników, jest "uwikłany". Nie ma też wątpliwości, że późniejsza ocena projektu przygotowanego w departamencie właśnie miażdżąco skrytykowanym przez NIK za poważne nieprawidłowości przy pracach nad poprzednim, byłaby stronnicza, a sam projekt łatwo można byłoby krytykować z pozycji pozamerytorycznych, jako dzieło skompromitowanego departamentu. Myślę, że o to mniej więcej chodziło, dlatego Gosiewski w notatce mógł sobie pozwolić na skrót myślowy i nie rozwijać wątku "uwikłania", mając pewność, że adresat jest na bieżąco i bez  trudu złapie o co chodzi. Lakoniczność notatki, zwłaszcza adresowanej do kogoś tak  podejrzliwego jak Kaczyński, początkowo mnie zaskoczyła, teraz myślę, że w tamtym  czasie temat uwikłania departamentu był tak powszechnie znany i gorący, że nie było potrzeby precyzować. Obawiam się, że z tej notatki wiele się nie da wycisnąć, sensacji tu raczej nie będzie.    Tę kontrolę i raport z niej powinien  dobrze pamiętać ówczesny prezes NIK-u, którym był obecny przewodniczący hazardowej komisji śledczej. To właśnie Mirosław Sekuła szefował NIK-owi, gdy ten kontrolował proces legislacyjny ustawy o grach losowych, i przedstawiał Zycie Gilowskiej druzgocące dla Ministerstwa  Finansów wnioski w wystąpieniu pokontrolnym. Tylko czy w związku z tym powinien zasiadać w komisji śledczej? Jest w końcu dużo  bardziej uwikłany niż Kempa i Wassermann, bo jako szef NIK-u już zajął  stanowisko w sprawie procesu legislacyjnego, a w raportach  przygotowanych przez jego byłą firmę aż roi się od nazwisk kolejnych  świadków komisji. Komisja już wezwała wymienionego w raporcie Jacka  Uczkiewicza. Czy Mirosław Sekuła może być bezstronnym śledczym, skoro  jako szef NIK-u podpisywał dokumenty, w których rola Uczkiewicza  została już krytycznie oceniona? Jeśli mamy udawać, że to wysokie standardy bezstronności i dbałość o unikanie konfliktu interesów są  powodem usuwania z komisji Kempy i Wassermanna, to Sekuła powinien dać  dobry przykład i ustąpić jako pierwszy. Żartuję, bo przecież tego, że  Platforma pozbywając się z komisji opozycji kieruje się troską o  standardy, a nie chęcią jeszcze skuteczniejszego sparaliżowania prac,  nie kupuje już chyba nawet najwierniejszy elektorat. Wyznaczenie maksymalnie szerokiego zakresu prac komisji, wyznaczenie najkrótszego możliwego terminu ich zakończenia,  niedopuszczenie opozycji do prezydium, zapowiedź blokowania  najważniejszej konfrontacji, marnowanie czasu na głośne czytanie  dokumentów, groteskowe pomysły na zadawanie po jednym pytaniu, wzywanie  na pierwszy ogień nieistotnych świadków, a teraz wykluczenie z komisji opozycji - dowodów na to jak bardzo Platformie zależy na sprawnym i  rzetelnym wyjaśnieniu "afery hazardowej" jest aż nadto.    Dlatego opozycja nie powinna jej już w tym przeszkadzać, i jeśli Platformie uda się usunąć Kempę i Wassermanna,  nie powinna zgłaszać nikogo innego na ich miejsce. Niech sobie Platforma wszystko  wyjaśnia sama. Serio, tak właśnie PiS powinien zrobić. Żadnego wysyłania kolejnych śledczych, w nadziei, że ci się Platformie spodobają tylko konsekwentny bojkot i przeniesienie śledztwa poza komisję. Większość tego co jest do wyjaśnienia, można wyjaśnić za  pomocą interpelacji poselskich, ba!, całkiem sporo można się dowiedzieć nie dysponując nawet tym, wyłącznie w trybie ustawy o dostępie do  informacji publicznej. Komisja jest do wyjaśnienia afery zbędna,  pytania, które są do zadania, i tak zada Arłukowicz. O ile będzie komu,  bo najważniejszych świadków  komisja albo nie wezwie, albo się nie  stawią. Więcej można osiągnąć poza komisją, jeśli się naprawdę chce  zbliżyć do prawdy, a nie tylko pobłyszczeć w telewizji.    A komisję trzeba zostawić Platformie,  niech sobie za Kempę i Wassermanna dobierze Karpiniuka i Czumę, i bawi  się sama. Dalszy udział w tej farsie naprawdę nie ma sensu, a  niepotrzebnie ją uwiarygodnia. Wystąpienie pokontrolne NIK do Gilowskiej 