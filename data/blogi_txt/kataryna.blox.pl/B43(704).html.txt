1953  - Rezolucja Związku Literatów Polskich"W ostatnich dniach toczył się w Krakowie proces grupy szpiegów amerykańskich powiązanych z krakowską Kurią Metropolitarną. My, zebrani w dniu 8 lutego 1953 członkowie krakowskiego Odziału Związku Literatów Polskich wyrażamy bezwzględne potępienie zdrajców Ojczyzny, którzy wykorzystując swe duchowne stanowiska i wpływ na część młodzieży skupionej w KSM działali wrogo wobec narodu i państwa ludowego, uprawiali - za amerykańskie pieniądze - szpiegostwo i dywersję.  Potępiamy tych dostojników z wyższej hierarchii kościelnej, którzy sprzyjali knowaniom antypolskim i okazywali zdrajcom pomoc, oraz niszczyli cenne zabytki kulturalne. wobec tych faktów zobowiązujemy się w twórczości swojej jeszcze bardziej bojowo i wnikliwiej niż dotychczas podejmować aktualne problemy walki o socjalizm i ostrzej piętnować wrogów narodu - dla dobra Polski silnej i sprawiedliwej."Wśród sygnatariuszy płomiennej odezwy potępiającej skazanych księży jest Wisława Szymborska. Kary jakie zapadły w procesie kurii krakowskiej - trzy wyroki śmierci i dożywocie. Nagonka w której wzięła udział Szymborska i inne autorytety literacko-moralne bardzo ułatwiła komunistom dalsze szykanowanie Kościoła, to także dzięki takim apelom możliwe było, m.in. odmawianie paszportu "agentowi i zausznikowi Watykanu", jak nazywano w mediach prymasa Wyszyńskiego oraz rozprawa z Kościołem. Złożona wtedy partii obietnica "w twórczości swojej jeszcze bardziej  bojowo i wnikliwiej niż dotychczas podejmować aktualne problemy walki o socjalizm i ostrzej piętnować wrogów narodu" przyniosła obfity plon w postaci licznych wierszy politycznie zaangażowanych po słusznej stronie. 2005 - Apel Krakowski"Wyrażamy głębokie zaniepokojenie sytuacją w Państwie. (...) Scena polityczna niebezpiecznie się spolaryzowała. (...) Liderzy prawicy, negując osiągnięcia III RP, nie kryją jednocześnie swej pogardy dla reguł demokracji i zasad państwa prawa. Wszystko to budzić musi obywatelski niepokój, a zarazem  zasadniczy sprzeciw. Badania opinii publicznej wskazują, że większość  Polaków nie czuje się dziś reprezentowana przez żadną partię  polityczną. Zwolennicy umiaru, liberalizmu, tolerancji i państwa prawa nie mają dziś swej reprezentacji politycznej. Chcemy naprawy Państwa Polskiego, chcemy eliminacji patologii z  życia politycznego, społecznego i gospodarczego, ale chcemy, aby  czynione to było z poszanowaniem reguł demokratycznego państwa prawa. Chcemy zmniejszenia bezrobocia, poprawy warunków życia i opieki zdrowotnej, eliminacji korupcji. Zdecydowanie sprzeciwiamy się natomiast deprecjonowaniu dotychczasowego dorobku III RP. Mamy dość wszelkiego radykalizmu, świadomi, do czego zwykle on prowadzi. Uważamy, że w nadchodzących wyborach niezbędne jest silne  centrum. Apelujemy do partii politycznych o zaniechanie brutalnej  konfrontacji, o większą kulturę życia politycznego, o większą troskę o  dobro kraju. Jesteśmy gotowi udzielić swego poparcia jedynie tym siłom  politycznym, które jednoznacznie odetną się od zakusów na demokrację,  zaniechają pomysłów "szarpania za cugle demokracji", uznają trójpodział  władz za fundament demokratycznego ładu, opowiedzą się jednoznacznie za gospodarką wolnorynkową, państwem prawa i trwałym miejscem Polski w UE,  zdeklarują działania na rzecz pełnego respektowania praw mniejszości  narodowych i poprawy stosunków z wszystkimi sąsiadami. Aby dokonać naszego wyboru i przekonywać do niego innych,  domagamy się od sił politycznych jasnego określenia w swoich programach  stosunku do tych wymienionych wyżej kardynalnych wartości i postulatów."Pod tym apelem też nie zabrakło podpisu Szymborskiej, a także Jana Widackiego,  jej obecnego współsygnatariusza z "listy Kwaśniewskiego", czy niezależnego i apolitycznego Zbigniewa Hołdy. "Apel krakowski" był jednym z etapów powoływania nowej partii - Demokratów.pl. 2007 - Apel Trzeciomajowy"Obecnie rządzący mają zasadniczo inną wizję państwa i jego roli, nie  rozumieją zasad demokracji, lekceważą zasady państwa prawa, dążą do  jego upartyjnienia i ideologizacji. Próbują osłabić i zdezawuować  istotne dla funkcjonowania demokratycznego państwa instytucje, takie  jak Trybunał Konstytucyjny, niezawisłe sądy, wolne media. Społeczeństwo  traktują nie jako zbiór obywateli, partnera dialogu, ale jako  zawłaszczony obiekt swych rządów: dzielą je, skłócają, niszczą  autorytety, próbują wypchnąć na margines życia obywatelskiego całe  grupy społeczne. Uczciwą debatę społeczną zastępuje demagogia i  populizm rządzących. W konsekwencji atmosfera społeczna jest zła, poziom i klimat debaty  publicznej jest gorszący. (...) Popieramy i gotowi jesteśmy popierać w przyszłości wszelkie rozumne  działania służące naprawie lub usprawnianiu państwa. W szczególności gotowi jesteśmy poprzeć rzeczywiste reformy służby zdrowia, administracji, wymiaru sprawiedliwości i edukacji. (...) Chcemy państwa sprawnego, taniego, odpartyjnionego, służącego społeczeństwu. Chcemy apolitycznych organów ścigania i administracji, w których dobór  na stanowiska odbywa się z zasady w drodze konkursu uwzględniającego  rzeczywiste kwalifikacje kandydata. Za jedną z największych porażek III Rzeczypospolitej uważamy ogromne  rozwarstwienie - od wielomilionowych fortun aż po nędzę bezrobotnych. Jesteśmy przekonani, że poprzez rozwój gospodarki wolnorynkowej, właściwą politykę podatkową i społeczną, edukację, programy aktywizacji  zawodowej można w istotny sposób ograniczyć bezrobocie, stworzyć  młodemu pokoleniu szansę na pracę w Polsce i dla Polski. Służące temu działania państwa chcemy wspierać. Chcemy, by Polska była domem, w którym wszyscy Polacy czują się u siebie, a zarazem czują się odpowiedzialni za wspólny dom. Mamy nadzieję, że nasz głos zostanie usłyszany zarówno przez osoby,  które mają realny wpływ na życie publiczne, jak i przez tych, którzy  zniechęceni do polityki, świadomie zrezygnowali z uczestnictwa w życiu  publicznym. Od nas wszystkich zależy przyszły kształt polskiej  demokracji, losy Polski i Polaków. Wyrażamy przekonanie, że ujawnią się siły polityczne, które potrafią  nasz obywatelski sprzeciw, a zarazem gotowość do pracy i działania  spożytkować dla dobra Rzeczypospolitej." Nietrudno zauważyć podobieństwa między Apelem Krakowskim a Apelem Trzeciomajowym, nie tylko w warstwie retorycznej. Dzisiejszy (czy raczej pojutrzejszy) apel obrońców demokracji pod wodzą Kwaśniewskiego jest powieleniem tamtego zagrania, najpierw mamy "spontaniczny" apolityczny i ponadpartyjny apel zatroskanych obywateli wołających do sił politycznych o zagospodarowanie ich trosk i oczekiwań (Apel Krakowski: "Jesteśmy gotowi udzielić swego poparcia jedynie tym siłom  politycznym, które...Aby dokonać naszego wyboru i przekonywać do niego innych,  domagamy się...", Apel Trzeciomajowy: "Wyrażamy przekonanie, że ujawnią się siły polityczne, które potrafią  nasz obywatelski sprzeciw, a zarazem gotowość do pracy i działania  spożytkować dla dobra Rzeczypospolitej") a za kilka tygodni będziemy mieć pewnie równie spontaniczną odpowiedź na ten apel w postaci jakiejś inicjatywy już jawnie politycznej. Wszystko to już było. Jeśli czymś jestem zaskoczona to chyba nieudolnością całego przedsięzwięcia. Apel datowany na 3 maja ogłoszony w kwietniu, na stronie brak informacji o liście sygnatariuszy, wszystko jakieś takie niemrawe i to cieszy. Cieszy też obecność Jana Widackiego, mam nadzieję, że na pełnej liście będzie więcej osób jego pokroju. Jeśli nazwiska do tej pory ujawnione to największe hity tej listy to  jest ona dość rozczarowująca. Wracając do Wisławy Szymborskiej. Nie dziwi mnie oczywiście jej udział w takich inicjatywach, jest całkowicie naturalny zważywszy jej dotychczasowe polityczne wybory, nie odmawiam jej też prawa do czynnego angażowania się w politykę. Ale jakoś nie potrafię jej głosu traktować jako głosu apolitycznej i zatroskanej o ojczyznę poetki, noblistki i sympatycznej starszej pani. Angażując się w działania polityczne Szymborska powinna być oceniana jako działaczka polityczna, bez oglądania się na jej wiek, ładne wiersze i nobla bo nie mają tu one nic do rzeczy. A polityczna twarz Wisławy Szymborskiej jest bardzo nieciekawa, jej dotychczasowe polityczne przedsięwzięcia to wierszyki na cześć Stalina, udział w nagonce na księży, wierszyk antylustracyjny i dwa protesty w obronie III RP. Wisława Szymborska i większość sygnatariuszy Apelu Krakowskiego i Apelu Trzeciomajowego nie zrobiła wiele, żeby zniknęły powody dla których III RP jest tak krytykowana, nie umiała lub nie chciała wykorzystać swojego nazwiska i uprzywilejowanej pozycji, żeby III RP stała się w miarę normalnym państwem, "wspólnym domem" w którym Klusce jest tak samo dobrze jak Kulczykowi. Jak słyszę kolejne przepojone troską deklaracje "Chcemy naprawy Państwa Polskiego, chcemy eliminacji patologii z  życia politycznego, społecznego i gospodarczego, ale chcemy, aby  czynione to było z poszanowaniem reguł demokratycznego państwa prawa" (Apel Krakowski) czy "Popieramy i gotowi jesteśmy popierać w przyszłości wszelkie rozumne  działania służące naprawie lub usprawnianiu państwa (...) Chcemy państwa sprawnego, taniego, odpartyjnionego, służącego społeczeństwu. Chcemy apolitycznych organów ścigania..." (Apel Trzeciomajowy) to mam ochotę spytać co ci dzisiaj tak bardzo chcący sami w tym kierunku zrobili? Mieli na to kilkanaście lat i duże możliwości bo wszyscy należą do najelitszej elity a jeden był nawet przez 10 lat prezydentem. Jak to możliwe, że III RP budowali ludzie chcący tak dobrze, a wyszło jak wyszło? To pytanie także do Wisławy Szymborskiej. Co sama zrobiła poza podpisaniem dwóch protestów przeciwko temu, że ci co chcą coś zmienić robią to źle? 