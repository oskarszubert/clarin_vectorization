Kulczyk udaje ukrzywdzone niewiniątko i oskarża wywiad o sfałszowanie notatek bo nie powiedział tego co oni napisali i nie ma pojęcia skąd się to wszystko w tych kwitach wzięło. Ciekawe tylko jakie podstawy ma Kulczyk, żeby kategorycznie oświadczać, że notatka agenta "opiera się na nieprawdziwych informacjach z drugiej ręki" i mogła zostać sfałszowana. Przecież dane agenta nie zostały odtajnione, więc Kulczyk nie ma prawa wiedzieć, z której ręki agent miał te informacje. Ale co ja się dziwię, skoro Miller znał notatę agenta na kilka dni przed tym jak powstała (25 lipca pytał Kulczyka o to czego agent dowiedział się dopiero 31 lipca, a zapisał 1 sierpnia). Ta sprawa coraz bardziej wygląda na walkę buldogów pod dywanem, choć po ataku Kulczyka z dywanu chyba niewiele zostanie bo Siemiątkowski będzie musiał skontrować. Jutro przesłuchanie Siemiątkowskiego, spodziewam się paru sensacyjnych tropów, takich jak w ostatnim wywiadzie dla Newsweeka, gdzie sugeruje między innymi, że Pierwszy to nie prezydent, i że Dochnal siedzi za kogoś wyższego niż Pęczak. Mam wrażenie, że Siemiątkowski tu nieźle miesza i jako jedyny zachowuje względny spokój. Wszystkim puszczają nerwy a on dziwnie wyluzowany. Nawet wtedy jak mówi, że jego głowa poleci. Jutro będzie ciekawie, żałuję, że mnie to ominie. A ja chyba odkurzę swoją hipotezę o wojnie pałaców.Czy to przypadek, że na tej sprawie traci tylko bliższe i dalsze otoczenie prezydenta?Czy to zbieg okoliczności, że akurat jak Millera dobijała afera Rywina, znalazły się kwity na to, że i na prezydenta się ktoś powoływał, w znacznie poważniejszej sprawie? Szczęściarz z tego Millera. I dobrodziej, tyle czasu prezydenta oszczędzał i słowa nie pisnął.  Czy pamiętacie jakie dziwne kiedyś wydawało się, że jak tylko prezydent Millerowi podskoczył, wystarczyło by Miller gniewnie tupnął a prezydent kładł uszy po sobie i milkł? Wyglądało jakby Miller z jego jednocyfrowym poparciem cały czas trzymał w szachu kochanego przez lud Kwaśniewskiego. Ależ mu musi ta afera dzisiaj smakować, po tych wszystkich upokorzeniach z Rywinem.A teraz zaczyna się prawdziwy dramat bo komisja właśnie przegłosowała wezwanie prezydenta, co gorsza, będzie zeznawał na końcu, co bardzo zmniejsza jego szanse wykręcenia się z tego w co go wkręcą poprzednicy. I nawet mi go nie żal. 