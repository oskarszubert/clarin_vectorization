Jan Lityński: Według mojej wiedzy Aleksander Kwaśniewski od kilku miesięcy nie pije alkoholu.Andrzej Wielowieyski: Mogę wyrazić z tego powodu ubolewanie, ale nie  spędza mi to snu z powiek. Jak wynika z sondaży, opinia publiczna  specjalnie na te zachowania nie zareagowała.Janusz Onyszkiewicz: Wolę Aleksandra Kwaśniewskiego, który nawet po kilku kieliszkach wina mówi rzeczy rozsądne, niż Jarosława Kaczyńskiego, który, jak sądzę bez żadnego wina, mówi rzeczy nie do przyjęcia i nierozsądne. Aleksander Kwaśniewski wspiera nas w tej kampanii i jesteśmy mu za to wdzięczni.Lityński rżnie głupa, Wielowieyski się nie przejmuje bo przecież sondaże nie spadają a Onyszkiewicz jest wdzięczny za wsparcie - tak resztki po Demokratach.pl komentują kolejną alkoholową wpadkę Aleksandra Kwaśniewskiego. Przykro patrzeć co się porobiło z ludźmi, którzy przez całą III RP aspirowali do wyznaczania standardów w polityce. Dzisiaj po tych standardach nie ma już śladu, widać przeszkadzają w powrocie do wielkiej polityki, zwłaszcza jak się chce wrócić na plecach kogoś takiego jak Kwaśniewski - nie ma chyba takiego politycznego standardu, którego by nie złamał. Kłamstwa, niewyjaśnione pochodzenie majątku, dziwne operacje finansowe, ułaskawianie aferzystów, patronowanie kapitalizmowi politycznemu, niewyjaśniona rola w rozmaitych aferach, intrygi z udziałem służb specjalnych - lista przewin byłego prezydenta jest naprawdę imponująca, alkoholowe wyskoki to w sumie drobiazg w porównaniu z tym co jeszcze ma na sumieniu "prezio". I nic z tej naprawdę długiej listy grzechów przeciwko demokracji naszym rodzinym Demokratom (.pl) nie przeszkadza. Przynajmniej dopóki się nie przekłada na sondaże. Lityńskiemu, Wielowieyskiemu i Onyszkiewiczowi można pogratulować patrona pod którego światłym przywództwem będą przywracać standardy w polityce. I współczuć bo kto wie z czego go jeszcze będą musieli tłumaczyć. Dzisiejszy Dziennik przypomina o śledztwie w sprawie pochodzenia majątku Kwaśniewskich. "Wolę Aleksandra Kwaśniewskiego z lewą kasą niż Jarosława Kaczyńskiego bez konta"? A przecież w kolejce do wyjaśnienia czekają jeszcze poważniejsze oskarżenia z "taśmy Oleksego", jeśli się potwierdzą panowie Lityński, Wielowieyski i Onyszkiewicz będą musieli się naprawdę wysilić, żeby Mordętynaszą przed motłochem wytłumaczyć. Ale czego się nie robi dla tych kilku punktów w sondażach, punktów, które w III RP łatwiej zarobić wspólnym zdjęciem z nietrzeźwym Kwaśniewskim niż własnym życiorysem i wiernością zasadom. Wiem, że dużo się dzieje w polityce a ja tu o bzdurach ale muszę się trochę poużalać nad upadkiem moich dawnych ulubieńców, którzy dla złudnej nadziei powrotu do politycznej pierwszej ligi wysługują się dzisiaj podpitemu Kwaśniewskiemu, firmując swoimi zasłużonymi przecież nazwiskami to wszystko co sobą reprezentuje Kwaśniewski. Obrzydliwe ale w sumie pouczające jeśli ktoś miał złudzenia, że PD będzie w LiDzie cywilizować postkomunistów. Jeśli PD chce przetrwać w koalicji z SLD szybko nauczy się akceptować postkomunistów takimi jakimi są, bez wybrzydzania bo następnym razem postkomuniści na listy wyborcze nie wpuszczą jak przestaną przystawek potrzebować. Taki los "etosowca". Na własne życzenie. 