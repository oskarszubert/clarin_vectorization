Monika Olejnik: Też jesteś dziennikarzem i nie wiesz, że zawsze trudne pytania zadaje się rządzącym, a nie tym, którzy są w opozycji?Robert Mazurek: Nie wiem. Wiem, że trudne pytania zadaje się każdemu.Monika Olejnik: Może spójrz krytycznie na swoje wywiady.Robert Mazurek: Chętnie pobiorę lekcję. Jakieś konkretne uwagi?Monika Olejnik: Jak SLD rządził, to zadawałam im trudne pytania, a teraz mam je zadawać Wojciechowi Olejniczakowi? Przypominam mu, co robił jego rząd, ale jaki sens ma teraz rozliczanie go? Rozliczasz tych, którzy rządzą, prawda? Zawsze jesteś w kontrze do nich!Robert Mazurek: Moim zawodem nie jest bycie opozycjonistą tylko dziennikarzem.***Ten fragment wczorajszego wywiadu Moniki Olejnik dla Dziennika doskonale pokazuje dominujący obecnie model dziennikarstwa, który nazwałabym "dziennikarstwem walczącym". Naiwni - jak ja - tkwili w "mylnym błędzie", że rolą dziennikarza jest opisywać rzeczywistość, rzetelnie i w miarę bezstronnie, a nie ustawiać się po którejś ze stron politycznej sceny. A już na pewno w grę nie wchodzi odpuszczanie jednym tylko dlatego, że już nie rządzą, i innym bo jeszcze nie rządzą. Wszyscy bawią się w politykę za moje pieniądze i informacje o wszystkich są tak samo ważne bo wpływają na moje przyszłe wybory. Jeśli dziennikarz zakłada, że jest "zawsze w kontrze" do władzy, to ustawia się politycznie, po stronie opozycji, czyli przyszłej władzy. Nie rozumiem tego powszechnego przyzwolenia na programową antyrządowość dziennikarzy, co za różnica czy dziennikarz jest stronniczy pro- czy antyrządowo? Z punktu widzenia czytelnika szukającego rzetelnej informacji o świecie, każde skrzywienie jest równie szkodliwe - przegięcie prorządowe czy antyrządowe, efekt jest ten sam - zdeformowany przekaz. Nie wiem skąd polscy dziennikarze wzięli to przekonanie, że rolą dziennikarza jest być w opozycji, przeglądam kodeksy etyczne różnych zachodnich mediów i stowarzyszeń dziennikarskich i żadnych takich zasad tam nie znajduję, przeciwnie, jest cała masa zapisów o bezstronności. Dziennikarz w opozycji z założenia bezstronny nie jest. I potem mamy takie kwiatki jak wywiad z Tuskiem w którym polityk opozycji nie musiał się nawet wysilać bo Olejnik mu sama podrzucała kwestie, oskarżając rząd o to o co chyba nawet Tusk nie miałby odwagi oskarżyć - o chronienie sprawców wypuszczenia Papały. Czy to jeszcze jest dziennikarstwo czy po prostu wyręczanie opozycji w walce z rządem?Donald Tusk: To  jest pytanie,co się dzieje z ludźmi odpowiedzialnymi za wypuszczenie domniemanego zabójcy czy zleceniodawcy na zabójstwo generała Papały?Monika Olejnik: No właśnie, zauważyłam, że są pod ochroną bo wrogowie teraz są w zupełnie innej części.Donald Tusk: I dlatego niepokoi mnie to, że min. Ziobro uprawia taki propagandowy teatr w tej sprawie, bez żadnych pozytywnych efektów. Monika Olejnik nie jest odosobniona w utożsamianiu dziennikarstwa z byciem "zawsze w kontrze", raczej jest to przypadłośc dość powszechna a ci, którzy chcą być po prostu dziennikarzami są raczej w mniejszości i strasznie obrywają od kolegów, chłopcem do bicia od dawna jest Michał Karnowski, dzisiaj oberwał też Igor Janke, który w "Loży prasowej" usłyszał od Tomasza Wołka, że Rzepa jest strasznie prorządowa. Kto ich czyta ten wie jak bardzo niesprawiedliwe to opinie, od Rzepy PiS obrywa regularnie, od Karnowskiego też, choć niewykluczone, że niektórym trudno to zauważyć bo nie padają porównania do Putina, Gomułki czy kogo tam jeszcze a krytyka jest "tylko" merytoryczna. A że bez wyzwisk to się chyba dla niektórych nie liczy. Słucham tej nagonki na TPPR, tego wyśmiewania grupy dziennikarzy, którzy nie chcą dołączyć do chóru, i próbuję sobie wyobrazić taką sytuację: Tomasz Sakiewicz odkrył aferę w rządzie, w wywiadzie zapytał o nią premiera Michał Karnowski, premier się poskarżył Sakiewiczowi i ten jednym telefonem do Roberta Krasowskiego spowodował wykreślenie kłopotliwego pytania z wywiadu. Albo taką: w wyniku wielkiej afery korupcyjnej powstaje komisja śledcza, na celowniku znalazł się minister rządu Kaczyńskiego, który przed komisją tak relacjonuje swoje prywatne spotkanie z redaktorem naczelnym Rzepy Pawłem Lisickim "Otóż pan redaktor Lisicki radził mi, abym się wycofał z życia publicznego, mówiąc, że w sprawie tej afery premier jest osobą poza  wszelkimi podejrzeniami, natomiast jeżeli będzie się chciało zaatakować  premiera, uczyni się to za moim pośrednictwem. (...) Zapytałem Pawła.  Mówię: "w jaki sposób? Przecież ja z tym nic wspólnego nie miałem". Pan  redaktor Lisicki oświadczył, że to jest bardzo niebezpieczna sprawa i  że radzi mi, abym na rok, półtora usunął się z życia publicznego". Potraficie sobie to wyobrazić? To jesteście lepsi ode mnie bo ja nie potrafię. Nie potrafię sobie wyobrazić Karnowskiego, Janke, Zaremby, Lisickiego i kogo tam jeszcze dzienniarska elita zalicza do TPPR w sytuacjach w których wielu innych dziennikarzy sobie wyobrażać nie muszę. Bo ich w nich widziałam.  Tak jak widziałam dzisiejszych Katonów dogadujących się w sprawie zamilczenia Charkowa czy afery Rywina, o której wszyscy wiedzieli ale z jakiegoś powodu nie pisnęli o niej słowa przez pół roku. I kto wie czy nie milczeliby do dzisiaj gdyby Mazurek i Zalewski nie przerwali zmowy milczenia. Gdzie była wtedy Monika Olejnik i jej zasady "zawsze w kontrze"? Milczała ze wszystkimi. Chory medialny światek, w którym dziennikarzom uchodzi na sucho ukrywanie afer a nie uchodzi zbyt wyważone traktowanie rządu. Szkoda tylko tych dziennikarzy, regularnie łajanych przez kolegów, miłe to z pewnością nie jest, zwłaszcza, że bardzo niesprawiedliwe. Zaczęłam Moniką Olejnik to i nią skończę, gwoli przypomnienia jak uroczo potrafiła być w kontrze do rządu Marka Belki, mój ulubiony kawałek czyli Monika Olejnik pyta czy premier powinien skłamać i nie przyjmuje do wiadomości odpowiedzi, że skłamał:Monika Olejnik: Panie profesorze, czy premier  Marek Belka powinien skłamać przed komisją śledczą? Oświadczył, że  nigdy nie podpisywał dokumentów o współpracy z SB, a tymczasem podpisał  taki dokument, instrukcję wyjazdową. Andrzej Zoll: To  jest oczywiste pytanie, na które odpowiedź jest stosunkowo łatwa jeśli  się porówna treść instrukcji, którą podpisał premier i jego  oświadczenie przed komisją. Monika Olejnik: I jaka jest ta łatwa odpowiedź?Andrzej Zoll: Nie mamy tutaj zgodności między odpowiedzią premiera, a treścią tej instrukcji, pod którą znajduje się podpis premiera.Monika Olejnik: Czyli odpowiedź, panie profesorze, nie jest jednak łatwa.Ciekawe jak wyglądałby ten wywiad gdyby chodziło o premiera Kaczyńskiego. I jak bardzo oburzałaby się Olejnik gdyby tak rozmawiał Karnowski.Wywiad Roberta Mazurka z Moniką Olejnik 