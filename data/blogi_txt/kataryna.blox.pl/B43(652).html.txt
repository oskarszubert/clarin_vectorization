Zdaje się, że Gazeta Wyborcza wyprawia właśnie okazały pogrzeb swojej wiarygodności. Piotr Stasiński, do wczoraj jeden z moich ulubionych dziennikarzy Gazety, powiedział właśnie w TVN24, że Gazeta nie wiedziała o tym, że się Wildstein publicznie przyznał do wyniesienia listy.Podsumujmy. 21 stycznia w "Prześwietleniu" Wildstein przyznaje się, że "wydobył" listę z IPN-u, co jest komentowane na portalu Gazety w kilku wątkach. 25 stycznia w wywiadzie dla RMF FM Wildstein jest przepytywany na temat listy i ponownie się przyznaje do wyniesienia jej. Gazeta Wyborcza nadal nie wie nic o sprawcy (choć lista zwana w Gazecie "ubecką" między dziennikarzami krążyła jako "lista Wildsteina" - ale widać śledczy z GW nie skojarzyli). Rozpoczyna się mozolne dziennikarskie śledztwo, na okoliczność afery przepytanych zostaje kilka osób - prof. Friszke, anonimowy dziennikarz, Krzysztofa Kozłowski, Andrzej Rzepliński, Sławomir Radoń, Antoni Dudek, dyr. Gronek. Redaktor Wroński opowiada Dudkowi o tym, że "przynajmniej w kilku redakcjach" lista została uznana za "listę agentów", co chyba znaczy, że z kimś z tych "przynajmniej kilku redakcji" o liście rozmawiał. I co, nazwisko Wildsteina nigdy nie padło? Tylu przepytanych i ani jeden o Wildsteinie nie wspomniał? Akurat! Gazeta tak bardzo nie chciała dowiedzieć się, że listę wyniósł Wildstein, że ocenzurowała nawet Antoniego Dudka!Dudek: "słyszałem kiedyś, że krąży tak zwana lista [tu pada nazwisko znanego dziennikarza]"Po co te zabiegi? Bo gdyby nazwisko Wildsteina padło w tekście, dziennikarze musieliby poprosić go o komentarz a to mocno utrudniłoby całą akcję, która była przecież tak precyzyjnie wymierzona. Nie wiem co Gazeta chciała ugrać, co mogłoby być warte ceny jaką zapłaciła. 