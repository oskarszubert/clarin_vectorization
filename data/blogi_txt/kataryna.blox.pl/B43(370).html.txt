Jarosław Kaczyński: "Ja nie ukrywam, że ludzie, którzy w tym [inwigilacji prawicy - kat] uczestniczyli i są na scenie politycznej, powinni zniknąć raz na zawsze z życia publicznego. Dotyczy to Jana Rokity. Jan Rokita powinien raz na zawsze zniknąć z polityki. Jeśli się coś takiego zrobiło, to się przeprasza i przeprowadza się czynną ekspiację. A Rokita udaje, że jego w tej sprawie nie ma. (...) Ja wówczas [w trakcie negocjacji koalicji PO-PiS kiedy PiS oferował Rokicie stanowisko wicepremiera - kat] mogłem się tylko domyślać, jaką rolę odegrał Rokita. Postanowiłem jednak przyjąć postawę abolicyjno- amnezyjną. Uznałem, że kiedy Platforma opowiada się za IV RP i zmianami w państwie, to znaczy, że trzeba machnąć ręką na dawne sprawy. Ale dziś okazuje się, że ci panowie nie budują IV RP i na dodatek zaciekle bronią III RP. Nie ma więc podstaw do ponownej amnezji i abolicji. Weryfikuję tę postawę abolicyjno- amnezyjną, bo Rokita i Platforma od zeszłego roku pokazują kompletne łajdactwo. Ta grupa ma stałą tendencję do posługiwania się takimi metodami, jak używanie służb. Jestem przekonany, że gdyby teraz rządzili, robiliby to samo. Stuprocentowa gwarancja recydywy" To definitywny koniec marzeń o PO-PiSie, Kaczyński jednym wywiadem skazał PiS na Leppera, rozgrzeszył Platformę z przyszłej koalicji z SLD i znacząco ją wzmocnił bo taki atak musi spowodować jej wewnętrzną konsolidację i mobilizację zwolenników. Teraz już nikt nie będzie się zajmował dokumentami z szafy Lesiaka, analizował co one nam mówią o III RP ani pytał o udział w aferze inwigilacji prawicy tego czy tamtego polityka bo można się zająć tym czym zajmować się najłatwiej gdy robi się gorąco - agresywnym językiem Jarosława Kaczyńskiego. Nie wiem co Kaczyński chce osiągnąć takimi wywiadami, i dlaczego jeszcze nie zauważył, że jest kontrskuteczny bo taki atak to wymarzony prezent dla Rokity, który teraz zamiast tłumaczyć się ze swojej wiedzy na temat inwigilacji prawicy może robić za skrzywdzoną ofiarę Kaczyńskiego. Kwity Lesiaka mówią same za siebie, trzeba im tylko pozwolić a nie zagłuszać kolejnymi wyzwiskami, które odwracają uwagę od meritum.  Na przekór wszystkiemu miałam jeszcze cień nadziei, że kiedyś jakaś forma PO-PiSu powstanie. Po wyborach, albo po zmianie przywództwa w Platformie. Nic z tego. Kaczyński nie potrafi się ugryźć w język, i choć w krytycznej ocenie Platformy i Rokity się z nim zgadzam (może poza postulatem, że powinien odejść z polityki bo na razie nie ma dowodów, że zgrzeszył aż tak bardzo) to jako doświadczony polityk nie powinien dawać upustu emocjom, którymi prawdopodobnie na zawsze zamyka drogę do jedynej sensownej koalicji. Polski nie da się zmienić z Lepperem. Nie da się jej też zmienić z Tuskiem. Różnica jest taka, że Tusk w końcu przestanie być szefem PO a do głosu zaczną dochodzić sensowni i uczciwi działacze, z którymi można byłoby się dogadać i stworzyć optymalną dla Polski koalicję. W przypadku Samoobrony nie ma takiej możliwości bo tam sensownych działaczy po prostu nie ma. Nie bardzo rozumiem na co teraz gra Kaczyński, który podobno, jak wytrawny szachista przewiduje kilka ruchów naprzód. Tak mówią. Być może po prostu jestem za głupia na jego strategię bo jej ni w ząb nie rozumiem. Choć świetnie rozumiem emocje i zarzuty pod adresem Platformy, która próbuje wmówić - wbrew faktom i zdrowemu rozsądkowi - że działalność Lesiaka to nic, drobiazg, normalka. Komentarze platformersów do zawartości szafy Lesiaka pokazują mało sympatyczną twarz Platformy ale to nie powód, żeby im ułatwiać klecenie koalicji z SLD dostarczając argumentów propagandowych na uzasadnienie tezy, że z awanturnikiem Kaczyńskim się nie da więc nie ma wyjścia. Czysto po ludzku rozumiem wściekłość Kaczyńskiego, trudno się nie załamać jak się słyszy komentarze Konstantego Miodowicza, w czasach inwigilacji prawicy promientnego UOP-ka, dla którego esbeckie działania grupy Lesiaka to normalna praca służb specjalnych a sam Lesiak jest skrzywdzoną ofiarą wymiaru sprawiedliwości. To właśnie wczorajszy wywiad Komorowskiego, a zwłaszcza dzisiejszy Miodowicza obnażają fundamentalną różnicę między PO i PiS-em, różnicę w spojrzeniu na patologie III RP, rolę służb specjalnych w normalnym państwie, konieczności rozliczenia przeszłości, traktowanie legalnej opozycji:Kontanty Miodowicz: "Oto w IV RP na sali sądowej odnajdujemy człowieka prowadzącego działania mieszczące się w tzw. białym wywiadzie. (...) O tym czy inwigilacja prawicy w ogóle miała miejsce możemy długo dyskutować"Wypowiedź Miodowicza jest porażająca. Jeśli jego partyjni koledzy podzielają tę ocenę i też uważają, że działanie grupy Lesiaka to normalne zachowanie służb specjalnych wobec legalnej opozycji w demokratycznym kraju to nic dziwnego, że rozmowy o koalicji PO-PiS rozbiły się o resorty siłowe. "Jarek, ty wiesz o co chodzi, jaśniej ci tego nie mogę powiedzieć". Platforma ze zrozumiałych względów chciała mieć kontrolę nad służbami, PiS z jeszcze bardziej zrozumiałych względów nie chciał jej tej kontroli dać. I zachował pełną kontrolę nad wszystkimi resortami siłowymi ale za cenę tak ogromną, że nie wiadomo czy się opłaciło. Bo jeśli ceną jest uzależnienie się od Leppera, który może w każdej chwili fiknąć i rozwalić rząd w momencie dogodnym dla swoich patronów i sojuszników to pole gry Kaczyńskiego się bardzo skraca. Mówią, że Kaczyński jak wytrawny szachista przewiduje kilkanaście ruchów naprzód. Ja jestem dużo głupsza i nie potrafię przewidzieć nawet następnego ruchu. Może Kaczyński wszystkich zaskoczy zagraniem va banque i będą nowe wybory. A może sam da się zaskoczyć i we czwartek po jakiejś softowej nocnej zmianie będziemy mieli premiera Tuska, jak sobie życzy Mirosław Czech, lub premiera Zolla, jak wolałby świeżo upieczony propaństwowiec i legalista Lepper. Stawka jest już tak wysoka, że na pewno będzie ciekawie. Ale raczej nie wesoło. 