Trzeba mieć wyjatkowego pecha, żeby na doradcę inwestycyjnego wziąć sobie akurat Marka Modeckiego, faceta, który w dzieciństwie przyjaźnił się z Żaglem, i którego ojciec Ładę Ałganowowi załatwił, bo te stare znajomości zrodziły wiedeńską aferę. Taki niefart miał nasz nieszczęsny doktor Kulczyk. Szwędali się Kuna, Żagiel i Modecki po kawiarniach rozprawiając jak by tu Kulczykowi jakąś kasę zarobić aż wyszwędali wiedeńskie spotkanie na które się teraz Kulczyk w Stanach musi leczyć. Żagiel się bardzo starał, żeby Kulczykowi alibi zapewnić ale się chyba przestarał bo go troszkę wkopał, zaprzeczając, że w ogóle zgadało się o rafinerii, łapówkach i Kaczmarku, bo teraz Kulczyk co prawda pozornie wyratowany z zarzutu powoływania się na prezydenta w sprawie RG, ale za to całkiem umoczony w sprawie łapówki dla Kaczmarka, wychodzi bowiem na to, że sobie to wszystko wymyślił i Siemiątkowskiemu nakłamał. Mogli to lepiej dograć, żeby się z wypowiedzi Kulczyka, notatki agentów i zeznań Żagla dało jakąś w miarę spójną historię sklecić. W wersji Żagla:Kulczyk nie powoływał się na prezydenta a "pierwszy" to jednak premier (na którego zresztą też się nie powoływał a jedynie wspomniał uprzejmie, że będzie musiał się zgłosić do niego w sprawie energetycznego biznesu), co jest całkowicie sprzeczne z notatką agenta,Ałganow nie mówił o żadnej łapówce dla Kaczmarka, w ogóle nie było rozmowy o ropie (co jest sprzeczne nie tylko z notatką Siemiątkowskiego ale i ze słowami samego Kulczyka z wywiadów),Poza tym większość wątków pobocznych nie trzyma się kupy i nie wiem jak to poskładają, zwłaszcza, że cały czas dochodzą nowe rewelacje, jak ta z dzisiejszego Wprost, że to Modecki był tym "źródłem" drugiej notatki. A Kulczyk to niezły krętacz, gwoli przypomnienia, o udziale osoby, z którą przyleciał na ten lunch tym samym samolotem, swoim własnym zresztą, wcześniej mówił Monice Olejnik - "oni [Kuna i Żagiel - przyp. mój] doszli do spotkania z zaproszenia pana Ałganowa. W związku z powyższym to nie ja ich zapraszałem". Jak się nie umie kłamać to się nie biega po telewizjach bo się na durnia wychodzi. A z wywiadami lepiej poczekać aż się linię obrony dopnie. Bo teraz Kulczyk ma prawdziwy problem - jego dotychczasowa wersja nie zgadza się ani z wersją Siemiątkowskiego, ani z wersją Kaczmarka, ani nawet z alibi jakie mu dał kumpel Żagiel (zgłosił się zresztą na ochotnika przed komisję). Pilnie potrzebny świadek, który słowa doktora Kłamczyka potwierdzi bo robi się gorąco. PS. Ciekawe jak pójdzie jutro tonącemu Siemiątkowskiemu o którym Barcikowski powiedział: "Zbigniew Siemiątkowski broni się, każdy ma do tego prawo" i "Ta gra wciągnęła wszystkich. Nie sposób nie brać udziału w grze, która jest grą totalną". 