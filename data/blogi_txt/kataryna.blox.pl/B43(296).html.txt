"Tymczasem, jeden z członków Komisji, poseł Roman Giertych, spotkał się ze mną kilka tygodni temu, dając do zrozumienia, że nie jestem celem czynności śledczych Komisji, a jeśli dostarczę mu informacje kompromitujące urzędującego Prezydenta Rzeczypospolitej Polskiej - cytuję - "mogę czuć się bezpiecznie". - zarzucił Giertychowi Kulczyk w swoim oświadczeniu-oskarżeniu. Wiarygodność Kulczyka jest oczywiście żadna, biorąc pod uwagę jego skłonność do konfabulacji i rzucania bezpodstawnych oskarżeń (coś na ten temat wiedzą Kaczmarek z Gierejem) oraz niewesołą sytuację w jakiej się znalazł, ale nie wątpię, że sporo osób kupi to co dzisiaj wciskał ustami swojego pełnomocnika złożony chorobą biznesmen. Giertych go namawiał, Rokita straszył, Wasserman przeraża, słowem blady strach nie pozwala Kulczykowi wrócić do Polski, jak komisja chce, niech sobie przyjedzie przesłuchać go do Londynu. Kulczyk wie co robi, zorganizowanie takiego przesłuchania trochę potrwa, do tego czasu swoje zeznania złożą Barcikowski, Miller, Kwaśniewski (chociaż znając tego ostatniego, coś wymyśli, żeby uciec komisji) i Kulczyk będzie mógł dopasować swoją opowieść do zeznań innych, co w jego sytuacji jest bardzo wskazane bo na razie nikt nie kwapi się potwierdzić jego wersji zdarzeń, z którą niepotrzebnie wyrywał się na ochotnika zamiast spokojnie wyczekać co powiedzą inni. Teraz tylko patrzeć jak w obronie Kulczyka rzucą się ci, którym jego zbyt szczere zeznania mogłyby zaszkodzić. I znowu dostanie się Rokicie, tym razem za wpędzanie do grobu najbogatszego Polaka (inna sprawa, że to właśnie dzięki idiotycznym wypowiedziom niektórych członków komisji i Rokity Kulczyk może realizować agresywną strategię walki z komisją). A teraz dopiero zacznie histeria, Celiński będzie mógł ciągnąć swoje metafory o stalinowskich trybunałach, Miller przestrzegać przed brunatnym marszem a Frasyniuk protestować przeciwko nagonce na biznesmenów. Obstawiam, że wieczorem SLD znowu zacznie grozić wyjściem z komisji. I opozycja sama jest sobie winna. A tak zupełnie na marginesie, szpital w Londynie to tylko cienki pretekst, Kulczyk i tak nie miał zamiaru się dzisiaj stawić. Jasno wynika to z jego oświadczenia ("Mając na uwadze wszystkie przedstawione okoliczności proszę Komisję o umożliwienie mi złożenia zeznań w warunkach zapewniających bezpieczeństwo"), które choć nosi datę wczorajszą, nie powstało raczej w londyńskim szpitalu bo jak na usprawiedliwienie pisane w ostatniej chwili zawiera zbyt wiele szczegółów (na przykład dokładne przytaczanie wydań poszczególnych gazet - chyba, że wziął je wszystkie ze sobą do szpitalnego łóżka). 