Nie rozumiem po co Gowinowi awantura o zarodki. Jednym nierozważnym zdaniem przykrył nie tylko swój deregulacyjny sukces, ale przede wszystkim poważne kłopoty Nowaka (bo tylko Tomasz Lis może serio twierdzić, że to co opisał „Wprost” to tylko błaha „afera lajfstajlowa”). Choć trzeba Gowinowi oddać, że nie powiedział nic szokującego i mógł nie przewidzieć jak sprawnie z jednej niewinnej wypowiedzi „koledzy” i „dziennikarze” upichcą aferę, którą będą w stanie karmić publikę przez calutki tydzień. Ale skoro mamy udawać, że w „aferze Gowina” chodzi o jakieś meritum, to poudawajmy, i spójrzmy na fakty w sprawie, która tak wzburzyła premiera i życzliwych władzy dziennikarzy.Niektórzy zapomnieli co sami mówili (lub usłyszeli) podczas sejmowych debat o in vitro, oto kilka głosów, bynajmniej nie z gowinowego zaścianka. Małgorzata Kidawa- Błońska, partyjna koleżanka Gowina, w kwestiach światopoglądowych bardzo od niego odległa „To prawda, że w Polsce dozwolone są wszelkiego rodzaju eksperymenty (…) [in vitro] w Polsce od 23 lat w ogóle bez żadnej kontroli. (…) Nie wiemy czy nie ma handlu zarodkami, bo nikt się tym nigdy nie zajmował”. Wątpliwości w sprawie handlu – także międzynarodowego - zarodkami nie ma za to posłanka Ruchu Palikota, lekarka z zawodu, Halina Szymiec-Raczyńska „W tej chwili handel jest możliwy i praktykowany. Powszechną praktyką jest, że niepłodnym parom oferowane są zniżki za procedurę in vitro, jeśli zgodzą się oddać komórki jajowe do dyspozycji kliniki. Blokując naszą ustawę (…) legitymizują państwo (…) niekontrolowany, międzynarodowy handel zarodkami”. W imieniu samego premiera, fakt całkowitego braku kontroli nad klinikami potwierdził Aleksander Sopliński z Ministerstwa Zdrowia „Pragnę poinformować, iż Minister Zdrowia nie posiada kompetencji, które umożliwiłyby sprawowanie nadzoru i kontroli nad rynkiem usług z zakresu in vitro”. Efekty tego braku kontroli? Choćby opisywana przez samą Gazetę Wyborczą sprawa tajemniczego zniknięcia z jednej z klinik zostawionych tam przez bezpłodną parę plemników, zdaniem cytowanej wcześniej posłanki Palikota, to tylko wierzchołek góry lodowej. Co ciekawe, opisując całą sprawę Gazeta wytknęła też rządowi wieloletnie ociąganie się w wprowadzeniem dyrektywy unijnej w tej sprawie, a nawet wprowadzanie w błąd Komisji Europejskiej informacjami, że już, zaraz, na dniach wszystko się zmieni gdy nikt nad ustawą nawet nie pracował. Czy ktoś za to odpowiedział? Przypuszczam, że wątpię. Gazeta Wyborcza "W Polsce nadal nie obowiązują żadne procedury. Polska nie tylko nie wprowadziła dyrektyw regulujących te kwestie, ale wprowadziła w błąd Komisję Europejską﻿ (...) Dyrektywy w sprawie m.in. dawstwa, przetrzymywania i pozaustrojowego zapładniania, w tym także in vitro, Polska powinna wprowadzić już sześć lat temu. Pierwszy raz Komisja Europejska upomniała nas w 2008 roku. Później robiła to regularnie w latach 2009, 2010, 2011 i 2012. TOK FM dotarło do odpowiedzi polskiego rządu z kwietnia 2012 roku, w której czytamy, że "w najbliższych dniach projekt ustawy zostanie przekazany do konsultacji międzyresortowych i społecznych". Oczywiście nic takiego się nie stało, a rząd zobowiązał się też, że ustawa oraz akty wykonawcze do niej wejdą w życie na przełomie listopada i grudnia 2012 roku.﻿ Pod pismem podpisała się ówczesna wiceminister zdrowia, a dziś prezes NFZ Agnieszka Pachciarz. Okazuje się, że projekt założeń do ustawy nie trafił też jeszcze do rządowego centrum legislacji. Premier jednak uspokaja - to nie jest kwestia, że my nie potrafimy. Po prostu wiemy, jakie emocje budzą te przepisy. Być może jeszcze kilka miesięcy będziemy ucierać te stanowiska - mówił Donald Tusk na konferencji prasowej i dodawał, że Polsce na razie nie grożą kary finansowe za niewdrożenie tych przepisów.﻿﻿" Skoro ustaliliśmy, że w Polsce nie ma żadnej administracyjnej kontroli nad zarodkami, a o eksperymentach i handlu – także międzynarodowym – mówią wprost nawet gorący zwolennicy in vitro, to może przynajmniej z tymi Niemcami Gowin namieszał? Też niestety nie, bo w Niemczech faktycznie badania są dopuszczalne tylko na importowanych zarodkach, o czym można przeczytać choćby w analizie porównawczej prawa opracowanej niedawno na potrzeby amerykańskiego Kongresu. Logika zaś podpowiada, że jak trzeba importować to najłatwiej z kraju, który najbliżej i najdzikszy. Gdyby chodziło o fakty, nie byłoby dzisiaj tematu dymisji Gowina bo powiedział oczywistą oczywistość, a dziennikarze zamiast wołać rozpaczliwie o jego głowę grillowaliby premiera o niewdrożoną dyrektywę i konsekwencje wobec tych, którzy na taką woloamerykankę od lat pozwalają. Nie udawajmy więc, że jeśli Gowin poleci(ał) to za coś co zrobił lub powiedział a nie za to jaki jest. A jest - jak żona bacy ze starego kawału - ogólnie męczący.﻿ 