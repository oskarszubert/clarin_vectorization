Chociaż Rada Krajowa Unii Wolności wydała wczoraj trzy uchwały, większość mediów zauważyła tylko tę w której Unia wyzywa Rokitę i Kaczory od bolszewików i zarzuca im nagonkę na biznesmenów. Takie wybiórcze wsłuchanie w UW jest normalne dla Trybuny, która lubi sobie Frasyniukiem z Rokitą powalczyć ale dziwić może, gdy nawet bardzo zaprzyjaźniona z Unią Gazeta Wyborcza za godne uwagi uznała jedynie unijne pohukiwania na  PO-PiS. A przecież - w przeciwieństwie do dość żałosnej uchwały o bolszewiźmie Kaczorokity - dwie pozostałe poruszają kluczowe obecnie dla Polski sprawy: potrzebę uzdrowienia służb specjalnych (i tu UW przedstawia konkretny pomysł) oraz problem naszej nieistniejącej polityki wschodniej (pisał o tym niedawno w Polityce Paweł Kazanecki). Dlaczego o tych uchwałach ani słowa? A po wyborach znowu będą narzekania, że niedorosłe do demokracji społeczeństwo nie wysłuchało "partii rozsądku", ciekawe jak ma wysłuchać jeśli nawet własne środowisko UW wyłapuje tylko te wypowiedzi, którymi można nielubianym politykom przyłożyć, chociaż retoryka tu w takim bardziej millerowskim stylu. Z takim zapleczem medialnym UW daleko nie zajedzie, i tu jest nauczka dla Frasyniuka - jak się ma coś konstruktywnego do powiedzenia, to ani słowa o Rokicie i Kaczorach bo media tylko to usłyszą. Albo przeciwnie, zrezygnować z konstruktywnych pomysłów i zająć się wyłącznie piętnowaniem PO-PiS bo ataki na nich każda gazeta z radością przedrukuje. A jak już jestem przy uchwale "wschodniej" (którą całym sercem popieram), to wrzucę mały kamyczek do unijnego ogródka. Na przyszłość warto bardziej uważać na argumentację, bo wiedzeni logiką z unijnej uchwały ("Przynależność do tego "stronnictwa" obejmuje ludzi z różnych opcji politycznych i środowisk. Pokazało to (...) przede wszystkim podjęcie przez Sejm agresywnej uchwały antyniemieckiej") oraz tym powszechnie znanym faktem, dojść musimy do jedynego logicznego wniosku, że w "rosyjskim stronnictwie" są wszyscy posłowie (waha się jedynie poseł Kopczyński, chociaż znając go, nie można mieć pewności czy się nie zagapił). A tego chyba Unia nie chciała powiedzieć. Więc może zamiast mówić ogólnikami o "nieformalnym lobby" i "ludziach z różnych opcji politycznych i środowisk", wskazać palcem (co przecież tak dobrze wychodzi Unii jak gromi PO-PiS) partie, którym się nie podobała "Uchwała w sprawie łamania praw czlowieka i obywatela na Białorusi".  Chyba jestem za głupia na Unię bo nie rozumiem dlaczego istnienia "stronnictwa rosyjskiego" woli dowodzić oskarżając cały sejm za uchwałę antyniemiecką, zamiast piętnować konkretne partie za głosowania ważne dla naszej polityki wschodniej (a nie Niemiec). Ale tu trzeba by było ponarzekać na SLD a wobec lewicy jest Unia Wolności bardzo wyrozumiała. Przy tym jak potraktowała "bolszewików" Kaczory i Rokitę, w uchwale wschodniej po całym długim wywodzie o supergroźnym "stronnictwie rosyjskim" skandaliczne wypowiedzi Marka Siwca o ukraińskich wyborach potraktowane zostały wyjątkowo pobłażliwie ("ze zdziwieniem przyjmujemy"), zaś wypowiedź Kwaśniewskiego, że "demokracja i wolność to najlepsze rozwiązanie wszelkich problemów, ale nie wiadomo czy na całym świecie" (tak prezydent podsumował politykę Putina w krajach byłego ZSRR) nie została w ogóle zauważona. Jak widać są szczęściarze, których ostrze unijnej krytyki omija szerokim łukiem, bo skupia się Unia na Kaczorach i Rokicie - Wujkach Samozło. 