Aleksander Kwaśniewski: "Być może nie rozebrał tego pytania na czynniki pierwsze, być może nie znał podtekstu albo intencji pytającego i być może nie wiedział, że pytający, nie wiem jakim sposobem, znał dokumenty lepiej niż sam zainteresowany - no ale to już jest moje podejrzenie - nie mam dowodów"Z tych pociesznych usprawiedliwień najbardziej podoba mi się ostatnie - zdaniem prezydenta, premiera tłumaczy to, że "być może nie wiedział, że pytający znał dokumenty lepiej niż sam zainteresowany". Tak, to rzeczywiście okoliczność łagodząca - premier skłamał ale jest niewinny bo nie wiedział, że się wyda. "Ludzie życzliwi i ludzie, którzy może przeżyli podobne sytuacje, będą go rozumieć" - mówi ze zrozumieniem prezydent, który dobrze wie jak to jest gdy siepacze przyłapią na kłamstwie. Nie zrozumieją tylko ci, którzy wyznają dziwaczną i niepraktyczną zasadę, że zeznając pod przysięgą na proste pytanie daje się zgodną z prawdą odpowiedź, bez zastanawiania się nad podtekstem, intencjami i tym czy pytający zna kwity. Śmiesznie dzisiaj brzmi niedawna opinia Frasyniuka o Belce: "Premier należy do tych nielicznych polityków polskich, który mówi 'tak-tak', 'nie-nie'". Bo co z tego, że mówi 'tak-tak', 'nie-nie', skoro zdarza mu się kłamać i trzeba go tłumaczyć w tak dziecinny sposób. Premier nie ma niestety odwagi stanąć z otwartą przyłbicą i samemu odpowiedzieć na pytanie dlaczego skłamał, kabaretowy skecz z jabłkiem to wszystko na co go było stać. Chowa się jak tchórz za plecami kolejnych obrońców i nie widzi powodu wytłumaczyć się przed opinią publiczną, którą okłamał. I tego już nic nie usprawiedliwia. 