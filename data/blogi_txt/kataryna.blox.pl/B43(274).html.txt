Jacek Kapica: O dopłatach do gier hazardowych chyba nie rozmawiałem z Chlebowskim, nie pamiętam w tej chwili. (...) Dajmy już spokój temu co było, czy była rozmowa czy jej nie było. Na pewno nie była to rozmowa w kontekście jakiegoś pana o konkretnym nazwisku.   To wczorajsza wypowiedź pilotującego feralną ustawę wiceministra  finansów Jacka Kapicy. Trochę dziwna bo jeszcze dwa tygodnie temu  pamięć mu lepiej służyła i tak opisywał w notatce służbowej dla  premiera zainteresowanie Chlebowskiego ustawą.  Jacek Kapica: Ponadto, zainteresowanie projektem wykazywał Przewodniczący Komisji Finansów Publicznych poseł Zbigniew Chlebowski. Przewodniczący Z. Chlebowski interesował się perspektywą procesu legislacyjnego i kształtem projektu ustawy, w tym dopłat do gier. O tym zainteresowaniu poinformowałem, jeszcze jesienią ubiegłego roku, swego przełożonego Ministra Finansów Jacka Rostowskiego. Obecny na spotkaniu minister J. Rostowski potwierdził ten fakt. Dalej wyjaśniłem, że Przewodniczący Z. Chlebowski wyrażał zainteresowanie ustawą o grach zazwyczaj, przy okazji spotkań (...) Przewodniczący Z. Chlebowski wskazywał  na możliwość osiągnięcia dodatkowych dochodów do budżetu poprzez wzrost podatku od automatów o niskich wygranych zamiast wprowadzenia dopłat.   Ciekawe, prawda? Jeszcze dwa tygodnie temu Jacek Kapica świetnie  pamiętał o nadzwyczajnym zaangażowaniu Chlebowskiego w sprawę ustawy,  musiało być ono na tyle niezwykłe, że uznał za stosowne poinformować o  tym swojego szefa i nawet on to zapamiętał. Nagła amnezja jest bardzo zastanawiająca. I nieostrożna, zwłaszcza jeśli się zapomniało, że  dopiero co zeznało się na piśmie coś odwrotnego.   Równie interesujące jak krótka pamięć Kapicy jest bardzo wybiórcze zainteresowanie Donalda Tuska pracami nad ustawą. Według innej notatki  służbowej Jacka Kapicy, tym razem ze spotkania z premierem i ministrem  Rostowskim, Donald Tusk był zainteresowany pracami legislacyjnymi  wyłącznie w okresie 18 września 2008 - maj 2009.  Jacek Kapica: Premier Donald Tusk zapytał o przebieg procesu legislacyjnego projektu ustawy o zmianie ustawy o grach losowych i zakładach wzajemnych od dnia 18 września 2008, kiedy Stały Komitet Rady Ministrów rozpatrzył projekt, do maja 2009, w kontekście zapisów dotyczących nowych dopłat do gier.   Tymczasem wszystko co ciekawego wydarzyło się wokół tej ustawy, miało  miejsce poza tym okresem. Pomysł dopłat pojawił się w trakcie  konsultowania projektu zmiany ustawy z dnia 28 kwietnia 2008, zgłosił  go pismem z 21 maja 2008 Minister Sportu, który potem wycofał się z  niego pismem z dnia 30 czerwca 2009, co też wiemy z przygotowanego  przez Kapicę kalendarium prac. Jak widać, premier zadał bardzo  precyzyjne pytanie wskazując interesujący go przedział czasu, dziwnym trafem nieobejmujący dwóch kluczowych momentów - kiedy dopłaty się  pojawiły, i kiedy znikły. A jedno i drugie za sprawą Drzewieckiego.  Gdyby nie to, że Kapica opracowując kalendarium prac nieco się  rozpędził i wykroczył poza interesującą Tuska datę, nie znalazłaby się  w nim informacja dla ministra Drzewieckiego chyba niewygodna, czyli ta  o jego dobrowolnym wycofaniu się z dopłat i to już po konferencji  uzgodnieniowej. W opublikowanych przez Rzepę stenogramach z podsłuchanych rozmów Chlebowski spowiada się rozmówcy ze swojej heroicznej  walki, pada też  słynne "na dziewięćdziesiąt procent Rysiu że załatwimy", a dzieje się  to w lipcu i sierpniu 2008, czyli znowu poza okresem interesującym  Tuska. Trudno nie odnieść wrażenia, że interesuje go wyłącznie to co  się w sprawie ustawy działo w okresie, o którym wiadomo, że nic się już  albo jeszcze nie działo. Bo to co najważniejsze zadziało się przed  wrześniem 2008 i po maju 2009. I nie dajmy sobie wmówić, że nic się nie stało, lobbing nie był skuteczny bo zmian nie wprowadzono więc wszystko  gra. Z notatki Kapicy widać przecież wyraźnie, że Drzewiecki 30 czerwca  2009 wycofał się z własnego pomysłu dopłat, zgodnie z interesem  hazardowego lobby.  Jacek Kapica: Dnia  30 czerwca br. Minister Sportu i Turystyki M. Drzewiecki przesłał pismo  wskazujące na niecelowość wprowadzenia dopłat zasilających Fundusz  Sportu ze względu na zmianę planów inwestycyjnych Narodowego Centrum  Sportu.Pismo zostało przesłane bez skierowania zapytania w tej sprawie przez MF po odbyciu konferencji uzgodnieniowej.   Tym razem podkreślenie nie jest moje, to sam Kapica w swojej notatce  najwyraźniej chce zwrócić uwagę adresata na zastanawiający tryb  zgłoszenia tak poważnej zmiany już po konferencji uzgodnieniowej i z  własnej inicjatywy. Dziennikarze powinno pociągnąć wątek tej zmiany planów Ministra Sportu. Jest tak rewolucyjna, o poważnych konsekwencjach finansowych, że powinien zostać jakiś ślad po rozważaniach i obliczenbiach, które doprowadziły Ministra Sportu do  konkluzji, że jednak tych kilkuset baniek nie potrzebuje. Nie wiem jak Wy, ale ja mam wrażenie, że Kapica w swoich notatkach  pisanych jeszcze zanim wybuchła afera wkopał zarówno Chlebowskiego, jak  i Drzewieckiego a dzisiaj próbuje to bagatelizować. Sprawa jest  rozwojowa, a o tym jak bardzo jest rozwojowa świadczą histeryczne wręcz  ruchy wokół Mariusza Kamińskiego. Który, nawiasem mówiąc, chyba  niechcący zesłał do Gołdapii biednego prokuratora Olewińskiego.   Jacek Kapica dla TVN24 Notatka Jacka Kapicy z kalendarium prac Notatka Jacka Kapicy ze spotkania z Tuskiem Posmo Drzewieckiego z maja 2008 o dopłatach 