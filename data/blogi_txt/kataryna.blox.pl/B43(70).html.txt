Jan Rokita: "Ja byłem w tym czasie, to był rok 1992 i 1993, szefem Kancelarii premiera i nie łączyło mnie absolutnie nic ze służbami tajnymi. Nie miałem z nimi żadnego styku." Jerzy Konieczny (szef UOP w czasach inwigilacji prawicy): "Znając moje troski, [Lesiak] często przynosił mi informacje dotyczące nastrojów politycznych. Ja sam często otrzymywałem takie zapotrzebowanie od przełożonych, to jest od ministra Andrzeja Milczanowskiego, premier Hanny Suchockiej czy szefa jej gabinetu Jana Marii Rokity, wreszcie osobiście od prezydenta." Tyle Konieczny o słynnym "braku styku" Rokity ze służbami, cytat pochodzi z protokołu przesłuchań w sprawie inwigilacji prawicy. Pytanie czy będzie zmiana rządu już chyba nieaktualne, będzie na pewno, tylko czy "obrońcy demokracji" z antykaczystowskiej koalicji zdążą zanim więcej krępujących niedyskrecji na ten i inne drażliwe tematy wyleje się szerokim strumieniem? Czy Rokita zdąży zostać premierem zanim poznamy resztę prawdy o jego całkowitej niewiedzy w sprawie działań Lesiaka? Nic dziwnego, że nie chce odpowiadać na trudne pytania, nic dziwnego też, że się wścieka na media. O ile do tej pory można było mu zarzucać, że jako szef URM zignorował upublicznioną w marcu 1993 tajną instrukcję i zaniedbał wyjaśnienia sprawy (a zbagatelizowanie takiej informacji przez "nadpremiera" już jest poważnym politycznym grzechem), to po upublicznieniu przez dziennikarzy zeznań Koniecznego, po ich pytaniach o kontakty z Milczanowskim, rodzi się uzasadnione podejrzenie, że Rokita nie jest z nami szczery. Poważne problemy Rokity najwyraźniej bardzo umocniły jego pozycję w Platformie. Od roku nie może się od Tuska i Schetyny doczekać dawno obiecanego stanowiska szefa klubu parlamentarnego a tu proszę, stanowisko będzie i to od razu premiera. A przecież to upokarzające czekanie na łaskę dobrze pokazuje pozycję Rokity w partii. Pozycję określaną zresztą przez samych platformersów - jak im się zbierze na szczerość - jako coś w rodzaju listka figowego. Rokita daje Paltformie konserwatywną i uczciwą twarz, tak potrzebną w walce o bardziej prawicowy, proreformatorski czy wreszcie antykomunistyczny elektorat. I właśnie ta twarz będzie teraz bardzo potrzebna. Nowy rząd będzie miał do wykonania sporo brudnej roboty bo trzeba choćby posprzątać po Ziobrze i jego siepaczach (przecież nawet jeśli sam rząd będzie bez komunistów to jakoś trzeba im się odwdzięczyć za głosy niezbędne do powołania go), premierem musi zostać ktoś komu najtrudniej będzie zarzucić krycie afer i chronienie aferzystów z postkomunistycznego układu. I to jest moim zdaniem istotna przyczyna dla której to nie Tusk czy Komorowski ale właśnie marginalizowany i upokarzany do tej pory Rokita zostanie premierem rządu pojednania narodowego. Rozumie to jak widać SLD i dlatego godzi się wybrać na premiera swojego niedawnego oprawcę. Długo dziwiłam się Rokicie, że zbyt łatwo odrzucił PO-PiS, że przecież koalicja z PiSem to dla niego jedyna szansa na (wice)premierostwo bo w przyszłym rządzie PO- SLD nie będzie miał na to szans, bo go komuniści nie zaakceptują, pamiętając czyja dociekliwość i nieustępliwość w komisji śledczej ich pognębiła. Bardzo przeceniałam Rokitę a wygląda na to, że w tę jego twarz nie wierzą nawet ci co go wkrótce pomogą premierem zrobić. Gdyby wierzyli to by go nie zaakceptowali. 