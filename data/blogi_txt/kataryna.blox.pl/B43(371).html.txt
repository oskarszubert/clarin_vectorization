Jan Ołdakowski: Muzeum Powstania Warszawskiego podtrzymuje pamięć o Powstańcach Warszawskich. Jednak wartości, którymi kierowali się, walcząc o wolną Polskę, są nadal aktualne. Dlatego przyznając Nagrodę im. Jana Rodowicza „Anody” chcemy uhonorować osoby, które dziś kierują się w życiu podobnymi ideałami, bez względu na napotykane trudności i niepowodzenia﻿. Jutro rusza nabór zgłoszeń kandydatów do drugiej edycji Nagrody im. Jana Rodowicza "Anody". Mam swojego kandydata, osobę kiedyś znaną i zasłużoną, którą chciałabym zgłosić ale wcale nie za to co robił w antykomunistycznej opozycji, ryzykując więzieniem, ale za to co robił i ciągle robi już w wolnej Polsce - skromnie, z dala od mediów, ale w myśl tych samych wartości, którymi kierował się kiedyś. Wątpię jednak, żeby "mój" Anoda chciał z tym co robi zaistnieć w świetle reflektorów, więc pewnie akurat z tej kandydatury nic nie będzie.  Mam to szczęście, że w swoim środowisku zawodowym od wielu lat spotykam dziesiątki godnych kandydatów do tego zaszczytnego wyróżnienia, jestem pewna, że każdy z nas, gdybyśmy się uważnie rozejrzeli, znalazłby wokół siebie kogoś kto mógłby być przykładem "Anody czasu pokoju". W przededniu kolejnej rocznicy Powstania Warszawskiego zachęcam do nietypowego uczczenia jego Bohaterów, wskazaniem tych spośród nas, którzy godnie służą tym samym wartościom. Kandydatów można zgłaszać do 30 listopada. Więcej informacji na stronie www.anoda.1944.pl Z regulaminu Nagrody Nagroda jest ufundowana dla upamiętnienia postaci por. Jana Rodowicza ps. „Anoda” - legendy swojego pokolenia, harcerza Szarych Szeregów, żołnierza bat. „Zośka” Armii Krajowej, niezwykłego bohatera czasów II wojny światowej i Powstania Warszawskiego. Po wojnie Jan Rodowicz rozpoczyna studia na Wydziale Architektury Politechniki Warszawskiej i marzy o odbudowaniu zniszczonej stolicy. Inspiruje kolegów do pisania wspomnień o wspólnych przeżyciach wojennych w Batalionie "Zośka". Pomaga w ekshumacji poległych oraz przenoszeniu ich na Powązki do kwatery "Zośki". Jest osobowością nieprzeciętną. Mimo dramatycznych doświadczeń wojny, orzeczonego 80% kalectwa (trzykrotnie ranny w czasie Powstania) ma wiele pasji i wielką radość życia. Uprawia narciarstwo. Cieszy się opinię człowieka niezwykle inteligentnego, czarującego, otwartego na innych, obdarzonego ogromnym poczuciem humoru. 7 stycznia 1949, w dwa tygodnie po aresztowaniu w wigilijny wieczór i uwięzieniu w gmachu Ministerstwa Bezpieczeństwa Publicznego, ginie tragicznie w trakcie śledztwa. Nagroda im. Jana Rodowicza „Anody” to nagroda dla "Powstańców" czasu pokoju. Dla ludzi, którzy nie muszą walczyć z bronią w ręku w obronie podstawowych wartości, lecz mogą dla ich urzeczywistnienia pracować w wolnej i demokratycznej Polsce.Nagroda jest przyznawana osobom o cechach charakteryzujących Jana Rodowicza:  - niezłomność, odwaga, połączona z umiejętnością natychmiastowej reakcji na zagrożenie i podejmowaniem ryzykownych działań, - miłość do Ojczyzny, - poczucie odpowiedzialności za podejmowane decyzje, ochrona i opieka nad  podwładnymi, kolegami, otoczeniem, - wytrwałe dążenie do przezwyciężania własnych słabości zarówno fizycznych, jak i psychicznych, - optymistyczne spojrzenie na świat i otaczających ludzi – wiara w przewagę dobrych cech ludzkich nad złymi, - pogoda ducha, humor, umiejętność cieszenia się nawet małymi sukcesami, - rozbudzanie w innych pasji życia i zachęcanie  do efektywnego działania, - życzliwy stosunek do otoczenia, opiekowanie się słabszymi i potrzebującymi pomocy. 