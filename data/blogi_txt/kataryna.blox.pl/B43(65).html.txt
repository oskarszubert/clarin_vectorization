Janusz Palikot: To  jest skandal. To jest podłość ze strony Kaczyńskiego i Kaczyńskich, że  za publiczne pieniądze jak zawsze nabijają sobie prywatną kasę. To jest  żenujące. Nigdy nie powinno mieć miejsca, ale Kaczyńscy nigdy nie  zarobili złotówki, zawsze żyli na koszt podatnika.   Tak Palikot komentuje odszkodowanie jakie dostanie Marta Kaczyńska, i  chyba nie ma wątpliwości, że robi to po to, aby podgrzać atmosferę przed dzisiejszą wizytą Kaczyńskiego w Lublinie, którą Palikot ma  zamiar zakłócić swoim wiecem. Oczywiście bez wiedzy i zgody Komorowskiego, bo kandydat reklamujący się hasłem "Zgoda buduje" nie  sięgałby po takie metody, prawda?    Dzisiejsza wypowiedź Palikota o skandalicznym wzbogaceniu się Marty  Kaczyńskiej na tragicznej śmierci obojga rodziców  zbiegła się w czasie  z artykułem o finansach samego Palikota.  Dziennik Gazeta Prawna: Miliony  długu w zagranicznych bankach i firmach. Mimo, że Janusz Palikot jest  trzecim, pod względem ilości posiadanej gotówki, posłem w Sejmie, to  jego długi sięgają kilkudziesięciu milionów złotych. Oto komu i ile  winien jest kontrowersyjny poseł. Janusz Palikot jest winny bankom,  firmom i... swojemu bratu aż 34,47 miliona złotych - wylicza portal  money.pl. Poseł pożyczył 1,1 miliona od Metro Banku na nieruchomości. Z  BRE wziął milion euro na "kupno praw majątkowych". Do tego 1,8 miliona  zł od Green Venture, 2,6 miliona euro od firmy Hydrativa i 3,9 miliona  euro od brata na inwestycje.    Autor porannego wywiadu, Konrad Piasecki, chyba nie trafił w porannej prasówce na ten wywiad bo nie zadał zaglądającemu do kieszeni sieroty  Palikotowi pytania o jego finanse. Bo albo jest tak, że oświadczenie  majątkowe Palikota odzwierciedla stan faktyczny i jest on bankrutem bez  realnych perspektyw na spłatę swoich ogromnych długów, albo  oświadczenie majątkowe i ujawnione w nim "pożyczki" to pic na wodę i  jest on zwykłym oszustem, który wyprowadził swój majątek do rajów  podatkowych aby go ukryć przed fiskusem i własną rodziną, a teraz  oszukuje wyborców kłamiąc w oświadczeniu majątkowym o wielomilionowym  zadłużeniu, którego nie ma. Nie wątpię w uczciwość Palikota, i  zakładam, że jest tylko żyjącym ponad stan bankrutem. Chciałabym  jednak, żeby wreszcie znalazł się dziennikarz, który go o to przyciśnie z równą determinacją z jaką wydobywa z niego kolejne bluzgi na Kaczyńskich. Ale chyba się nie doczekam, bo dopóki bankrut z Lublina  zapewnia szoł i klikalność, żadne trudne pytania nie padną. A im  częściej będzie bił na oślep, tym bardziej będą o niego rywalizować  największe dziennikarskie gwiazdy. Od czasu do czasu robiąc przerwę na  narzekania nad upadkiem politycznych obyczajów, z czym oczywiście  nachalne lansowanie nietykalnego Palikota nie ma absolutnie nic  wspólnego.   Dawno temu, nie mogąc się doczekać dziennikarskich ustaleń w tej  sprawie, próbowałam sama sprawdzić jak to jest z tymi jego finansami, zwłaszcza, że była żona stawia mu bardzo poważne zarzuty. A ponieważ  premier Tusk publicznie deklarował, że nie widzi powodu aby nie  upublicznić przedstawionych mu przez Palikota wyjaśnień, zapytałam  Kancelarię Prezesa rady Ministrów:  W związku z publiczną deklaracją  Prezesa Rady Ministrów o woli upublicznienia wyjaśnień przedstawionych  mu przez Pana Posła Janusza Palikota (Prezes Rady Ministrów Donald Tusk  "Nie ma tu żadnego problemu, żeby nie [upublicznić wyjaśnień  przekazanych mi przez Pana Posła Palikota]. To nie są materiały, które  mają charakter poufny.) zwracam się z uprzejmą prośbą o informację publiczną:    Czy Pan Premier podtrzymuje wolę  upublicznienia wyjaśnień Pana Posła Janusza Palikota? Jeśli  podtrzymuje, kiedy i w jakiej formie zostaną one upublicznione? Jeśli  nie podtrzymuje, co spowodowało zmianę stanowiska w tej sprawie?   A oto odpowiedź jaką otrzymałam z Centrum Informacyjnego Rządu: Szanowna Pani! Zgodnie z  wyjaśnieniami otrzymanymi z Departamentu Prawnego KPRM   uprzejmie  informuję, że na podstawie ustawy o dostępie do informacji publicznej  nie można zobligować organu do złożenia wyjaśnień lub zajęcia  stanowiska w określonej kwestii. W związku z tym w odniesieniu do informacji o ewentualnym upublicznieniu przez Prezesa Rady Ministrów  wyjaśnień posła J. Palikota, o którą Pani wnioskuje, ww. ustawa nie  znajduje zastosowania – informacja ta nie jest informacją publiczną.    Jak widać z własnej woli ani Palikot, ani ci co go używają, nie  zamierzają tu niczego wyjaśniać. Na dziennikarzy też nie ma co liczyć,  bo dopóki Palikot będzie im dostarczał nowych cytatów na "jedynki" nie  zrobią nic, żeby podważyć jego polityczną, o moralnej nie wspominając,  pozycję. A przecież ktoś wreszcie powinien krzyknąć, że król jest nagi. Zamiast tego będziemy mieć dzisiaj niestety pełne podniecenia relacje z  wiecu Palikota. I tego starcia Kaczyński raczej nie wygra, bo jak tu  wygrać z czymś takim?   To tylko dygresja, wprowadzenie, które miało uzasadnić, że znowu  marnuję bajty na Palikota. Ale w dzisiejszym jego wywiadzie znalazłam  też ciekawe wątki. Palikot - świetnie poinformowany w szczegółach kampanii Komorowskiego i najwyraźniej będący jej kluczowym aktorem, a  kto wie, czy nie współscenarzystą - przyznaje prawie wprost, że Belka  jest elementem układu z Kwaśniewskim, na mocy którego Belka dostaje  stołek w NBP, a Komorowski poparcie Kwaśniewskiego w drugiej turze.  Pozostaje pytanie, co z tego będzie miał sam Kwaśniewski. Palikot  zdradza też, że trwają rozmowy z Olechowskim, mające namówić go do  wycofania się. Jedno i drugie już wiedzieliśmy, ale teraz przyszło potwierdzenie z samej centrali sztabu Komorowskiego. Najciekawsza jest jednak wypowiedź Palikota o wpadce Komorowskiego z gazem łupkowym.  Janusz Palikot: To  był błąd. Był źle przygotowany. Ludzie, którzy przygotowują go do tego typu wypowiedzi, powinni ponieść konsekwencje. Nie musi się znać na  różnicy między gazem łupkowym a łupkach naftonośnych. Palikot przyznał, że Komorowski nie mówi swoich tekstów, tylko powtarza  to co mu ktoś podrzuca. Ktoś najwyraźniej cieszący się bezgranicznym  zaufaniem marszałka, skoro przed powtórzeniem za nim nawet nie  zasięgnął drugiej opinii. W jednej z ważniejszych spraw, nie miał  pojęcia co zadeklarował i że jest to sprzeczne z interesem Polski. I  rodzą się dwa pytania. Czy ktoś tak bezmyślnie powtarzający szkodliwe  dla Polski deklaracje, których znaczenia nawet nie rozumie nadaje się  na prezydenta? Kto doradza Komorowskiemu i sufluje mu kwestie tak  ewidentnie sprzeczne z politycznymi i gospodarczymi interesami Polski,  i cieszy się na tyle dużym zaufaniem marszałka, że ten nie zastanawiając się co mówi, powtarza je bez wahania.   Jest jeszcze oczywiście taka możliwość, że to nie była żadna wpadka a Komorowski świetnie wiedział  co mówi i powiedział to co chciał powiedzieć. A jak zostanie  prezydentem, będzie zgodnie z tymi deklaracjami działał. W sprawie  rozwiązania WSI jako jedyny zagłosował wbrew swojej partii. Nie ma  pewności, że podobnie nie będzie w sprawie gazu łupkowego. Bez względu więc  na to, jak gęsto i jak przekonująco będzie sztab Komorowskiego tłumaczył jego wypowiedź o łupkach, to wcale nie musiała być wpadka, tylko  ten jeden z nielicznych przypadków gdzie Komorowski nie będzie  prezydentem swojej partii. 