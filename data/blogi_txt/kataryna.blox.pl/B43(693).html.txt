Jarosław Kaczyński: Tragicznie przerwane życie Prezydenta RP, śmierć elity patriotycznej Polski, oznacza dla nas jedno: musimy dokończyć Ich misję. Jesteśmy Im to winni, jesteśmy to winni naszej   Ojczyźnie. Choć pogrążeni w bólu i żałobie, związani wieczną pamięcią o   stracie, mamy obowiązek wypełnić Ich testament. Polska to nasze wspólne,   wielkie zobowiązanie. Wymagające przezwyciężenia także osobistego   cierpienia, podjęcia zadania pomimo osobistej tragedii. Dlatego podjąłem decyzję o kandydowaniu na urząd Prezydenta Rzeczpospolitej Polskiej.     Stefan Niesiołowski: Kto go upoważnił do kontynuacji misji ofiar   tragedii? Kaczyński może mówić, że jest kontynuatorem dzieła brata, ale   nie może mówić, że jest depozytariuszem misji wszystkich ofiar tragedii.   To jest przywłaszczanie sobie testamentu politycznego ofiar tragedii. Obawiam się, że Jarosław Kaczyński będzie grał tą tragedią, to źle wróży   kampanii wyborczej.       I tak to będzie wyglądało. A jak wyjdą z pierwszego szoku, to będzie   wyglądało jeszcze gorzej. Dużo gorzej. Każdy chwyt z tych które już   znamy, a także takie, których sobie nawet nie wyobrażamy, zostanie użyty. Kaczyński z pewnością jest tego świadomy i podejmując decyzję   brał pod uwagę najczarniejsze scenariusze, pytanie tylko na ile jest się   w stanie na nie psychicznie przygotować. I czy na pewne rzeczy w ogóle   można się przygotować. Dzisiejsze oświadczenie mi się nawet podoba, dobrze byłoby żeby w takim   nastroju dotrwał do końca - wyciszony, obolały, łagodny. Jeśli się nie   da sprowokować - on i jego partyjni koledzy - może być całkiem ciekawie,   bo trudno będzie przez dwa miesiące gnoić człowieka, który   niespecjalnie się broni, z godnością znosząc i cierpienie po wielkiej   tragedii, i razy politycznych przeciwników. Mam nadzieję, że Kaczyński   tak to właśnie rozegra. I że całe przesłanie jego kampanii będzie takie jak to oświadczenie. Żadnego udawania, że nie miał brata, że nie podzielał jego wizji, że ten brat nie zginął tragicznie na służbie, że   wreszcie ta śmierć niczego nam nie powiedziała o nim, o jego pracy, o   ludziach, którzy byli z nim, i którzy przeciwko, ci najwytrwalsi nawet   po śmierci.       Nie widzę nic złego w oparciu kampanii na pamięci o prezydencie i smoleńskiej tragedii, i mam nadzieję, że Kaczyński nie da sobie wmówić,   że ma udawać, że to się nie stało lub nie ma znaczenia. Bo się stało a   znaczenie ma kolosalne, nie tylko z powodów emocjonalnych i nie dlatego,   że na tym może być łatwiej wygrać, ale dlatego, że właśnie ostatnie dwa   tygodnie dostarczyły solidnych argumentów przeciwko wszechwładzy Platformy. I będą to argumenty wyłącznie racjonalne. Odmienna wizja prezydentury.   Platforma Obywatelska uważa prezydenturę za funkcję czysto dekoracyjną,   sprowadzając rolę prezydenta do strażnika żyrandola. I takiej   prezydentury można się spodziewać po Bronisławie Komorowskim. Lech   Kaczyński udowodnił natomiast ile można z tej funkcji wycisnąć, wpływając nie tylko na politykę krajową ale wręcz rozdając karty w   polityce zagranicznej, dopiero po śmierci prezydenta przekonaliśmy się   jak ogromne znaczenie miało to co zrobił w Gruzji. Być może uratował ten   kraj. Tak przynajmniej sądzą Gruzini, i chyba nie tylko oni, bo podobno   nie tylko tam śmierć prezydenta spowodowała obawy o losy regionu.   Kaczyński miał wizję i odwagę zrobić coś, co zapewne nawet przez chwilę nie przyszłoby do głowy politykom uważającym prezydenturę za nic nie   znaczącą ozdobę. Jeśli mam się zrzucać na utrzymanie prezydenta,   wolałabym aby robił coś więcej niż podpisywanie każdej ustawy, którą mu   do podpisu podsunie jego partia, bo taka prezydentura jest bardzo   nieekonomiczna.     Władza na którą nie można liczyć.Smoleńska   tragedia pokazała, że państwo jest w rękach - przepraszam za wyrażenie   ale nie znajduję innego - tchórzy, na których w potrzebie nie będzie   można liczyć. Tak jak nie można było liczyć po katastrofie. Polska nie zrobiła żadnego ruchu aby mieć większy udział w wyjaśnianiu jej przyczyn, aktywność naszych najwyższych władz ograniczyła się do jednego   uścisku z Putinem i niekończących się wyrazów zań wdzięczności. Nie   zrobiliśmy nic, żeby się dowiedzieć co się właściwie stało, sami   skazaliśmy się na rosyjską propagandę, a prominentny członek partii   rządzącej nawet ją wyprzedza, plotkując o rzekomo istniejących   nagraniach na których prezydent wymusza lądowania, a więc jest winny.   Zachowanie władz w obliczu tej tragedii - jeśli nie liczyć wzruszających przemówień i podniosłych ceremonii - jest tchórzliwe, ogranicza się do   pokornego czekania na to co nam podrzucą Rosjanie, w nadziei - niestety   uzasadnionej - że jedyna wersja jaką mogą podać będzie na rękę   Platformie. Bo wszystkie, które mogłyby nie być, byłyby przy okazji nie   na rękę Putinowi, a nie po to stanął na czele komisji, żeby miała   przynieść niewygodne ustalenia. Już dzisiaj można więc typować winnego -   to pilot. Jak się uda - do spółki z prezydentem. Przy radosnym wtórze mediów, które już przygotowują grunt. Wczoraj rzecznik rządu powiedział,   że "każda ingerencja rządu w proces   badania byłaby bardzo źle odebrana". Przez kogo? Przez Rosjan, bo Polacy pewnie woleliby aby ich rząd patrzył na ręce Rosjanom. Ale to z   Rosjanami nasz rząd liczy się w tej sprawie bardziej niż z rodzinami   ofiar, z bliskimi tych których Rosjanie wskażą jako winnych, no z nami   wszystkimi, którzy po prostu chcemy wiedzieć dlaczego zginęła nasza   elita. W zestawieniu z wyprawą Lecha Kaczyńskiego na pomoc Gruzji, ten   strach władzy, niespecjalnie uzasadniony bo przecież prośba o przejęcie śledztwa nie byłaby czymś nienormalnym, jest jeszcze bardziej uderzający. Z pewnością Putin bardziej lubi Tuska niż Kaczyńskiego, nie   wątpię też, że Komorowski dostanie 9 maja lepsze miejsce niż dostałby   Kaczyński. Ale od władzy nie oczekuję, że da się lubić za granicą,   tylko, że ja będę miała z niej pożytek, że się nie będzie bała bronić   moich interesów. Odwagę rządu Tuska właśnie sprawdziłam i wolałabym aby   moje interesy reprezentował jednak ktoś kto się z nimi choć trochę liczy.    Zachłanność na władzę. Pośpiech   z jakim Platforma sięgnęła po jeszcze ciepły stołek, stanowczość z jaką Bronisław Komorowski egzekwował wszystkie formalnie przysługujące mu   prawa każą się dobrze zastanowić czy bezpiecznie jest oddawać sto   procent władzy w ręce jednej partii, która nie chce, albo nie potrafi   wziąć pod uwagę czegokolwiek innego niż własny interes. Błyskawiczne zastąpienie Lecha Kaczyńskiego, a potem zastąpienie Władysława Stasiaka,   wszystko to zanim jeszcze obaj zostali formalnie uznani za zmarłych,   budzi niesmak, w takim momencie należało się spodziewać bardziej   dyskretnego "odzyskiwania". Za chwilę pewnie podpisana zostanie ustawa o   IPN, której tylko zrządzeniem okrutnego losu prezydent nie zdążył   skierować do TK i następca z klasą powinien to zrobić za niego, nawet   jeśli formalnie nie musi. Bo jeśli obawy o niekonstytucyjność są nieuzasadnione, to TK ustawie krzywdy nie zrobi. Jedyny argument za   podpisaniem ustawy to chęć jak najszybszego odzyskania IPN-u, innego nie   znajduję. Nieprzejrzyste były też działania służb specjalnych. Nie   doczekała się wyjaśnienia tajemnica wizyt ABW w hotelu sejmowym na dzień   przed tym jak zostało wydane zarządzenie w tej sprawie. Co ciekawe, w   materiale "Wiadomości" padła informacja, że przeszukanie i zbieranie DNA odbyło się na prośbę Rosjan. W tej sprawie coś śmierdzi ale nikt się   nie kwapi z wyjaśnieniem tego.     Brak medialnej kontroli władzy.   Tragedia w Smoleńsku pozwoliła uzmysłowić sobie, że na media nie mamy   co liczyć jeśli chodzi o patrzenie władzy na ręce. Po zagadkowej   katastrofie dziennikarze powinni się licytować na ustalenia, tymczasem   oni wolą skupiać się na dochodzeniu kto zdecydował o pochówku na Wawelu,   zagrzewaniu premiera do podziękowań dla rosyjskiej władzy, i szczuciu   na nielicznych, którzy władzy wtykają szpilki. O wyciąganiu "incydentu   gruzińskiego" po to, żeby kontynuować pośmiertne gnojenie człowieka,   którego z takim zaangażowaniem niszczono za życia nie wspomnę. Niewielu   jest chętnych, żeby nam świat opowiedzieć, większość dziennikarzy gra w   drużynie władzy i nie jest zainteresowana nagłaśnianiem informacji dla   niej niewygodnych. Biorąc pod uwagę punkt poprzedni, czyli zachłanność   na władzę rządzącej ekipy, zaraz po przejęciu pełni władzy zrobi ona   porządki w mediach publicznych, Krajowej Radzie, może wreszcie uda się   rozwiązać problem Rzepy i ockniemy się w kraju bez watch doga. Nie   łudziłabym się, że wszystko załatwią wyśrubowane standardy etyczne   Platformy. Mogłabym znaleźć jeszcze kilka racjonalnych, nie emocjonalnych powodów   dla których oddanie pełni władzy Platformie jest, zwłaszcza w świetle   tego czego się o niej dowiedzieliśmy przy okazji katastrofy,   niebezpieczne. I choć sama miałam inny scenariusz na te wybory, nie   narzekam, że drugi raz przyjdzie mi zagłosować na Jarosława   Kaczyńskiego. Mam tylko nadzieję, że wytrzyma tę kampanię bo - bez   względu na jej wynik - wbrew temu co się wydawało przed katastrofą, ma   jeszcze bardzo dużo do zrobienia. Rzadko się zdarzają politycy, którzy   są w stanie tyle znieść - a Kaczyński zniósł już chyba wszystko - żeby zrobić to w co wierzy. I choć jego oświadczenie brzmi strasznie patetycznie, to jest w tym patosie autentyczne. O Lechu Kaczyńskim nawet   wrogowie (choć ci dopiero po śmierci) mówili, że był wielkim patriotą, a   to był przecież "tylko" Mały Kaczor. Jarosław ma wszystkiego więcej, i   jeśli mówi, że robi to w poczuciu odpowiedzialności za Polskę, wykonując   testament tych co zginęli, to mu wierzę. A jeśli sztab nie ma jeszcze pomysłu na motyw muzyczny tej kampanii proponuję "Zbroję" Jacka Kaczmarskiego, bardzo pasuje.    Mam nadzieję, że Kaczyński już się pogodził z tym, że dobrze o nim będą   mówić dopiero po śmierci i nie będzie się na siłę starał o niczyją   akceptację. Jeśli się nie da sprowokować i zniesie tę kampanię z godnością, przegrana honorowo bitwa może być całkiem niezłym wstępem do   wygranej wojny. 