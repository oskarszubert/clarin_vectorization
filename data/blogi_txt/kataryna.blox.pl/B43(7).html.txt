Prokurator z Białegostoku nie zadowala się Sokołowską, Galińską i Łopackim i zapowiada, że zarzuty za usunięcie "lub czasopism" mogą zostać postawione kolejnym osobom.  Kapusta ponad rok bezskutecznie szukał choćby jednego jedynego winnego a jakiś nieznany bliżej prokurator z prowincji w dwa miesiące dorwał już trzy osoby i dalej węszy. Czyżby zamach na GTW? Komuś nagle zaczęło zależeć, żeby Rywinowi towarzystwo na ławie oskarżonych zapewnić? Jakoś nie mogę uwierzyć. Nie może też chyba uwierzyć sam prokurator Kordulaski bo asekurancko zaznacza, że „postawienie zarzutów podejrzanym wcale nie oznacza, iż staną oni przed sądem”. Bardzo ciekawa deklaracja prokuratora, może oznaczać, że: a) prokurator wie, że akt oskarżenia jest słaby i nie da się ich postawić przed sądem, b) prokurator liczy, że zdradzą mocodawców i w nagrodę za współpracę nie będzie aktu oskarżenia, lub c) wniosą o dobrowolne poddanie się karze, prokurator się nie sprzeciwi i dostaną swoje grzywny bez niepotrzebnego rozgłosu. Liczę na opcję „b”, na razie tylko Łopacki odmówił składania zeznań, za to kobiety nawijały po kilka godzin. Jeśli ta trójka ma choć trochę rozumu to powinna zacząć sypać, bo oprócz tej sprawy (z której od biedy mogą się wywinąć) bardzo prawdopodobne jest też oskarżenie o krzywoprzysięstwo, a po ostatnich przejściach Sokołowskiej już zdążyli się przekonać, że żadnego parasola ochronnego nad nimi nikt rozpościerał nie będzie i nie ma sensu umierać za Czarzastego i Jakubowską bo oni już niewiele mogą a im bliżej wyborów, tym móc będą mniej. Jeśli prokurator z Białegostoku zna się na swoim fachu, z Sokołowskiej i Galińskiej wyciągnął już wszystkie grzechy, nie wyglądały na twardzielki, Sokołowska już przed komisją śledczą zaczęła pękać, jak się prokurator dobrze do nich zabierze, wszystko powiedzą (zwłaszcza Galińska). Chyba, że to wszystko ściema, prokurator się pospieszył z zarzutami, żeby zatrzeć niemiłe wrażenie po próbach mataczenia wokół raportu Ziobry, postawił zarzuty na wyrost i nic z tego nie będzie bo okaże się, że akt oskarżenia zawiera koszmarne błędy formalne a my zostaniemy z wrażeniem, że bardzo chciał i nawet dobrał się do nich ale siła wyższa, znowu nie wyszło. 