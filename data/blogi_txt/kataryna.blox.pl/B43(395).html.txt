Nie tylko urzędnicy Agencji Rozwoju  Przemysłu stawali na głowie, żeby "Katarczykom" nieba przychylić.  Okazuje się, że "Katarczycy" mieli niewiarygodne "szczęście" także do urzędników innych resortów. Można odnieść wrażenie, że na czas przeprowadzania tej transakcji przestały działać najważniejsze mechanizmy ochrony państwa przed praniem pieniędzy i podejrzanymi  inwestycjami.    GIIF i ustawa o przeciwdziałaniu praniu pieniędzy  4 maja z prywatnego rachunku osoby  fizycznej, Abdula Rahmanela Assira, na konto Stoczni Gdynia wpłynęło  26,5 miliona złotych, z adnotacją "Deposit for bidding on plots 1 to 8 (including) of Stocznia Gdynia tender in the name of SPF Greenrights".    Zgodnie z "Ustawą  o przeciwdziałaniu wprowadzaniu do obrotu finansowego wartości  majątkowych pochodzących z nielegalnych lub nieujawnionych źródeł oraz  o przeciwdziałaniu finansowaniu terroryzmu" bank miał obowiązek zgłosić tę transakcję Głównemu Inspektorowi Informacji Finansowej.  Pieniądze pochodziły z konta osoby, o której Julia Pitera mówi:   Julia Pitera: Dobrze  wiemy, że handel bronią jest rzeczą bardzo powiedziałabym śliską i  trudną na całym świecie. (...) To jest biznes, tym zajmują się służby i  zajmują się różnego rodzaju osoby...(...) ten człowiek od lat funkcjonuje w kontekście tego biznesu. Tylko prawda jest taka, że  niestety handel bronią, w ogóle jest powiedziałabym w dość ciemnej  sferze i tak jak powiedziałam tym się nie zajmują osoby, które są  nieposzlakowanej opinii. Zazwyczaj się tym zajmują osoby, które mają  związki ze służbami.Tym zajmują osoby, które mają związki ze służbami.   Bank i GIIF, nie miały obowiązku tego  wiedzieć, ale miały obowiązek rutynowo dokładnie sprawdzić transakcję i  jej strony, tym bardziej jeśli przelane pieniądze pochodziły z  niewiadomego źródła. Jeśli GIIF sprawdził tę transakcję tak jak  powinien, nie mogła mu umknąć ani osoba i reputacja nadawcy przelewu,  ani niewiadome pochodzenie pieniędzy. Ta transakcja nie miała prawa  przejść niezauważona, ale z jakiegoś powodu w przypadku Assira bardzo szczelny system kontroli wpływających pieniędzy nie zadziałał. Pod  okiem ABW i bez reakcji GIIF podejrzany o związki z terroryzmem  handlarza bronią wprowadził do obrotu blisko 30 milionów złotych  niewiadomego pochodzenia.    MSWiA i ustawa o sprzedaży nieruchomości cudzoziemcom  Kolejnym niedziałającym bezpiecznikiem okazało się Ministerstwo Spraw Wewnętrznych i Administracji i "Ustawa o nabywaniu nieruchomości przez cudzoziemców".  Na zakup nieruchomości cudzoziemiec musi mieć zezwolenie MSWiA, które  może zostać wydane pod dwoma warunkami: 1) nabycie nieruchomości nie  spowoduje zagrożenia dla obronności i bezpieczeństwa państwa,  oraz 2)  cudzoziemiec wykaże związki z Polską, w przypadku zagranicznych osób prawnych takim związkiem jest prowadzenie w Polsce działalności gospodarczej. Warunek pierwszy jest sprawdzany przez zasięgnięcie  opinii Ministra Obrony Narodowej, MSWiA może też skorzystać z pomocy  innych służb, a także uzależnić zgodę od spełnienia przez cudzoziemca  dodatkowych warunków. Nabycie nieruchomości przez zagraniczną osobę  prawną nie jest łatwe, a jeśli jest to firma-słup w imieniu której  występuje podejrzany o związki z terroryzmem handlarza bronią powinno  być niemożliwe. Ktoś taki nie miał prawa prześliznąć się przez tak gęste sito ustawy, gdyby MSWiA i MON zachowały się tu normalnie. Wniosek do MSWiA musiał zawierać bardzo szczegółowe informacje o samej  SPF Greenrights (włącznie z danymi udziałowców i akcjonariuszy, ich  nazwisk, obywatelstwa, adresu oraz podziału głosów między nich), a  także o planowanej inwestycji i pochodzeniu środków na jej zakup.  Polecam zapoznanie się z zalinkowanym niżej Rozporządzeniem MSWiA, aby  zgodnie z prawem wydać zezwolenie na zakup przez SPF Greenrights  stoczni, MSWiA musiałoby wiedzieć o tej spółce, kapitale i planach  prawie wszystko, i mieć na to wiarygodne kwity. Albo więc MSWiA wie wszystko, albo nie wie nic. W obu przypadkach zasadne jest pytanie  jakim cudem SPF Greenrights w ogóle dostał zgodę na zakup nieruchomości?   Po ujawnieniu przez Rzepę sprawy  umów- widm, które posłużyły za pretekst do zalegalizowania sprzedaży stoczni przez MSWiA, rzeczniczka ministerstwa i rzeczniczka sprzedawcy  mówiły co innego.   Rzeczniczka MSWiA Wioletta Paprocka: W postanowieniach zapisano, że sprzedawca odnotował fakt wpływu umówionej kwoty na wskazany rachunek bankowy. Rzeczniczka Bud-Bank Leasing Roma Sarzyńska: Zarządca kompensacji odnotował tylko wpłatę wadium, MSWiA nie pytało nas, czy fundusz wpłacił całość.   W późniejszym komunikacie MSWiA Wioletta Paprocka podtrzymuje, że "Obydwie  umowy zawierają jednoznaczne oświadczenie przedstawiciela zarządcy  kompensacji działającego na rzecz sprzedającego, iż odnotowano fakt  wpływu ww. kwot na podany rachunek bankowy sprzedającego".  Tymczasem obie spółki znowu są wystawione na sprzedaż, ktoś więc musiał minąć się z prawdą - Bud-Bank w umowie, albo  MSWiA w komunikacie.    Wioletta Paprocka pisze też "Należy  zauważyć, że sposób rozliczenia się stron umowy z tytułu zapłaty należności za nabyte udziały w przedmiotowych spółkach nie ma znaczenia  dla wyniku postępowania o wydanie zezwolenia Ministra SWiA na nabycie  przez stronę – Stichting Particulier Fonds Greenrigts na nabycie  nieruchomości stoczni w Gdyni oraz w Szczecinie. MSWiA nie miało też w  obowiązku sprawdzania wpisu do KRS.w umowach było oświadczenie  sprzedawcy, że odnotował wpyw całej należności za spółki". Jaka  więc zatem była podstawa wydania zezwolenia na zakup nieruchomości,  skoro MSWiA nie miało żadnego dowodu na związki kupującego z Polską, a  jest to ustawowy warunek?   Podsumowując.  Przy pełnej osłonie kontrwywiadowczej prowadzonej przez wszystkie  służby specjalne, pod czujnym okiem Głównego Inspektora Informacji  Finansowej i Ministra Spraw Wewnętrznych i Administracji, po  zasięgnięciu opinii Ministra Obrony Narodowej, nieznani inwestorzy, w nieznanym celu, bez najmniejszego problemu kupili strategiczną nieruchomość, płacąc za nią pieniędzmi niewiadomego pochodzenia przelanymi z prywatnego konta podejrzanego o związki z terroryzmem  handlarza bronią. I to jest dopiero afera, bez żadnej przesady,  porażająca.    Wygląda na to, że nie mamy państwa a wszystkie bezpieczniki okazały się  fikcją, choć przecież nabywca stoczni nawet się nie wysilał, nie zadbał  o najmniejsze pozory, na bezczelnego wpłacił pieniądze z konta jakiegoś  gangstera, potem zamachał nieważną umową sprzed kilku dni na kupno  spółek, i dostał wszystko co chciał. Od wszystkich organów i służb  odpowiedzialnych za bezpieczeństwo państwa. Przepraszam, nie od wszystkich, znalazł się jeden niedzisiejszy frajer, ale jego już mamy z głowy.     Ustawa o przeciwdziałaniu praniu pieniędzy Ustawa o sprzedaży nieruchomości cudzoziemcom Rozporządzenie do ustawy o przedaży nieruchomości cudzoziemcom Rzeczpospolita: "To były umowy-widma" Komunikat MSWiA ws. artykułu "To były umowy-widma" Ogłoszenie o przetargach Wprost: "Rząd nie wiedział kim są Katarczycy" 