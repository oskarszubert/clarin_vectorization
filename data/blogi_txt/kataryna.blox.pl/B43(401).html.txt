Mariusz Kamiński: Na  początku roku otrzymałem listę kilkuset przedsiębiorstw, które miały  być prywatyzowane, z prośbą, aby przyglądać się tym przetargom.  Oczywiście ja mam kilkuset funkcjonariuszy i nie jesteśmy w stanie,  przy tak małej instytucji - bo wbrew tym demonicznym mitom CBA jest  małą instytucją - nie jesteśmy w stanie być wszędzie. Mimo tego, co mówi premier Tusk i minister Grad, nikt nigdy do CBA nie zwrócił się o  objęcie kontrolą antykorupcyjną tego przetargu. Miałem informacje, że  minister Grad zwrócił się bezpośrednio do ABW o objęcie kontrolą tego  przedsięwzięcia. (...)  Pada hasło "tarcza antykorupcyjna". Ale jest to hasło, za którym nie kryje się żaden dokument rządowy. Otrzymałem na początku roku listę kilkuset przedsiębiorstw przewidzianych do prywatyzacji i była ogólna prośba o przyglądanie się tym przedsiębiorstwom. Oczywiste, muszę wybrać pewne priorytety.   Sławomir Nowak: Tarcza  rzeczywiście nie ma charakteru sformalizowanego projektu. Jest ona  porozumieniem, poleceniem premiera, które poprzez Jacka Cichockiego  zostało złożone służbom specjalnym. Grażyna Kopińska: Tak naprawdę każda służba (CBA,  ABW, SKW) działała tak, jak wcześniej. Funkcjonariusze wykonywali swoje normalne zadania, ale tym razem zostało to nazwane "tarczą". Kancelaria Premiera: Nie ma specjalnych funduszy przeznaczonych na realizację programu Tarczy Antykorupcyjnej - ABW, CBA i SKW wykonują wyznaczone im zadania w oparciu o posiadane już siły i środki".  Słowa Nowaka to niejedyne potwierdzenie prawdziwości słów Kamińskiego.  Przesłane mediom pisma Cichockiego i Grada także potwierdzają wersję  Kamińskiego - na początku roku dostał listę kilkuset ważnych przetargów  ale nigdy nie było polecenia objęcia kontrolą antykorupcyjną tych  konkretnych  przetargów, bowiem, o czym świadczą wyjaśnienia Kancelarii  Premiera dla Antykorupcyjnej Koalicji Organizacji Pozarządowych, a  także dzisiejsze wypowiedzi Nowaka, słynna "tarcza antykorupcyjna" faktycznie nie jest żadnym formalnym projektem, służby w ramach swoich  środków i po uważaniu wykonują swoje normalne działania. Na to, że CBA  dostało polecenie objęcia ochroną przetargu na stocznie nikt dokumentów  nie znalazł, a  w jednym z tych, które przeciwko Kamińskiemu  wyciągnięto jest nawet wzmianka, że działania służb mają się zacząć od  przesłania im "karty prywatyzacyjnej" firmy. Czy jest potwierdzenie, że  "karta" uruchamiająca procedurę została do CBA wysłana? Sądząc po tym jakie badziewie w desperacji rząd rzuca teraz dziennikarzom, żadne  dokumenty na ten temat nie istnieją. Gdyby istniały, już dawno  zostałyby wyciągnięte, bo rząd widząc jak bardzo dziennikarze są  wyrozumiali, rzuca im co ma pod ręką, licząc, że coś użytecznego z tym  zrobią. I robią.   Fąfara (Polska): Teraz  okazuje się, że afera stoczniowa nabiera nowego wymiaru. Jeśli jest,  polega być może przede wszystkim na tym, że mimo próśb ze strony  ministerstwa CBA nie zapewniło skutecznej ochrony kontrwywiadowczej. I  więcej, że być może - choć trudno to wczoraj było zweryfikować, bo  komórka Mariusza Kamińskiego uporczywie milczała - szef CBA kłamał w  niektórych swoich wypowiedziach odnośnie do sprawy prywatyzacji  stoczni. Dokumenty przedstawione przez ministra skarbu i kancelarię premiera w tej sprawie nie pozostawiają wątpliwości. Zieliński/Duda (Dziennik): Kamiński mija się z prawdą? Mamy dokumenty.  Słowo przeciwko dokumentowi. Były szef CBA Mariusz Kamiński stwierdził,  że jego służba nie miała rządowego polecenia objęcia tzw. tarczą  antykorupcyjną przetargu na prywatyzację stoczni w Gdyni i Szczecinie.  Tymczasem przeczą temu dokumenty, które są w posiadaniu "Dziennika  Gazety Prawnej".  Czuchnowski/Grochal (Gazeta Wyborcza): Z dokumentów wynika, że  [Kamiński] minął się z prawdą co najmniej o milę morską (...) Z  dokumentów, które poznała "Gazeta", wynika, że Kamiński we wtorek  wieczorem musiał stracić pamięć.   Sprawa kwitów na Kamińskiego to jedna z ciekawszych kampanii medialnych tej jesieni. Mamy wgląd w dokumenty, możemy z nimi skonfrontować dziennikarskie interpretacje i ocenić czy jesteśmy rzetelnie informowani. I czy to, co obserwujemy w ostatnich dniach to patrzenie  władzy na ręce i rozliczanie jej, czy wspieranie jej w linczowaniu  niewygodnego urzędnika. 