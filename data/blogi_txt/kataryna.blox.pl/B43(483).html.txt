W podpisanej przez Komorowskiego nowelizacji ustawy o IPN najwięcej   emocji - takie przynajmniej można odnieść wrażenie - budzi sposób wyboru   prezesa. I słusznie, bo zostawiła to w gestii niezlustrowanych   środowisk uniwersyteckich i o tym czyja kandydatura zostanie   przedstawiona Sejmowi będą teraz decydować "autorytety" w rodzaju   rektora Ceynowy, co to stanął na czele walki z oświadczeniami   lustracyjnymi, bo - jak się później okazało - sam był agentem SB, co   jednakowoż ani trochę nie zachwiało zaufaniem jakie mieli do niego   koledzy z uniwersytetu, którzy nie dopatrzyli się żadnego konfliktu interesów, ani najmniejszej niestosowności i prawie jednogłośnie (przy   bodajże jednym głosie sprzeciwu) wyrazili mu swoje poparcie. I to oni,   do spółki z takimi jak inny uniwersytecki autorytet, który na swoim   oświadczeniu lustracyjnym wysyłanym do IPN dopisał "Pocałujcie mnie w   dupę pajace", będą wybierać kolejnego prezesa IPN. Nie mamy więc szans   na drugiego Kurtykę, obawiam się nawet, że i na drugiego Kieresa nie ma   co liczyć, bo niezlustrowane i trzęsące portkami przed własną przeszłością środowiska akademickie wybiorą sobie takiego, który wszystkich oteczkowanych oszczędzi i pozwoli dalej cieszyć się niezasłużonym szacunkiem autorytetu moralnego. A sejmowa większość,   czyli Platforma, tego kogoś przyklepie, bo nie po to forsowała tę ustawę   z taką determinacją, żeby robić problemy na ostatniej prostej.    Nie sam wybór prezesa, czyli oddanie   go pod pełną kontrolę niezlustrowanych środowisk i partii rządzącej,   jest w tej ustawie najbardziej niepokojący. Prawdziwe przerażenie - nie   przesadzam - powinny bowiem budzić wprowadzone nią zmiany w dostępie do   dokumentów SB i wykorzystywaniu informacji w nich zawartych.   Art. 30  1. Każdy ma prawo   wystąpić z wnioskiem do Instytutu Pamięci o udostępnienie do wglądu kopii dotyczących go   dokumentów.   2. Instytut Pamięci udostępnia kopie dostępnych dokumentów, o których mowa w   ust. 1, dotyczących wnioskodawcy, z wyjątkiem dokumentów:  1) wytworzonych przez   wnioskodawcę lub przy jego udziale w ramach czynności wykonywanych w   związku z jego pracą lub służbą w organach bezpieczeństwa państwa albo w   związku z czynnościami wykonywanymi w charakterze tajnego informatora lub pomocnika przy operacyjnym zdobywaniu informacji;   3. W udostępnianych kopiach dokumentów anonimizuje się dane osobowe osób   trzecich.  Tak, w skrócie, wygląda najważniejsza   zmiana jaką właśnie podpisał Bronisław Komorowski, nie przejmując się zarzutami, że nowe przepisy naruszają konstytucyjne prawo do ochrony   prywatności. Skreślone fragmenty to to, co wyleciało z obecnej ustawy.   O ile więc stara ustawa nie dawała   wglądu do wytworzonych przez siebie dokumentów i donosów funkcjonariuszom i tajnym współpracownikom SB, po wejściu w życie tej   właśnie podpisanej każdy z nich będzie mógł otrzymać kopie wszystkiego   co w ramach swojej bezpieczniackiej kariery zgromadził lub wytworzył. W   ręce funkcjonariuszy i tajnych współpracowników SB trafią więc ich   wszystkie raporty o osobach przez nich inwigilowanych, wszystkie   zgromadzone na nich haki, kompromitujące informacje, czy zwykłe plotki. Wszystko co na swoje ofiary mieli. A dzięki Platformie i Komorowskiemu, z   tych dokumentów i donosów nie zostaną nawet usunięte nazwiska osób   trzecich, wszystko do wglądu. Ludzie, którzy przez lata zajmowali się   łamaniem innym życia i brali za to pieniądze, dzisiaj dostaną z powrotem   do ręki to co im wtedy do tego łamania życia służyło. Wszystkie donosy i plotki, każdą kompromitującą ich ofiarę informację - prawdziwą lub nie.   Jakiż użytek można z tego dzisiaj zrobić, nawet nie próbuję sobie   wyobrażać. Jakiś TW doniósł, że pani Kowalska ma romans z panem   Nowakiem? Do dzisiaj, jeśli pani Kowalska i pan Nowak nie byli osobami   publicznymi, ta informacja była zaczerniona i pozostawała ich słodką   tajemnicą, ale już wkrótce były TW będzie mógł sobie pobrać z IPN-u   opatrzony urzędową pieczęcią dokument, w którym będzie to miał napisane czarno na białym. I jeśli pani Kowalska jest dzisiaj wystarczająco   bogata lub wpływowa, będzie jej można ten kwit, a raczej obietnicę   milczenia o nim, sprzedać za odpowiednią cenę. Nowa ustawa to   reaktywacja SB, której funkcjonariusze i tajni współpracownicy będą   mogli całkiem legalnie odzyskać swoje przejęte przez IPN aktywa, kopie, a   przy pewnej dozie sprytu i bezczelności nawet oryginały, które będzie   można zniszczyć lub zabrać. I ponownie zrobić z nich użytek, znowu kosztem tych samych ludzi, których niszczyli za komuny.   To jest istota nowej ustawy, trzeba   być ślepym, żeby tego zagrożenia nie widzieć i mówić coś o cywilizowaniu   lustracji, gdy jest to raczej jej prywatyzacja, z prawem pierwokupu dla byłych funkcjonariuszy i tajnych współpracowników. I o ile rozumiem   dlaczego ta ustawa tak się podoba SLD, które przecież jest spadkobiercą   partii rządzącej za pomocą SB i ma wobec SB dług wdzięczności, o tyle   zupełnie nie rozumiem dlaczego Platforma - z nielicznymi chlubnymi   wyjątkami - na to poszła. Dla kogo uchwaliła tę ustawę, i jaki wpływ na   to miał fakt, że ojcem-założycielem tej partii był - a przynajmniej się   nim obwołał - agent. Jakie polityczne interesy - bo przecież nie merytoryczne względy - pchnęły Platformę do uchwalenia bubla prawnego,   na dodatek tak szkodliwego nie tylko dla samej idei lustracji (bo   poparcie dla niej zawsze było w Platformie wyłącznie koniunkturalne),   ale przede wszystkim dla tych tysięcy ludzi, których nie zamazane   nazwiska trafią teraz do rąk każdego, kto w tamtych czasach miał swój   udział w gnojeniu ich? I po długiej przerwie będzie mógł do tego   gnojenia wrócić, jeśli tylko będzie miał potrzebę lub ochotę. Najbardziej jednak szokuje mnie   radosne poparcie jakim nowa ustawa cieszy się w środowiskach zawsze   wrogich lustracji, a zwłaszcza wśród animatorów kolejnych frontów   antylustracyjnych z Gazety Wyborczej, która nie powinna mieć żadnego politycznego interesu w przepchnięciu ustawy dającej SB taką przewagę   nad jej ofiarami i dzisiaj powinna  być na pierwszej linii frontu walki z   nową ustawą. Odkąd bowiem pamiętam, przy każdej dyskusji na temat   lustracji Gazeta przekonywała, że wypominanie komuś agenturalnej   przeszłości jest okrutne, nieludzkie, i może spowodować falę samobójstw.   Dzisiaj ta sama gazeta skacze do powały, bo decyzją Komorowskiego w   ręce SB wpadnie każda informacja, plotka, każdy kompromitujący materiał, o dziesiątkach tysięcy, może milionach osób, których nazwiska z jakiegoś powodu znalazły się w czyichś donosach, w kontekście mającym   umożliwić SB ich zniszczenie. Nie rozumiem jak można godzić wylewanie   hektolitrów łez nad losem każdego agenta trafionego teczką, i nie mieć   cienia współczucia dla tysięcy potencjalnych ofiar, które dzisiaj mogą   zapłacić wysoką cenę za to, że nie robiąc nic złego, kiedyś były   bohaterami - bohaterami, nie autorami - donosów. Poparcie Gazety, czy szerzej, środowisk antylustracyjnych, dla tej kuriozalnej ustawy świadczy o tym, że walka z lustracją nigdy nie była ochroną "ślusarza z   Pafawagu", nie chodziło o jednostki i o czyjąś krzywdę. Bo dzisiaj   okazuje się, że tej troski na jaką zawsze mogli liczyć agenci SB nie   starczyło już dla ich ofiar.    I proszę nie mówić, że ustawa daje   możliwość zastrzeżenia niektórych danych wrażliwych (art. 37), bo   pozostałe zapisy są sformułowane w taki sposób, że praktycznie czynią   ten przepis niewykonalnym. Instytut ma 7 dnia na udostępnienie każdemu dotyczących go danych, wystarczy zatem, że funkcjonariusze i tajni   współpracownicy SB wystąpią o wytworzone przez siebie dokumenty i donosy   pierwszego dnia po wejściu w życie ustawy, a żadna z pojawiających się w   nich osób nie zdąży przejść całej procedury zastrzegania dotyczących   siebie informacji o charakterze prywatnym. Biorąc pod uwagę fakt, że   ofiary SB nie mają pełnej świadomości w czyich donosach i teczkach się pojawiają, a funkcjonariusze i tajni współpracownicy SB to wiedzą, bo to   oni je wytwarzali, ofiary są na z góry przegranej pozycji bo ustawa nie   przewiduje choćby procedury pytania "bohatera" czyjegoś donosu o zgodę   na wydanie kopii donosu jego autorowi lub adresatowi. Można więc bez   żadnej przesady powiedzieć, że ustawa nie tyle nawet zrównuje prawa kata   i ofiary, co daje katowi ogromną przewagę nad ofiarą, przewagę, którą   będzie mógł bez problemu wykorzystać. A biorąc pod uwagę o jakich   ludziach mówimy, wielu z nich z pewnością z tej przewagi skorzysta.   Platforma przegłosowała, a Bronisław Komorowski podpisał ustawę oddającą ofiary SB ponownie w ręce swoich   prześladowców, nie korzystając nawet z możliwości upewnienia się w   Trybunale Konstytucyjnym czy ten naganny moralnie dar jest przynajmniej   formalnie zgodny z Konstytucją. A Marszałek miał ku temu wyborną okazję,   bo gdyby zgodnie z wolą Prezydenta odesłał ustawę do Trybunały, nikt   poważny nie mógłby mieć do niego pretensji, bo byłoby to nie tylko uzasadnione, ale też wyjątkowo eleganckie, a i dla samego Marszałka   bezpieczne, bo zdjęłoby z niego odpowiedzialność za ewentualne   konsekwencje niekonstytucyjności już wprowadzonej w życie ustawy.    Żeby dopełnić obrazu, Platforma   przegłosowała też, w trybie ekspresowym, nowelizację dopiero co   podpisanej ustawy, wprowadzając zapisy przyspieszające przejęcie   kontroli nad Instytutem i oddanie jej całkowicie w ręce marszałka Komorowskiego, który zapewne wkrótce jako p.o. Prezydenta będzie miał   okazję podpisać ustawę dającą mu - jako Marszałkowi Sejmu) prawo   jednoosobowego wyznaczenia prezesa IPN-u, który potem, też jednoosobowo,   wyznaczy sobie trzech zastępców. I wyczulone zazwyczaj autorytety od   standardów nie widzą w tym ani konfliktu interesów samego Marszałka, ani   faktycznego przejmowania IPN-u przez jego partię, do czasu wyboru   nowego prezesa, czyli nie wiadomo kiedy.   Działania Platformy i Komorowskiego   nie są ani odpolitycznianiem IPN-u (bo trudno mówić o odpolitycznianiu   instytucji, której szefa za chwilę jednoosobowo powoła kandydat na   prezydenta partii rządzącej), ani cywilizowaniem lustracji (bo co to za   cywilizowanie, jeśli się oddaje funkcjonariuszom i agentom wszystkie   materiały jakie kiedykolwiek wytworzyli lub zgromadzili na swoje ofiary), tylko ordynarnym skokiem na IPN. Jeśli ktoś naprawdę myśli, że   to tylko histeria sierot po Kurtyce, niech uważnie przeczyta ustawę,   może to tylko ja nie umiałam w niej znaleźć ani tego odpolitycznienia,   ani ucywilizowania. 