Każdy kto się choć trochę interesuje  polityką wie, że prezydent nie miał zamiaru podpisywać ustawy o IPN,  chciał ją skierować do Trybunału Konstytucyjnego ale nie zdążył tego  zrobić. Tydzień temu prezydencki minister Duda przekazał p.o. prezydenta przygotowane na polecenie prezydenta pismo wskazujące najważniejsze zastrzeżenia jakie prezydent miał do ustawy i chciał, aby  to Trybunał je rozstrzygnął. Zarzuty prezydenta brzmią bardzo poważnie,  a że dotyczą bardzo delikatnej materii powinny być wzięte pod uwagę.   Gazeta Wyborcza: Naruszenie konstytucyjnej ochrony prywatności przez to, że teczki mają być udostępniane w oryginałach, a więc bez zaczernionych nazwisk osób trzecich. I że funkcjonariuszom,  pracownikom i współpracownikom służb specjalnych PRL-u udostępniane  mają być ich teczki łącznie z pisanymi przez nich donosami i raportami dotyczącymi osób, które inwigilowali; drugi dotyczy naruszenia niezależności prezesa IPN przez to, że będzie mógł być odwołany zwykłą  większością głosów, a nie, jak dziś, trzech czwartych. Pełniący obowiązki prezydenta Bronisław Komorowski, któremu los niespodziewanie podarował władzę nad losami ustawy nic nie musi, może z  nią zrobić co chce. Mógł więc dzisiaj powiedzieć: "Konstytucja Rzeczypospolitej daje mi  uprawnienia prezydenta. Wiem, że mój poprzednik chciał skierować ustawę  do Trybunału Konstytucyjnego, więc choć sam nie podzielam jego  zastrzeżeń, chcę uniknąć zarzutów o nieliczenie się w wolą tragicznie zmarłego prezydenta, dlatego w dniu dzisiejszym zdecydowałem o skierowaniu ustawy do Trybunału Konstytucyjnego. O werdykt Trybunału  jestem spokojny, bo ustawę przygotowaliśmy z najwyższą starannością,  ale nie chcę aby w tej sprawie był choć cień wątpliwości"   Pomarzyć można, choć w Polsce jest to świadectwem patologicznej wręcz  naiwności, myślę, że takie rozwiązanie ani przez chwilę nie przyszło do  głowy marszałkowi, który od pierwszych godzin swojej niespodziewanej  prawie- prezydentury pokazuje, że zamierza sytuację w jakiej się znalazł wykorzystać w stu procentach i na nikogo, a już na pewno nie na  trumnę, oglądać się nie będzie. Ale przecież nawet ignorując wolę  prezydenta i jego zastrzeżenia do konstytucyjności ustawy, mógł to  zrobić ładniej i powiedzieć, na przykład:  "Konstytucja Rzeczypospolitej daje mi  uprawnienia prezydenta. Wiem, że  mój poprzednik chciał skierować ustawę do Trybunału Konstytucyjnego. Od  ubiegłego czwartku wraz z moimi prawnikami szczegółowo analizowałem  przedstawione mi przez ministra Dudę zarzuty, jakie do ustawy zgłaszał  prezydent Kaczyński. Po wnikliwej analizie prawnej i zasięgnięciu  opinii ekspertów zdecydowałem się podpisać ustawę, a ponieważ jej konstytucyjność budziła wątpliwości prezydenta, pozwolę sobie obszernie  do nich odnieść. Otóż nie zgadzam się z podniesionym w piśmie ministra  Dudy zarzutem naruszenia prywatności albowiem...[tu następuje obszerna  analiza zarzutów Kaczyńskiego, a marszałek punkt po punkcie  merytorycznymi i prawnymi argumentami rozbija w puch wszystkie obawy prezydenta]."   Ale być może tak się nie dało. Może marszałek przez ten tydzień nie  zdążył się przygotować do merytorycznej dyskusji z zastrzeżeniami  prezydenta, a może po prostu uznał, że odniesienie się do nich jest  zbędne, zostanie odebrane jako dowód słabości i niepotrzebnie rozkręci  dyskusję, której on i Platforma chcą uniknąć. Może na tym etapie  najważniejsze jest zakończenie wszelkich dyskusji i pokazanie kto tu  podejmuje decyzje. Ale nawet to można było zrobić inaczej, mówiąc  wprost: "Konstytucja Rzeczypospolitej daje mi  uprawnienia prezydenta, czy się to komuś podoba, czy nie. Prezydent  Kaczyński chciał skierować ustawę do Trybunału Konstytucyjnego ale jego  już nie ma, a ja mam inne zdanie i ustawę w dniu dzisiejszym podpisałem, kończąc tym samym dyskusję nad nią. Polityka jest domeną  zwycięzców."   Taka odpowiedź byłaby przynajmniej szczera, a jak brakuje klasy, niech  przynajmniej będzie szczerze. Ale i na szczerość marszałka nie było  stać, więc dzisiaj usłyszeliśmy:  "Ja nie znam żadnego stanowiska,  które miałby zająć prezydent Lech Kaczyński. Gdyby chciał je zająć to by po prostu skierował projekt nowelizacji ustawy do Trybunału, a tego  nie zrobił."   Wszyscy wiemy, czego chciał prezydent, i marszałek świetnie wie, że my  wiemy, on nas wcale nie chce nabrać mówiąc, że nie wie czego chciał  prezydent. On tylko mówi, że ma to wszystko gdzieś, a z naszą opinią  liczy się tak bardzo, że nawet mu się nie chce lepszego kitu wymyślać. Polityka jest domeną zwycięzców.    Po 10 kwietnia widzimy bardziej prawdziwą twarz prezydenta, bo politycy  i media już nie muszą z nim walczyć i mogą zawrzeć więcej prawdy w prawdzie. Widzimy też niestety bardziej prawdziwą twarz jego prawdopodobnego następcy, bo on z kolei już się nie musi starać, rywala  los mu sprzątnął, a jego brata załatwi coraz intensywniej rozkręcana i  bardziej histeryczna niż kiedykolwiek medialna kampania. Czym tu się  przejmować? 