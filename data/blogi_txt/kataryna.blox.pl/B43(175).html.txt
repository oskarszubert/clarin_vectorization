Władysław Frasyniuk: "Zapraszam wszystkich, którzy mają odwagę wyjść w poprzek modzie, która zapanowała w sejmie, modzie na lustrację i dekomunizację, wszystkich tych, którzy chcą realizować swoje marzenia, kształcić dzieci, wyjechać na przyzwoity urlop zapraszam do partii środka, partii miłych, tolerancyjnych, ciepłych, z temperamentem członków Partii Demokratycznej." Teczki, gruszki na wierzbie i miłe towarzystwo - trzy najważniejsze punkty oferty nowej partii. Gruszki na wierzbie nie dziwią, bo partia, która wie, że nie będzie rządzić może obiecywać dowolne cuda, nie dziwi też kuszenie atrakcyjnym towarzystwem bo jest ono faktycznie atrakcyjne i na razie jest to jedyny konkret, dziwi mnie natomiast bardzo to natrętne wtykanie wszędzie teczek, które zdają się być obsesją liderów nowej partii bo w ich wypowiedziach wypływają przy każdej okazji i bez okazji. Rozumiem, że to tylko retoryka, symbol ale dziwi mnie głupota Frasyniuka, który nadmiernie eksponując temat teczek niepotrzebnie stwarza wrażenie, że teczki bardzo jego partię uwierają a walka z lustracją będzie jednym z ważniejszych jej zadań. Jeśli Frasyniuk chce, żeby nowa partia kojarzyła się głównie ze sprzeciwem wobec teczek - jego sprawa, zwracam jednak uwagę, że nadużywanie antyteczkowej retoryki niepotrzebnie przyciągnie do partii ludzi obciążonych teczkami. Po co się prosić o kłopoty? Przecież ujawnienie w kampanii wyborczej dwóch-trzech pedeckich teczek może skompromitować tę partię, w interesie PD jest zatem dbanie, żeby się do niej nie garnęli ci, którzy szukają wyłącznie schronienia przed swoją własną przeszłością (zwłaszcza w Krakowie bym była ostrożna). A będą się garnąć dopóki Frasyniuk i inni będą ich antyteczkową retoryką kusić. Frasyniuk jest w ogóle dość niefrasobliwy jak na lidera partii i zbyt często zdarza mu się bezmyślnie chlapać ("broniłem się przez jakiś czas przed tzw. drzewkiem oliwnym, czyli koncepcją prezydenta, czyli wszyscy razem w kontrze do prawicy"), na jego szczęście nieźle wygląda i ma mocne wsparcie medialne więc mniej się liczy co i jak mówi. 