Kurz opada i sprawa plotek przywiezionych z Wiednia przez Kulczyka powoli się wyjaśnia ale czy na pewno? Milczący dotąd Siemiątkowski poinformował, że po wizycie Kulczyka podjął wszystkie niezbędne czynności aby sprawę wyjaśnić, odezwał się nawet sam prezydent, oświadczając, że Kaczmarek łapówki nie wziął a brzydal Ałganow skłamał, na szczęście nasze sprawnie działające służby wszystko w porę wyjaśniły i dobre imię Kaczmarka uratowały. Prezydent zapewnia, że "Tym się zajęto bardzo formalnie, bardzo zdecydowanie, bardzo jasno" a "Puenta jest taka, że nic z tego co powiedział szpieg A. w tej rozmowie nie potwierdziło się". Wszystko pięknie, gdyby nie pewien drobiazg. Jeśli sprawa była tak wnikliwie sprawdzana (według Gazety Wyborczej po plotce Kulczyka Kaczmarek był przez rok inwigilowany przez służby specjalne!) a prezydent informowany na bieżąco, jak mam rozumieć rozmowę jaką z Kaczmarkiem odbył prezydencki minister Marek Ungier? "Wiesław, wyłącz komórkę i wyjmij z niej baterię. Chcę Cię zapytać o coś istotnego. Krąży informacja, że wziąłeś łapówkę od Łukoila za wprowadzenie ich na polski rynek. Czy to jest prawda?". Przecież Ungier wiedział, że służby Siemiątkowskiego zbadały sprawę i Kaczmarek jest czysty. Wygląda na to, że ta rozmowa była chamskim ostrzeżeniem przed chlapaniem jęzorem. A ponieważ Kaczmarek aluzji nie poniał, w sierpniu plotki o łapówce dla Kaczmarka szalały po Warszawie, roznoszone przez wysoko postawionych polityków. Wygląda więc na to, że pałac plotkę o łapówce beztrosko rozgrywał a wystraszył się dopiero jak wypłynął niesmiertelny Ałganow, stąd to nagłe wystawianie Kaczmarkowi przez prezydenta świadectwa moralności. Żeby odwrócić uwagę od swojego udziału w sprawie plotki? Żeby Kaczmarka ugłaskać bo nie ma nic do stracenia i może znowu coś chlapnąć? I tylko Ałganowa szkoda, że się go tak wstydzą. Prezydent mu nazwisko amputuje, nazywając "szpiegiem A.", doktor Kulczyk się wypiera (teraz już nie bardzo może ale kilka miesięcy temu zapytany o wiedeńskie spotkanie z Ałganowem pieklił się "To prowokacja! Nie znam Ałganowa. W życiu z nim nie rozmawiałem" - ot, kłamczuszek). Trochę o tym jak sobie niedawno plotkowano tutaj. A tutaj prezydent zaświadcza o czystości Kaczmarka. 