W przeprowadzonych kiedyś badaniach opinii publicznej wyszło, że większość z nas uważa Kwaśniewskiego (omc magister) za lepiej wykształconego od Krzaklewskiego (doktor), taka jest siła wizerunku, często niczym nieuzasadnionego i opartego wyłącznie na wrażeniach. Dzisiaj zapewne spora część społeczeństwa jest przekonana, że Kwaśniewski - w przeciwieństwie do Wałęsy, którego trudno było zrozumieć - jest konkretnym, rzeczowym i sprawnie używającym języka intelektualistą. Lubię sobie poczytać wywiady z prezydentem bo w druku dobrze widać to co umyka gdy się tylko słucha. I muszę powiedzieć, że prezydent - ten z papierowych wywiadów - potrafi zaskakiwać. Mój ostatnio ulubiony kawałek to urocze nawiązanie do Caravaggia i skomplikowanej duszy ludzkiej w rozmowie o Kulczyku. Ulubiony unik prezydenta - ucieczka w wodolejstwo. Według psychologów kłamstwo najłatwiej rozpoznać po nadmiernej ilości niczym nieuzasadnionych szczegółów pozostających bez wyraźnego związku z właściwym tematem.Pytanie: A czy od momentu, kiedy pan się dowiedział, że do takiej rozmowy doszło i że być może w trakcie jej padło pana nazwisko, zmienił pan swój stosunek do Jana Kulczyka? Prezydent: (...) Po dowiedzeniu się o tym wszystkim, co było, mieliśmy bardzo taką twardą, bym powiedział, męską rozmowę, no i już. Ale też chcę państwu powiedzieć — przez pryzmat jednego wydarzenia nie sposób oceniać całej działalności człowieka (...) Natomiast każdy ma jakieś tam problemy, bo ostatnio będąc z oficjalną wizytą na Malcie, widziałem wspaniałe obrazy Caravaggia, który namalował je w katedrze św. Jana w La Valetcie, a namalował je tylko dlatego w La Valetcie i tam pozostawił, że uciekał, bo był oskarżony o poważne przestępstwa z Włoch. No więc jak oceniać Caravaggia? Jako człowieka... Pytanie: Ale chyba nie sugeruje pan, żeby pan Jan Kulczyk robił teraz interesy za granicą? Prezydent: Jeżeli pan uważa, że ja w ogóle porównuję Kulczyka i Caravaggia, no to pan przesadza. Ja mówię tylko o tym, że człowiek jest istotą i duszą skomplikowaną. Przepraszam za to porównanie z Caravaggiem, ale to jest wielki malarz. Jest wystawa w Muzeum Narodowym z jednym jego dziełem Caravaggia, zachęcam do obejrzenia, bo jest po prostu imponujące, jest niezwykle poruszające. Cały wywiad tutaj. 