Dzisiaj w samo południe w wyniku zsunięcia się lewicowych kanap powstała Unia Lewicy. Na razie w UL-u jest królowa (Izabela Jaruga-Nowacka) i tłumek pomniejszych trutni, bliżej nieznanych. W zasadzie rzecz cała niewarta wzmianki ale zapowiada się wesoło bo UL zapewne będzie się starał zmonopolizować tematy, w których pozostała lewica szuka przedwyborczych szalup ratunowych (wysokie podatki dla najbogatszych, walka z Kościołem, aborcja i związki homoseksualne) i zapewne będziemy świadkami licytowania się kto jest bardziej lewicowy. Z takimi oszołomami jak Ikonowicz czy APP Racja, UL zapewne przebije każdy pomysł umiarkowanej lewicy i "janiki" z "borówkami" będą musiały znaleźć sobie inny pomysł na kampanię wyborczą. A swoją drogą, Unia Pracy ma pecha do przywództwa, akurat jak koalicja SLD-UP staje na nogi i jest realna szansa, żeby odrodzić Unię Pracy, Jaruga wpycha ją w sojusz z oszołomami. Przecież tu się zapowiada piękne polityczne samobójstwo. PS. UL brzmi może nieźle ale nie jestem pewna czy tak postępowe ugrupowanie powinno wybierać tak nielewicową i antyfeministyczną symbolikę, przecież w ulu jest wszystko co lewicy wstrętne (podział klasowy, wykorzystywanie pszczół robotnic przez trutnie), a jedyną oznaką lewicowości jest swoboda seksualna i bezpruderyjny otwarty związek królowa-trutnie. PS2. Nie wiem czy na miejscu Jarugi wybrałabym nazwę przez którą złośliwcy będą mnie przezywać "ULicznica". 