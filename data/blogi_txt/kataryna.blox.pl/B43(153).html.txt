Małgorzata Solecka "Newsweek": Ważne! Osoba, której mają być przedstawione zarzuty, nie ma obowiązku  dostarczania dowodów swojej winy. Jeśli więc - w stresie - uzna, że  lepiej będzie, jak połknie kartę SIM, nie musi się obawiać, że usłyszy  z tego powodu zarzuty. Inną sprawą jest celowość takich działań - rzadko w obecności kilku funkcjonariuszy udaje się tego dokonać. Nie wiem czy ta kiepsko zakamuflowana rada, żeby w razie zatrzymania połykać karty SIM pochodzi od samej dziennikarki, czy od prawniczki pomagającej jej opracować "Niezbędnik medyka", mam jednak wrażenie, że jakaś cienka granica została przekroczona. Dziwię się, że dziennikarz nie wstydzi się podpisać pod tekstem instruującym łapowników jak wymknąć się wymiarowi sprawiedliwości. Liczę, że to tylko pierwszy artykuł z serii "Bierz bezpiecznie" i w kolejnych dowiemy się jak brać, żeby uniknąć wpadki. Tu pani mecenas będzie pewnie mniej pomocna ale może jacyś doświadczeni lekarze zechcieliby udzielić cennych rad łapówkarskim żółtodziobom. Bezpieczniej brać w gotówce czy w towarze? W kopercie czy przelewem? W szpitalu, w kawiarni czy w parku? A przecież korupcja w służbie zdrowia (a raczej fakt, że niedorżnięte watahy kaczystowskich siepaczy wciąż za nią ścigają - bo zdaje się to jest największą bolączką lekarzy i łączącej się z nimi w bólu redaktor Soleckiej) to przecież nie jedyny problem z jakim się muszą borykać lekarze. Przydałby się też fachowy poradnik jak skutecznie tuszować błędy lekarskie, może jakieś dobre rady jak fałszować dokumentację medyczną, żeby nigdy nie wyszły na jaw? Czy i tu zjedzenie karty choroby wystarczy? Pani redaktor! Pani mecenas! Lekarze czekają na wasze światłe rady.A jak za jakiś czas znowu przyjdzie ochota pojojczeć, że to przez Ziobrę ludzie stracili szacunek i zaufanie do lekarzy, proszę sobie przypomnieć ten artykuł. Bo jeśli branżowe pismo dla lekarzy najważniejszym tematem numeru robi "niezbędnik łapownika" to trudno sobie wyobrazić poważniejsze oskarżenie środowiska lekarskiego. Przez samo środowisko. Małgorzata Solecka "Niezbędnik medyka" 