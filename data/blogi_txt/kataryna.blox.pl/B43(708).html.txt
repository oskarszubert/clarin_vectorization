Rafał Grupiński: Moim zdaniem Kamiński jest kłamcą. A to [rzekome kłamstwo Kamińskiego ws. tarczy antykorupcyjnej] pokazuje, że kłamał także w sprawie sierpniowego spotkania z premierem.  Minister Sprawiedliwości Krzysztof Kwiatkowski: Jak się okazało, w grudniu zeszłego roku minister Cichocki z Kancelarii  Premiera wysłał pismo do CBA prosząc o objęcie nadzorem toczących się  prywatyzacji. To stawia duży  znak zapytania nad słowami wypowiadanymi przez byłego szefa CBA i nad tym na ile one wiernie oddają przebieg zdarzeń i faktów.   Nie przegapmy tych dwóch wypowiedzi, bo oddają one prawdziwe znaczenie  tego co się teraz dzieje. W kilkudniowej już awanturze o rzekome  kłamstwo Kamińskiego ws. tarczy antykorupcyjnej, czego dowodem mają być  kolejne kwity wrzucane przez rząd, chodzi o coś dużo poważniejszego niż  złapanie Kamińskiego za słówko. Nawet najgłupszy dziennikarz musi przecież rozumieć, że to co mu podsuwa rząd, co najwyżej potwierdza  słowa Kamińskiego, który mówił "Na  początku roku otrzymałem listę kilkuset przedsiębiorstw, które miały  być prywatyzowane, z prośbą, aby przyglądać się tym przetargom"  i na razie nikt nie przedstawił dowodu, że było inaczej. Tyle, że w  medialnym linczu na Kamińskim wcale nie chodzi o tarczę antykorupcyjną.  To po prostu jedyny sposób jaki Platforma znalazła na poradzenie sobie  z tym, co Kamiński będzie miał do powiedzenia ws. swoich rozmów z  Tuskiem, czy szerzej, ws. afery hazardowej.    O tym, że dzisiejsze wrzutki i grzanie tematu do granic wytrzymałości,  ma w przyszłości posłużyć do zdezawuowania tego co Kamiński będzie miał  do powiedzenia na temat całkiem inny, a dla Platformy dużo bardziej  niewygodny, świadczy zarówno wypowiedź Grupińskiego, który się nawet  nie sili na subtelność, jak i ministra sprawiedliwości, który już z góry podważa wiarygodność wiarygodność Kamińskiego w opisie "przebiegu  faktów i zdarzeń". Kiedyś to się bardzo przyda, gdy Kamiński będzie  opisywał inne "fakty i zdarzenia". Nawiasem mówiąc Kwiatkowski  udowodnił właśnie, że jest godnym następcą ministra Czumy, on z góry  zaświadczał o niewinności swoich partyjnych kolegów, Kwiatkowski z góry  rozstrzyga o wiarygodności świadków mogących zaszkodzić partii, której zawdzięcza niespodziewany awans. A nad Czumą ma tę przewagę, że jeszcze  może udawać apolitycznego fachowca.   Determinacja z jaką politycy, a przede wszystkim media,  bo niestety to dziennikarze wzięli na siebie główny ciężar obrony władzy, wskazuje jak  duży jest strach przed ostatecznym wynikiem zapowiadanej przez  Platformę "walki o prawdę". Wypowiedź Grupińskiego to kolejna, po  wypowiedzi Sekuły z góry wykluczającego konfrontację Tusk-Kamiński,  wskazówka jak wielkie znaczenie dla Tuska ma wygranie walki o swoją  wersję sierpniowego spotkania. Zważywszy na to, że w tej sprawie Tusk ma naocznego świadka a Kamiński nie, i jest przy tym od Kamińskiego  dużo mocniejszy wizerunkowo, Kamiński musi mieć coś, co te przewagi  Tuska przebija. Myślę, że odpowiedź jest w dokumentach z 12 i 14  sierpnia, z których dowiemy się co i o kim wiedział Tusk, gdy potem  zrobił to co zrobił.    Co wiedział o Drzewieckim, Chlebowskim i Schetynie gdy się z nimi naradzał bez świadków? Co wiedział o Chlebowskim i Drzewieckim gdy ich  zostawiał na stanowisku, jako jedyny warunek dając im zbajerowanie  opinii publicznej na konferencji prasowej? Co wiedział o Chlebowskim i  Drzewieckim gdy pozwalał im godnie odejść na własną prośbę i schować  się w cieniu, ale ciągle przecież w partii? Co wreszcie wiedział o  Schetynie, gdy przyjmując jego "prośbę o dymisję" deklarował  stuprocentowe zaufanie? No i czego się dowiedział od swojego człowieka  w CBA, że po tylu tygodniach od ujawnienia stenogramów jednak postanowił odstrzelić Chlebowskiego?   Nie ulega wątpliwości, że znalezienie haków na Kamińskiego jest od  wielu tygodni priorytetem Platformy i jej medialnych sojuszników. Jeśli  tyle osób, szukając tak długo, i z taką determinacją, znalazło tylko to  co znalazło, to "walka o prawdę" z Kamińskim będzie piekielnie trudna  bo albo jest tak czysty, że nic na niego nie ma, albo tak przebiegły,  że przechytrzył pogoń.   Ale żeby nie było, że uciekam od meritum, czyli sprawy "tarczy antykorupcyjnej" i nowo odkrytych dowodów na jej istnienie, zwracam  uwagę jak w praktyce wyglądało to, co we wczorajszym oświadczeniu  opisał Cichocki.   TVP Info: Kierownicy najważniejszych resortów, w tym – Ministerstwa Skarbu Państwa, a także służb, w tym CBA – mieli wyznaczyć osoby odpowiadające za wzajemne kontakty w ramach tarczy. W notatce [Jacka Cichockiego] czytamy, że działania „polegają przede wszystkim na uzyskiwaniu przez funkcjonariuszy służb informacji (w miarę możliwości wyprzedzających) o osobach zaangażowanych w organizację przetargów lub prywatyzacji, w tym członkach komisji przetargowych, o zatrudnionych firmach doradczych oraz o potencjalnych kontrahentach.   Kwity wyciągnięte do tej pory przez media pokazują jak "tarcza"  funkcjonowała w praktyce. Kierownictwo Ministerstwa Skarbu Państwa  miało wyznaczyć osoby odpowiedzialne za kontakty w ramach tarczy. Taką  osobę w Agencji Rozwoju Przemysłu, odpowiedzialnej za przetargi stoczniowe, wyznaczono dopiero 29 maja 2009 (!) i to tylko dlatego, że Kamiński się o to upomniał.   MSP do ARP (29 maja 2009): W  związku z wnioskiem skierowanym do Ministra Skarbu Państwa przez Pana  Mariusza Kamińskiego Szefa Centralnego Biura Antykorupcyjnego zwracam  się z uprzejmą prośbą o wyznaczenie w Agencji Rozwoju Przemysłu osoby,  która będzie odpowiedzialna za kontakty robocze z Centralnym Biurem  Antykorupcyjnym.   29 maja było już po stoczniowych przetargach. Jeśli dopiero wtedy CBA zwracało się do MSP o wyznaczenie w ARP osoby do roboczych kontaktów,  to coś w tej "tarczy" baaardzo nie zadziałało. Najwyraźniej wbrew temu  co wczoraj usłyszeliśmy, kierownictwo MSP nie dopełniło obowiązku  wyznaczenia osoby odpowiedzialnej, a CBA zaczęło ochraniać przetarg  dopiero po tym jak się skończył. Tylko gdzie przez cały ten czas  był  koordynator "tarczy antykorupcyjnej", który z comiesięcznych raportów przesyłanych mu podobno przez wszystkie służby biorące udział w "tarczy", dawno powinien się zorientować, że w sprawie przetargu,  którego ochronę podobno osobiście, wyraźnie i wprost zlecił, od  miesięcy nic się nie dzieje? Myślicie, że w dokumentach, które w tym  tygodniu ujawni rząd znajdą się jakieś monity Cichockiego do CBA ws.  stoczniowych przetargów?   Na miejscu Jacka Cichockiego uważałabym więc z przekonywaniem, że "tarcza antykorupcyjna" była poważnym projektem. A nuż się znajdzie  ktoś kto zapyta co robił jej koordynator, że nie wypaliła. Grad dwa  miesiące wysyłał Kamińskiemu listę prywatyzacji, o którą Kamiński sam  musiał wcześniej prosić, a CBA jeszcze w maju musiało się dopraszać o  wyznaczenie osoby do kontaktu w ARP. Najwyraźniej jednak Cichocki uparł  się udowodnić, że "tarcza" była ważnym i poważnym projektem, tylko on  się tragicznie nie sprawdził jako jej koordynator i wszystko zawalił.  Niech mu będzie. Tyle, że Tuskowi to wcale nie pomaga bo jako szef  Cichockiego jest współodpowiedzialny za jego zaniedbania ws. "tarczy".   Minister Sprawiedliwości podważa wiarygodność świadka 