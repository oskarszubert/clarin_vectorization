Antoni Dudek zrezygnował z ubiegania się o fotel po Kieresie, decyzję podjął po tym jak media rozdmuchały sprawę jego niedoszłego rywala Andrzeja Przewoźnika. "Nie chcę, aby pojawiały się jakiekolwiek domysły, komu mogło zależeć na ujawnieniu takiej informacji" - mówi Dudek. Eleganckie i honorowe zachowanie, wiadomo jak bardzo miał ochotę na to stanowisko a potrafił z niego zrezygnować. Może dlatego, że nie jest naiwny i wiedział jaką łaźnię by mu urządziły antylustracyjne media gdyby wystartował w konkursie - spekulacjom "kto stał za aferą Przewoźnika" nie byłoby końca a Dudek robiłby za zło wcielone, któremu koledzy z IPN-u pomagają w karierze podrzucając mediom kwity kompromitujące jego rywali. Dudek, wielki zwolennik pełnego otwarcia archiwów - trafiony, zatopiony. Prawdopodobnie trafiony i zatopiony jest także sam Andrzej Przewoźnik, bo nawet jeśli sprawa esbeckiej notatki się wyjaśni po jego myśli, to pogrzebała go dzisiejsza wypowiedź dla TVN24, gdzie na pytanie czy wystąpi do IPN-u o status pokrzywdzonego, powiedział, że nie zamierza bo nie uważa IPN-u za instytucję zaufania. Nie wyobrażam sobie, żeby Kolegium IPN rekomendowało na stanowisko prezesa kogoś kto publicznie głosi takie opinie, podszyte insynuacją, że cała sprawa jest dziełem pracowników IPN-u. Przewoźnik jest - podobnie jak Dudek - zwolennikiem pełnego otwarcia archiwum. Przeciwnicy jawności mają co oblewać - jedną notatką udało się wyeliminować dwóch zwolenników szerokiego otwarcia archiwum. No i oczywiście jest pretekst aby wznowić ostrzał twierdzy IPN, bo "afera Przewoźnika" będzie pewnie teraz przedmiotem niezliczonych artykułów, wypowiedzi, ataków, może nawet intelektualiści jakiś list napiszą. Wystarczy poczytać komentarze na portalu Gazety, żeby się przekonać, że cała ta zadyma z "dziką lustracją" Przewoźnika najbardziej uderza w sam IPN, który znowu czeka kilka trudnych dni. No i nie ma już szansy na prezesa gotowego otworzyć teczki bo dwaj najwięksi zwolennicy otwarcia archiwów właśnie odpadli. I mam uwierzyć, że to wszystko to intryga lustratorów? Obstawiałabym raczej przypadek (wbrew pozorom zdarzają się czasami), a jeśli to miałaby być intryga, to intrygantów szukałabym raczej w gronie antylustratorów bo to lobby antylustracyjne upasie się na Przewoźniku. IPN nie strzelałby sobie w kolano, nie uderzałby w powszechnie szanowanego Przewoźnika akurat kilka dni po jego wielkim sukcesie z otwarciem Cmentarza Orląt, którym bardzo umocnił swoją pozycję. Gdyby chodziło o utrącenie Przewoźnika, wystarczyło poczekać do procedur sprawdzających w ramach konkursu na prezesa i wtedy go dyskretnie wyeliminować odnalezionym na tę okazję kwitem. Naprawdę IPN i zwolennicy lustracji nie mieli żadnego interesu w rozkręcaniu kolejnej afery, zwłaszcza, że nie ucichła jeszcze sprawa Hejmy, która może się skończyć w sądzie bo bezwstydny zakonnik zamierza pozwać IPN. Warto też pamiętać o ostatnich wyskokach Ewy Kuleszy, która postuluje ograniczenie dziennikarzom dostępu do teczek i właśnie ma kolejny argument w swojej krucjacie przeciwko IPN-owi. Nie znajduję powodu dla którego IPN miałby akurat teraz mieć ochotę na inicjowanie kolejnych skandali, awantura o Przewoźnika jest za to bardzo na rękę frontowi antylustracyjnemu, który już sobie wyszywa jego krzywdę na sztandarach.     Cała ta sprawa niestety jest kolejnym dowodem na kiepski poziom mediów. Notatka esbeka wypłynęła gdy dziennikarze Rzepy zbierali materiały do tekstu o inwigilacji Tygodnika Powszechnego, nie rozumiem dlaczego uznali, że sprawa nie może czekać i niezwłocznie opublikowali swoje "rewelacje" nie próbując choćby odnaleźć kaprala Kosiby, żeby mógł powiedzieć to co mówi dzisiaj - że Przewoźnik nie był jego agentem a w notatce powtórzył informacje "zasłyszane". Notatka esbeka (dla większego efektu nazywana przez dziennikarzy Rzepy "zeznaniem") przeleżała kilkanaście lat, przeleżałaby jeszcze kilkanaście dni i nic by się nie stało. Opublikowanie tego w taki sposób i w takiej formie było skrajnie nieodpowiedzialne, szkoda, że media w sprawach teczkowych zachowują się tak dziwnie. I tak jak na wyrost Rzepa zrobiła z Przewoźnika kapusia,  tak teraz na wyrost go oczyszcza tytułując notatkę o oświadczeniu kaprala Kosiby "Były kapral SB czyszcza Przewoźnika" choć przecież oświadczenie Kosiby wcale nie jest dla Przewoźnika korzystne. "Informacje zawarte w notatce na temat pana Przewoźnika były zasłyszane od współpracowników. Ja z panem Przewoźnikiem nigdy się nie spotkałem, ani nie współpracowałem" - oświadczenie, że między esbekami wymieniało się nazwisko Przewoźnika jako TW ma doprawdy niewielką wartość jako alibi, Kosiba tylko zdejmuje odpowiedzialność z siebie ale sytuacji Przewoźnika wcale nie wyjaśnia. Jak na informacje z trzeciej ręki Kosiba podaje dużo szczegółów (numer ewidencyjny, adres, o czym mówił, kto się z nim kontaktował) i dlatego jego oświadczenie bynajmniej nie kończy sprawy bo nie wyjaśnia wątpliwości. No i wraca dylemat stary jak lustracja - kiedy wierzyć esbekowi, czy wtedy kiedy pisał, czy teraz gdy mówi, że kłamał.  Samą notatkę kaprala Kosiiby można już przeczytać na portalu Gazety. Ze zdziwieniem odkryłam, że Gazeta nie zamazała nazwisk innych osób wymienionych w niej jako TW, zwłaszcza, że notatka została wrzucona do internetu w dniu w którym Kosiba przyznał, że koloryzował. Być może więc TW "Cheat", TW "Nobil" i TW "Anna" wymienieni z nazwisk w notatce Kosiby są Bogu ducha winni a wiszą sobie teraz w pełnej krasie na portalu największej gazety w Polsce. To jest dopiero dzika lustracja. Notatka kaprala Kosiby, Rzepa demaskuje Przewoźnika, Antoni Dudek rezygnuje, Kapral Kosiba prostuje 