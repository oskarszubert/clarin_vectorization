Donald     Tusk: Uważam, że pewne   doświadczenia z gospodarzem tej debaty, czyli telewizją publiczną   powodują, że sztab Bronisława Komorowskiego stara się być ostrożny i   czujny, bo wiadomo jak wygląda kampania Jarosława Kaczyńskiego   prowadzona przez telewizję publiczną na co dzień. Więc proszę się nie dziwić, że niektórzy ludzie doradzający Bronisławowi Komorowskiemu są   bardzo ostrożni.   Tak Tusk tłumaczy dlaczego sztab Komorowskiego boi się zaryzykować   bezpośrednią wymianę między Komorowskim a Kaczyńskim i zamiast debaty   będziemy mieć tylko dwa ciągnięte na zmianę monologi, w których   kandydaci będą odpowiadać na ustalone wcześniej pytania. Czyli bez sensu, nie ma po co włączać telewizora.    Tłumaczenie Tuska jest nie tylko żałosne, ale także absurdalne, bo nawet   gdyby ktoś się dopatrzył niesprawiedliwego potraktowania Komorowskiego w   debacie w TVP, to przecież tym razem debatę (przepraszam, "debatę")   poprowadzi zaprzyjaźniona telewizja TVN, ta w której Komorowski ma takie   fory, że  w pierwszej turze wygrał tam miażdżącą przewagą, choć radość z   niej była krótka i trwała tylko do policzenia głosów. Bardziej   bezpieczne miejsce do bezpośredniego starcia z Kaczyńskim   doprawdy trudno sobie wyobrazić.   Jak słaby musi być więc Komorowski, że się go tak panicznie boją   wystawić przeciwko Kaczyńskiemu, nawet w zaprzyjaźnionej telewizji,   gdzie wszystko mu będzie sprzyjać? Wyrecytować przygotowane przez sztab   odpowiedzi na ustalone wcześniej pytania to naprawdę żadna sztuka. Choć   czasami zdarza się, że sztab przygotuje złe odpowiedzi, i można zaliczyć kompromitującą wpadkę, jak ta z gazem łupkowym, gdzie potem Palikot   musiał Komorowskiego tłumaczyć, że ktoś go źle z tego tematu   przygotował.    Debaty więc nie będzie, bo sztab Komorowskiego nie jest pewny swojego   zawodnika i woli gdy ten śpiewa z playbacku, i bez ryzyka interakcji z   rywalem. Nawet się nie dziwię, bo panowie "chodzą" w innej kategorii   wagowej, i Komorowski pokona Kaczyńskiego tylko wtedy, jeśli mu się uda go sprowokować do wybuchu jakimś wyjątkowo chamskim zagraniem uderzającym w jedyny czuły punkt Kaczyńskiego (Palikot i Kancelaria   Prezydenta już grzeją temat Marty Kaczyńskiego, co to sobie drogie   torebki kupuje z odszkodowania i kluczy do pałacu oddać nie chce), albo   zaskoczyć czymś tak idiotycznym, jak egzamin z ceny jabłek i kurczaków.   Nie jest zresztą wykluczone, że sztab Komorowskiego po cichu szykuje   właśnie taki trik, podobny do tego z przyjściem  Komorowskiego do studia TVP po wielokrotnie powtórzonych deklaracjach, że nie ma takiego zamiaru.   Donald Tusk: Każda debata i tak wymyka się spod pewnej   kontroli, pewnych reguł i jeśli Jarosław Kaczyński albo Bronisław   Komorowski będą chcieli sobie zadać pytanie, to przecież nikt im nie   zabroni.   Gdybym miała zgadywać, to bym powiedziała, że Tusk właśnie zdradził plan   sztabu Komorowskiego na tę debatę. Najpierw ustalić, że żadnych wzajemnych pytań nie będzie, a potem rzucić zaskoczonemu rywalowi kilka   starannie przygotowanych przez PR-owców pytań i cieszyć się, że zapytany     znienacka o datę bitwy pod Cedynią, albo cenę schabowego bez kości w   supersamie na Grochowie, nie umie odpowiedzieć, a Komorowski tak.    Sztab Kaczyńskiego musi się więc do tej debaty przygotować tak, jakby   miała być debatą z wzajemnym przepytywaniem się przez kandydatów, bo tak   się zapewne ostatecznie stanie. Chyba, że sztab Komorowskiego i tego się wystraszy, i   nie będzie chciał łamać konwencji jako pierwszy, wiedząc, że Kaczyński   nawet wzięty z zaskoczenia wygra merytorycznie każde bezpośrednie   zwarcie.    Jedno jest pewne - z tamtej strony jest zielone światło na złamanie uzgodnionych reguł, a daje je osobiście sam premier. Można więc zacząć   przygotowywać sobie pytania do Komorowskiego. I oswajać się z tym, że z   jego strony mogą paść bardzo bolesne ciosy poniżej pasa, czyli w   rodzinę. Bo bez względu na to ile razy Tusk jeszcze powtórzy, że się   wstydzi za Palikota, każdy jego atak na Martę Kaczyńską dzieje się za   przyzwoleniem partii i jej kandydata, i jako jedyny cios jakim   Komorowski jest w stanie dosięgnąć Kaczyńskiego,  nie zostanie mu pewnie oszczędzony.  Ja sobie chyba odpuszczę tak   wyreżyserowane przedstawienie, bo interesuje mnie co sami kandydaci mają   do powiedzenia sobie nawzajem. Napisane przez sztabowców odpowiedzi na   uzgodnione przez nich wcześniej pytania średnio mnie interesują. Ale   może się mylę i będzie naprawdę ostro i merytorycznie.   PS. Jeśli ktoś jeszcze nie czytał dzisiejszego wywiadu Mazurka z   Wojciechem Mazowieckim - gorąco polecam! Pozwala naprawdę dużo   zrozumieć. 