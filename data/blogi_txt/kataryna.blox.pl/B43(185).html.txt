"Jan Kulczyk powiedział w niedzielnym programie TVP, że inicjatywa spotkania jego i Romana Giertycha wyszła ze strony "środowiska posła". Dodał, że Roman Giertych wyszedł z tego spotkania w czapce i ciemnych okularach" - tak wygląda lead (!) depeszy PAP-owskiej. "Czapka i ciemne okulary", to się wydało dziennikarzowi warte nie tylko wspomnienia ale wytłuszczenia w leadzie. Wyjście w okularach i czapce byłoby warte wzmianki gdyby Giertych nic oprócz nich na sobie nie miał ale tu? Co mamy z tej depeszy wyłapać? Że Giertych się wstydził, że go ktoś wychodzącego od paulinów zobaczy? Afera chyba wchodzi w fazę grotestki, dzisiejszy ugrzeczniony wywiad Żakowskiego (z gościnnym występem Paradowskiej) pokazuje, że Giertych jest bez szans bo odkąd awansował na czarny charakter tej afery, nawet nakrycie głowy go pogrąża. A sam Kulczyk ma taryfę ulgową i może robić co chce, to teraz jedyny młot na Giertycha więc nie można się zbytnio czepiać bajek jakie mości młot opowiada. Zamykamy oczy i łykamy. A dzisiaj doktor Kulczyk szczerze jak na spowiedzi wyznał:Nie wiedział Kulczyk biedaczek, że spotka się z Ałganowem, czyli idziemy w zaparte. A w to, że nie wiedział kto będzie na spotkaniu przygotowywanym miesiącami i dotyczącym bardzo ważnej dla Kulczyka sprawy, uwierzyć może tylko Paradowska. Giertych strasznie mu groził i dzisiaj Kulczyk wreszcie wydukał czym.  "Z kontekstu wynikało, że jeżeli dostarczę dokumenty, które kompromitują prezydenta to ja się mogę czuć bezpiecznie, bo postępowanie przed komisją mnie właściwie nie dotyczy". Mam nadzieję, że Kulczyk nagrał Giertycha i na taśmie jest coś więcej niż to, bo trzeba się bardzo wgapiać, żeby tam groźbę karalną dostrzec. Groźbę - dodajmy - wcieloną w życie, bo Kulczyk powiedział, że Giertych swoją groźbę zrealizował. Kulczyk nic nie mówił Siemiątkowskiemu o łapówce dla Kaczmarka, nie wie nawet czy Ałganow coś takiego mówił. "On mówił o kosztach, ja zrozumiałem wziatka..." - tak mniej więcej tłumaczył to dzisiaj Kulczyk. Dziennikarze nie dociskali, a ci którzy przygotowywali depeszę w ogóle nie zauważyli tego wątku, a przecież Kulczyk powtórnie zakwestionował prawdziwość notatek AW. Ale aktualnie na tapecie "afera Giertycha" więc takie wątki nie mają dla mediów znaczenia. Ogólne wrażenie - doktor zrobił fatalne wrażenie i nie dziwię się, że unika komisji bo jeśli nawet przy pytaniach Żakowskiego i Paradowskiej nie wypadł przekonująco to co dopiero będzie jak go ktoś zechce przycisnąć (Żakowski i Paradowska nie chcieli ale nawet nie chcąc niechcący w zakłopotanie wprawili). Dlatego Kulczyk skupi się na ataku na Giertycha, a zaatakuje go przed komisją, gdzie Giertych będzie miał niewielkie możliwości obrony. Kulczyk nie wygląda na takiego, który w normalnej komisyjnej sytuacji będzie się w stanie obronić więc musi coś wymyślić.A sprawa się rozwija. W "7. dniu tygodnia" Giertych podał trochę szczegółów spotkania, które ze strony Kulczyka umawiał niejaki Aleksander Broda (ma wspólnego z Kulczykiem adwokata, który bronił go kiedyś w sprawie o łapownictwo), podobno dwa tygodnie temu Giertycha proszono o drugie spotkanie, co - jeśli to prawda - może nieco zmieniać sytuację. Po dwóch miesiącach od giertychowego straszenia i grożenia, na które Kulczyk ma rzekomo mocne dowody, zastraszany i szantażowany prosi o ponowne spotkanie ze swoim prześladowcą. Po co? Czy nie wygląda to na próbę dogadania się czy postraszenia tymi dowodami? Mam nadzieję, że Kulczyk ma taśmę. A Giertych i tak powinien odejść z komisji bo front antykomisyjny przymierza sie do kolejnej bitwy i obecność Giertycha w komisji jest mu bardzo na rękę.PS. Wygląda na to, że Kulczyk się ostatecznie zdecydował dlaczego nie przyszedł na przesłuchanie. Jednak zdrowie. Szkalujący Polskę wywiad dla FT tak go wykończył, że prawie zemdlał. Szkoda, że Żakowski nie spytał po co było to gadanie o strachu tak wielkim, że Kulczyk jedynie w Londynie gotów był zeznawać. Kulczyk twierdzi, że właśnie leciał na przesłuchanie, wygląda więc na to, że dopiero w Londynie obleciał go strach o którym tyle pisze w oświadczeniu (gdzie o zdrowiu ani słowa). PS2. A propos strachu. Dlaczego nikt nie chce zauważyć, że w swoim oświadczeniu Kulczyk jako źródło tego strachu podaje państwo i jego służby (nawet jeśli cytuje opozycję, to przecież nie ona ma moc sprawczą), to ze strachu przed nimi obawia się powrotu i losu Modrzejewskiego czy Kluski. Znaczy Kulczyk boi się tego co może mu zrobić państwo SLD. Można snuć różne hipotezy, nawet takie, że Kulczyk jest ofiarą w większym stopniu niż sie zdaje. 