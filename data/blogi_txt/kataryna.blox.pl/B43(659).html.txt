Pod poprzednim wpisem Marie wraca do  pytania, dlaczego przygotowane przez Kapicę kalendarium prac nad ustawą zaczyna się dopiero od daty 18 września 2008, gdy większość zabiegów wokół ustawy miała na wiele tygodni przed tą datą. To pytanie padało już wcześniej,  gdy poznaliśmy kalendarium Kapicy i inne dokumenty opublikowane razem z  nim na stronie Kancelarii Premiera, ale dopiero teraz nabiera  kapitalnego znaczenia. Marie, wielkie dzięki za ponowne zwrócenie uwagi  na ten wątek! Po opublikowaniu notatki Kamińskiego z 12 sierpnia, gdy  już wiemy, co w czasie spotkania z Kapicą wiedział Tusk, sprawa robi się  naprawdę ciekawa. Oto bowiem co zrobił Tusk po tym gdy 14 sierpnia przeczytał w  notatce Kamińskiego:   Notatka Kamińskiego: W dniu 15  lipca 2008 Z. Chlebowski kontaktuje się telefonicznie z R. Sobiesiakiem  i stwierdza "będę rozmawiał z Kapicą w Twojej sprawie" (Jacek  Kapica jest wiceministrem finansów odpowiedzialnym za prace nad ustawą  hazardową). Sobiesiak odpowiada "powiedz, że niech nie pierdoli,  przecież my ich do sądu podamy". W dniu 20 lipca 2008 Z. Chlebowski łączy się telefonicznie z R. Sobiesiakiem. (...) Z. Ch. "Prawdziwą wojnę stoczyłem w czwartek". R.S. "No coś tam słyszałem, z Mirkiem rozmawiałem, udało się coś myślisz?" (...) W dniu 4 sierpnia 2008 doszło do nieformalnego spotkania (trwało ok. godzinę) Z. Chlebowskiego, R. Sobiesiaka i J. Koska. (...) Do kolejnego spotkania R. Sobiesiaka, Z. Chlebowskiegi i J. Koska doszło w dniu 14 sierpnia 2008 w należącym do R. Sobiesiaka ośrodku. (...) W dniu 25 sierpnia 2008 R. Sobiesiak skontaktował się telefonicznie ze Z. Chlebowskim. (...) W dniu 28 sierpnia 2008  Sekretarz Stanu w Ministerstwie Gospodarki - Adam Szejnfeld kieruje na  ręce Małgorzaty Hirszel pismo związane z ustawą o grach losoowych i  zakładach wzajemnych. Postuluje w nim rezygnację z instrumentu w  postaci dopłat. (...) W okresie sierpień - wrzesień 2008 R. Sobiesiak regularnie kontaktuje się telefonicznie z M. Drzewieckim i Z. Chlebowskim. (...) W dniu 14 września 2008 R. Sobiesiak rozmawia przez telefon z M. Drzewieckim.    To wszystko przeczytał Donald Tusk w  notatce Mariusza Kamińskiego na temat wydarzeń z okresu lipiec-wrzesień 2008, z udziałem ministra swojego rządu, wiceministra swojego rządu i  szefa swojego klubu parlamentarnego. Trudno mieć wątpliwości jaki był  charakter ich działań, jest raczej oczywiste, że nie jest to opis  towarzyskich spotkań. Najciekawszy jest oczywiście wątek Chlebowskiego, który zapowiada Sobiesiakowi, że będzie w jego sprawie rozmawiał z prowadzącym ustawę hazardową Kapicą, a zaraz po tej informacji, jakby  to był jej logiczny ciąg dalszy, Kamiński pisze o rozmowie z 20 lipca,  kiedy Chlebowski relacjonuje Sobiesiakowi, że "prawdziwą wojnę stoczył".  A co interesuje Tuska, gdy ma okazję to wszystko posprawdzać, poprosić o  wyjaśnienia samego Kapicę? Oto co o spotkaniu z premierem napisał w  swojej notatce Jacek Kapica:   Jacek Kapica: Premier D. Tusk zapytał o przebieg procesu legislacyjnego projektu ustawy o zmianie ustawy o grach losowych i zakładach wzajemnych od dnia 18 września 2008, kiedy Komitet Stały Rady Ministrów rozpatrzył projekt do maja 2009. (...) Zobowiązałem się przedstawić na piśmie, na podstawie akt sprawy, harmonogram procesu prac nad projektem ustawy o grach losowych i zakładach wzajemnych począwszy od 18 września 2008. Odpowiadając więc na pytanie Marie, zadane  pod poprzednim wpisem, dlaczego Kapica opisywał okres po 18 września,  gdy najciekawsze rzeczy działy się wcześniej - bo tak właśnie sobie życzył premier. To Tusk wyznaczył Kapicy okres jaki go interesuje. Choć  od dwóch tygodni miał notatkę jasno pokazującą, że powinien go  interesować okres dużo wcześniejszy, wiedział nawet jakie mniej więcej  daty, jakie spotkania, i którzy rozmówcy Kapicy. Tym bardziej, że jeszcze przed spotkaniem z Kapicą rozmawiał z Drzewieckim i Chlebowskim, podobno kazał im się tłumaczyć. W rozmowie z Kapicą powinien więc weryfikować to, co od nich usłyszał. Odsyłam do notatki Kapicy, jeśli ktoś chce sobie przypomnieć jak dociekliwie Tusk weryfikował u Kapicy to co przeczytał u Kamińskiego, a potem usłyszał od Chlebowskiego i Drzewieckiego.   Tusk wcale nie chciał się dowiedzieć, co się naprawdę działo w okresie opisanym w notatce! Nie  pytał Kapicy o żadne z wydarzeń, które były w tej notatce najbardziej  niepokojące, nie pytał go też o spotkanie jakie według Sobiesiaka miał  z nim (Kapicą) odbyć w sprawie ustawy Chlebowski. Znamy notatkę  Kamińskiego i wiemy, co przed spotkaniem z Kapicą wiedział Tusk, znamy  też notatkę Kapicy i możemy ocenić czy poprowadził rozmowę z Kapicą jak ktoś, kto naprawdę chce się czegoś dowiedzieć o opisanej mu bulwersującej sprawie. Odpowiedź jest chyba oczywista, skoro Tusk  wyznaczył Kapicy datę początkową, od której ma zacząć swoją relację,  akurat taką, żeby mieć pewność, że Kapica nie ujmie tego co było w  notatce Kamińskiego najważniejsze, a miało miejsce na długo przed datą  interesującą premiera.   A skoro już jestem przy notatce  Kamińskiego, to zaryzykuję i podzielę się z tą szaloną hipotezą, o  której wspominałam w poprzednim wpisie. Najwyżej mnie wyśmiejecie.   Notatka Kamińskiego: W dniu 15 lipca 2008 Z. Chlebowski kontaktuje się telefonicznie z R. Sobiesiakiem i stwierdza "będę rozmawiał z Kapicą w Twojej sprawie" (...) W dniu 20 lipca 2008 Z. Chlebowski łączy się telefonicznie z R. Sobiesiakiem. (...) Z. Ch. "Prawdziwą wojnę stoczyłem w czwartek". R.S. "No coś tam słyszałem, z Mirkiem rozmawiałem, udało się coś myślisz?".   Kosek do Szejnfelda: O braku koncepcji w resorcie finansów realizacji rozszerzenia dopłat świadczy przebieg rozmowy przeprowadzonej przez naszego przedstawiciela w dniu 18 lipca br. z Ministrem Jackiem Kapicą. Minister  poproszony o wskazówki jak, jego zdaniem technicznie i organizacyjnie,  należałoby przeprowadzić realizację tego projektu, z rozbrajającą  szczerością przyznał, że nie ma pojęcia. Jednocześnie stwierdził, iż  nie jest to problem resortu, lecz podmiotów, na które obowiązek  odprowadzania dopłat będzie nałożony.   Czy możliwe, że w swoim piśmie Kosek odnosi się do spotkania Chlebowski-Kapica? 15 lipca Chlebowski zapowiadał Sobiesiakowi spotkanie z Kapicą w jego sprawie, 18 lipca z  Kapicą spotkał się ktoś kogo Kosek nazywa swoim przedstawicielem, 20  lipca Chlebowski relacjonuje Sobiesiakowi, że stoczył prawdziwą wojnę  (18 lipca był co prawda piątek, ale któryś mógł się o jeden dzień  pomylić). Po spotkaniu Kapicy z przedstawicielem Koska nie został  najmniejszy ślad, nie ma o nim wzmianki w przesłanym komisji śledczej  kalendarium, pismo Koska wspominającego o takim spotkaniu nie zostało  opublikowane w BIP-e Ministerstwa Finansów, nic o nim nie wie  Cendrowska. Spotkanie-widmo. Jakby komuś bardzo zależało, żeby go nie eksponować. Czy dlatego, że potwierdzało "misję" Chlebowskiego, opisaną w notatce Kamińskiego?   Nawet jeśli ta hipoteza - sama czuję, że zbyt odjechana -  się nie  potwierdzi to i tak tego co już wiemy wystarczy, żeby Tuska przed komisją zgrillować,  bo trudno mu będzie wytłumaczyć się z tego co zrobił po 12 sierpnia. Nic  w jego zachowaniu nie było logiczne, i nic nie wskazuje na chęć  wyjaśnienia sprawy. Coraz mniej mnie więc dziwi histeryczne doniesienie  Wojtunika w sprawie notatki Kamińskiego, a także wyrzucenie z komisji Kempy i  Wassermana, na ten moment to była jedyna szansa na odwleczenie przesłuchania Kapicy, a przy pomyślnych wiatrach, może nawet na całkowite rozwalenie  komisji śledczej. Sekuła, Neumann i Urbaniak to pionki w Platformie, posłowie bez znaczenia, żołnierze, których twarz można bez żalu poświęcić dla obrony postaci naprawdę dla partii ważnych. Zwłaszcza, że sami zdają się nie mieć nic przeciwko, i ochoczo spłacają część rachunków Mira i Zbycha.Tylko czy to wystarczy? Jeśli ta komisja przetrwa, jeśli przesłucha Kapicę, Kamińskiego, Cichockiego i Tuska, to czarno widzę. 