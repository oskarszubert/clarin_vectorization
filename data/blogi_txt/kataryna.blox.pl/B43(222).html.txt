Kilka dni temu we wpisie "Pytanie o wideoloterie"  podzieliłam się wątpliwościami, czy nowa ustawa, po usunięciu osobnej definicji wideoloterii i dodaniu "w tym komputerowych" do definicji  gier na automatach, nie wprowadza kuchennymi drzwiami wideoloterii. Ku  mojemu zaskoczeniu, zupełnie przypadkowo, natknęłam się właśnie na coś  co każe mi do tej hipotezy wrócić. W 2008 roku kilka organizacji  skupiających biznesmenów od hazardu wystosowało wspólny list  do Zbigniewa Derdziuka, w którym oprotestowali różne proponowane w  ustawie zapisy. Sami przeczytajcie, co piszą o wideoloteriach. Jednym z sygnatariuszy listu był znany nam ze stenogramów Jan Kosek.  Jan Kosek i koledzy z branży: Wprowadzenie  proponowanego przez autorów nowelizacji zapisu [chodzi o niewielką  zmianę w definicji wideoloterii] spowoduje, że w wideoloteriach można  typować nie tylko liczby, ale i inne znaki i wyróżniki, co skutkuje  tym, że wideoloterie stają się grami identycznymi jak gry na automatach, i gry na automatach o niskich wygranych. (...) Należy  pamiętać, że wideoloterie zostały zdefiniowane w ustawie o grach i  zakładach wzajemnych w 2003 roku. Przed czterema laty automaty do gier  były urządzeniami znacznie prostszymi technicznie (głównie  elektromechanicznymi), a wideoloterie można było organizować tylko na  znacznie bardziej zaawansowanych urządzeniach elektronicznych. Przez  ostatie 4 lata postęp technologiczny i obniżenie cen na zaawansowane systemy elektroniczne spowodowały, że prawie wszystkie automaty do gier  o niskich wygranych oraz automaty do gier w salonach gier i w kasynach  są równie zaawansowanymi technologicznie urządzeniami elektronicznymi,  co urządzenia do wideoloterii. (...) Rozróżnienie  pomiędzy automatami do gier, a automatami do wideoloterii stało się  praktycznie niemożliwe, a kryteria tego rozróżnienia są nieistotne. (...) Dlatego też równie dobrym rozwiązaniem legislacyjnym (o ile nie lepszym ze względów społecznych), co opisane powyżej propozycje ograniczeń dla wideoloterii, może  być wykreślenie z ustawy o grach losowych i zakładach wzajemnych  odrębnej definicji wideoloterii, jako gry identycznej z oferowanymi  obecnie grami na automatach - nic nie stoi na przeszkodzie, by  pańtwowi monopoliści na równi z podmiotami prywatnymi ubiegali się na  zezwolenia na prowadzenie zaawansowanych technologicznie gier na  automatach w ośrodkach gier. (...) Niezależnie od powyższego  podtrzymujemy wcześniejsze stanowisko, że w  świetle braku możliwości rozróżnienia między automatami do gier, a  automatami do wideoloterii aktualne próby proceduralnego  uprzywilejowania monopolu państwa uzasadniają zarzut dyskryminacji  operatorów sektora prywatnego poprzez nieuzasadnione uprzywilejowanie spółek Skarbu Państwa w działalności tego samego rodzaju.    Czy tylko mi się wydaje, czy w obecnym projekcie rząd właśnie spełnia  postulat z tego pisma? Z ustawy usuwa odrębną definicję wideoloterii, a  tym samym likwiduje monopol Totalizatora na ich urządzanie, zaś  definicję gry na automatach uzupełnia o "w tym komputerowych". Czym  zatem będą się różnić legalne automaty od delegalizowanych  wideoloterii, skoro nawet spece od hazardu uważają, że w zasadzie  niczym się nie różnią? Bo ja mam wrażenie, że niczym, i zamiast  zapowiedzianej delegalizacji wideoloterii będziemy mieć likwidację  monopolu państwa na nie. Dużo było głosów, że cała wojna toczyła się tak naprawdę o wideoloterie  i ambitne plany inwestycyjne Totalizatora Sportowego, który miał na nie  monopol i właśnie przymierzał się do wykorzystania go, co w prasie  branżowej było zapowiadane jako śmiertelne zagrożenia dla branży  automaciarzy. Być może tą ustawą rząd właśnie wyrównuje szanse, teraz  wideoloterie będą mogli urządzać także oni.    No chyba, że się mylę i w ustawie naprawdę jest jakiś zapis delegalizujcy wideoloterie, tylko ja go nie umiem znaleźć.   List biznesmenów hazardowych do Zbigniewa Derdziuka  Powiązane wpisy:  "Pytanie o wideoloterie" 