Wygląda na to, że Celiński swoim sobotnim występem w komisji śledczej wpakował się w nie lada kłopoty. Nie dość, że dał się poznać jako zwolennik lustracji dziennikarzy i redaktorów naczelnych ("Niestety, lustracja dziennikarzy i wydawców gazet nie stała się prawem obowiązującym w Polsce"), co z pewnością nie spodoba się jego środowisku politycznemu, to jeszcze wyzywając Króla i Wprost pośrednio obraził swojego partyjnego kolegę, marszałka Nałęcza, który do tego - jak to wdzięcznie określił Celiński -  "szmatławca" regularnie pisuje. Tyrada Celińskiego nie mogła się więc Nałęczowi spodobać. I nie spodobała się. Nie spodobała się do tego stopnia, że Nałęcz mówi wręcz o złamaniu przez Celińskiego ustawy o sejmowej komisji śledczej, która zabrania naruszania dobrego imienia osób trzecich. Ciekawe czy w związku z tym klub SdPl zażąda odwołania Celińskiego z komisji śledczej? Być może będzie miał ku temu poważniejszy niż obsobaczanie mediów powód. Celiński w trakcie posiedzenia komisji zaprzeczył jakoby był związany z firmą Megagaz ("Ja w trakcie pełnienia obowiązków, pełnienia mandatu poselskiego, nie jestem i nie byłem członkiem żadnej rady nadzorczej"), natomiast dzisiejsze Wprost twierdzi, że ma nagranie wideo na którym Celiński opowiada jak trafił do tej spółki. Celiński może mieć też kłopoty przez Dochnala, od którego tak ostro się odcinał twierdząc, że nie ma z nim nic wspólnego. Wprost pisze dzisiaj, że Celiński starał się u Dochnala o pracę dla Pieńkowskiej (przyjaciółka Celińskiego), która na rozmowę o pracy w Larchmont Capital poleciała do Londynu w towarzystwie Konrada Urbańskiego (współpracownik Celińskiego wymieniany na taśmach Dochnala) i Krzysztofa Popendy (już siedzi). Czarne chmury zbierają się nad głową porywczego posła. Gorący apel do znajomych pana posła, który nie czyta Wprost więc nie wie jak go tam szkalują - powiedzcie mu co tam na niego nasmarowali, niech się chłopina broni bo jeszcze ktoś pomyśli, że Wprost prawdę napisało. 