Newsweek: "W Instytucie Pamięci Narodowej odnalazły się oryginalne dokumenty składające się na teczkę Małgorzaty Niezabitowskiej. (...) Na ich podstawie PRL-owskie służby specjalne sporządziły mikrofilm. I to on został udostępniony przez IPN dziennikarzom w grudniu 2004 jako dowód współpracy dziennikarski z SB. Niezabitowska nie przyznała się do współpracy i wystąpiła do Rzecznika Interesu Publicznego o autolustrację. Jej proces trwa. Dotychczas główną linią jej obrony było kwestionowanie autentyczności materiałów. Według Niezabitowskiej mikrofilmy nie mogą być wiarygodnym dowodem w sądzie. Okoliczności odnalezienia dokumentów przypominają kiepski film kryminalny. Znajdowały się w pudle przeznaczonym na śmieci. Były podarte. Przypadkowo natrafił na nie pracownik IPN, kawałki kart pieczołowicie poskładał i posklejał. Następnie zostały wysłane do Rzecznika Interesu Publicznego. (...) Faktem jest, że dokumenty zostały odnalezione niemal w ostatnich dniach urzędowania poprzedniego prezesa Leona Kieresa."  Jeśli to prawda to mamy lustracyjną bombę jakiej jeszcze nie było, bo oznacza to, że za kadencji Kieresa w IPN-ie zniszczono oryginalny dokument mogący służyć za dowód współpracy z SB. Kto, kiedy i dlaczego to zrobił? Dlaczego z teczką Niezabitowskiej dzieją się takie cuda? Przypomnę, że cała "sprawa Niezabitowskiej" wypłynęła w równie sensacyjny sposób, gdy w grudniu 2004 pod dom Niezabitowskiej przyszła tajemnicza nieznajoma kobieta i powiedziała, że w IPN-ie odnalazła się teczka. Teraz okazuje się, że jakaś nieznajoma ręka podarła i wyrzuciła do śmieci materiały z teczki, co raczej trudno zrobić niechcący, bez czytania. Mam nadzieję, że prokuratura, która tak gorliwie badała sprawę wycieku listy Wildsteina zajmie się teraz o wiele poważniejszą sprawą niszczenia dowodów. Wyjaśnić należy kto i dlaczego niszczył kwity na Niezabitowską. No i czy ograniczył się tylko do ochrony Nowaka, czy "zaopiekował" się w ten sposób także innymi ważnymi teczkami.Ciekawa jestem co media zrobią z informacją Newsweeka. Czy będą ją przedrukowywać, cytować, komentować i wyjaśniać tak ochoczo jak niedawno przedrukowywały, cytowały, komentowały i wyjaśniały sensacyjnego newsa o tym jak Kurski zdjął spodnie? Obawiam się, że wątpię. News jest tak dużego kalibru, że się pewnie zostanie przemilczany. 