"Uczucie nienawiści politycznej do postkomunistów, do władzy, do wszystkiego, co jest III RP, przynoszone na tę salę przez bywalców, a pod dyrygencją liderów prawicy, przestaje być wewnętrznym robakiem drążącym człowieka. Polityczne uczucia doznają publicznego wyładowania w tłumie podobnie czujących. Wyznawcy sfanatyzowanych Rokit, Kaczyńskich, Giertychów nie potrzebują argumentów, dociekań, dyskusji, nie chcą poznawać, spierać się, zastanawiać i dochodzić do jakichś przekonań. Chodzi tylko o zbiorowe wylanie emocji. Liderzy prawicy są więc organizatorami sesji politycznej wścieklizny. Po drugiej, niż prawica, politycznej stronie obserwujemy zalew faktów, argumentów, danych, same racje i rozumowania. Tymi sposobami można, owszem, ludzi przekonać. Nie sposób jednak wywołać żadnych emocji, zbudować wspólnoty uczuć i odruchów masowych, zespolić mas w oparciu o zbiorowe przeżycia polityczne. Jest to konstatacja, a nie propozycja urządzania np. antyprawicowych wieców, czy marszów ubarwionych paleniem kukły, któregoś z liderów prawicy. Uważam za mądrą rezygnację z bogatych środków politycznego oddziaływania, sądzę że umiar i racjonalizm będą procentować na dalszą metę, bo upiory, które prawicowi magicy polityczni wypuszczają, same pozdychają. Myślenie ma przyszłość, nie zaś podniecanie fanatyzmu. (...) Jakaś ilość ludzi nowoczesnych i rozumnych przecież już dziś dlatego właśnie sympatyzuje z polityką Partii Demokratycznej, że razi ich krzykliwe pustosłowie strony przeciwnej, mierzi zbiorowa histeria i irracjonalny fanatyzm."To prawie niezmieniony tekst Urbana z 1984 roku na temat księdza Popiełuszki, po podmienieniu "komunistów" na "postkomunistów", "powojennej Polski" na "III RP" i "Popiełuszki" na "liderów prawicy" otrzymujemy tekst bliski antynienawistnej retoryce stosowanej przez liderów Partii Demokratycznej. Nawet "umiar" i "rozumność" też się u Urbana znalazły. Można sprawdzić z oryginałem - język ten sam. Nie porównuję oczywiście liderów PeDe do Urbana (ani tym bardziej liderów prawicy do Popiełuszki) ale podobieństwo retoryki jest naprawdę uderzające, obawiam się, że PeDeci nakręcają się w bardzo niesympatycznym kierunku. Ale widać wczesne lata dziewięćdziesiąte wracają na dobre - jest "stary Lechu", jest lustracja, jest postulat dekomunizacji to i nieśmiertelnej nienawiści nie mogło zabraknąć. Tylko patrzeć jak Gazeta wygrzebie teksty Michnika o "jaskiniowym antykomuniźmie". Deja vu. I znowu wszystko po to, żeby komuniści przypadkiem nie zapłacili za to co zrobili z państwem. Bo sprawiedliwość to nienawiść. Szkoda, że apeli Mazowieckiego nie wysłuchali sygnatariusze "listy Frasyniuka", choćby taki Pilch, który w dzisiejszej Polityce dał upust swojej (umiarkowanej i rozumnej) nienawiści do wszystkiego co na prawo od PeDe. Pilch snuje rozważania na temat powodów dla ktorych Giertych, Rokita i Kaczory poszli do polityki (tej przez małe "p"). Próbka:"Przez nas Koniu [Giertych] wszedł w politykę, przez nas zaczął marzyć o władzy, myśmy - robiąc mu częściej niż się należało "wydrę"w toalecie męskiej - myśmy mu bakcyla władzy zaszczepili. (Oczywiście nie tak jak Rokicie, który też z nami do klasy chodził i któremu za to, że był przemądrzałym, małym rudym kujonem w okularkach, robiliśmy "wydrę" codziennie i na każdej pauzie, nie wspominając już o Kaczorkach, którym robiliśmy rzeczy do dziś nie do opowiedzenia)." Piękne, prawda? Takie rozumne, z umiarem, bez agresji i nienawiści, po prostu nowa jakość. Trzeba było jeszcze wytknąć Rokicie, że sepleni (choć "mały, rudy w okularkach" też jest klasa), a Kaczorom, że kurduple. W ramach rugowania nienawiści z życia publicznego. 