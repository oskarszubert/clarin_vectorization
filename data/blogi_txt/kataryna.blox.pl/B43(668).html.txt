Najpierw Putin rozegrał Tuska i   Kaczyńskiego podwójnymi obchodami w Katyniu, w efekcie zamiast jednej   uroczystości na najwyższym szczeblu, mieliśmy dwie, w tym jedna, ta dla   Putina ważniejsza bo przez niego zaszczycona obecnością, ze słabszą polską reprezentacją. Żeby nas jeszcze bardziej upokorzyć, rosyjski   ambasador przygotowywał odpowiedni klimat, opowiadając, że nic o wizycie   naszego prezydenta nie wie, bo go Kancelaria Prezydenta nie   poinformowała, że prezydent się wybiera.    Gdy już Putin rozegrał tę partię, i   udało się wspólne polsko-rosyjskie obchody przyspieszyć o trzy dni w stosunku do właściwej rocznicy i trzymać od nich z daleka polskiego   prezydenta, i kilka innych osób, którym szczególnie i od zawsze zależało   na oddaniu czci ofiarom Katynia, rosyjskie władze najwyraźniej uznały,   że polskiej delegacji na najwyższym możliwym szczeblu nie należą się   żadne względy. Zdemontowano więc zwiększający bezpieczeństwo lądowania dodatkowy system, nie zadbano nawet o głupie żarówki oświetlające pas   startowy, i choć podobno warunki były tak niebezpieczne, że zgodnie z   przepisami lotnisko należało zamknąć, pozwolono polskim pilotom lądować.   Naprowadzany z wieży - po rosyjsku, choć o ile wiem nie jest to język międzynarodowy używany w lotnictwie - polski samolot z prezydentem i   innymi osobistościami rozbił się na rosyjskim lotnisku, rosyjskim   samolotem, który przeszedł niedawno remont generalny w rosyjskich   zakładach.   Gdy już się rozbił, rosyjskie służby   po prostu zabrały sobie do Moskwy wszystkie czarne skrzynki i ciała   ofiar, nie dbając nawet o to, żeby teren był właściwie zabezpieczony, co   ma przecież kluczowe znaczenie dla rzetelnego zbadania przyczyn   katastrofy. Rosyjskie służby specjalne pozbierały z miejsca katastrofy wszystkie rzeczy należące do ofiar, a że wśród nich były najważniejsze   osoby w państwie, w ich ręce trafiły komórki, komputery, zapewne także   telefon szyfrujący prezydenta i inne cenne fanty. Nie wiadomo do końca   kto co chapną, bo dzięki wspaniałemu zabezpieczeniu miejsca katastrofy, w   pobliżu wraku samolotu chodzili gapie, niektórzy nawet podobno brali   sobie różne rzeczy na pamiątkę. Nie wiadomo więc co z tego co spadło na   rosyjską ziemię w ogóle odzyskamy, a co na zawsze zasili sejfy   rosyjskich służb specjalnych, które z pewnością będą umiały z tego   zrobić użytek.   Teraz trwa śledztwo. Rosyjskie, bo   choć mogliśmy poprosić zarówno o to, aby katastrofę zbadała niezależna   międzynarodowa komisja, jak i o to, aby przejęły ją polskie służby,   nasze władze nie widziały, a raczej nie miały odwagi dostrzec, takiej   potrzeby. Najwyraźniej uznając, że nie uzasadnia tego ani polityczna i   wojskowa pozycja - najwyższa z możliwych -  ofiar katastrofy, ani   reputacja - najłagodniej ujmując wielce wątpliwa - gospodarza,   odpowiedzialnego za morderstwa polityczne i terror u siebie, oraz co   słabszych sąsiadów. Żeby było śmieszniej, choć to chyba złe słowo bo jest już wyłącznie straszno, gdy kilka tygodni wcześniej gruzińska   telewizja wyemitowała udający rzeczywistość film o zestrzeleniu   prezydenta Kaczyńskiego, tłumaczyła to potem informacjami jakimi   dysponowały służby specjalne Gruzji. Nic jednak nie jest w stanie zmącić   bezgranicznego zaufania jakie w tej sprawie mają do Putina polskie   władze.   A Rosjanie nie próżnują. Zaraz po   katastrofie, nad jeszcze nieostygłymi zwłokami, rozpoczął się festiwal   dezinformacji ze strony rosyjskiej, mnożyły się liczby podejść do   lądowania, dowiedzieliśmy się też błyskawicznie, że zawinił polski   pilot, który nie znał wystarczająco dobrze rosyjskiego, na dodatek nie skorzystał z dobrej rady i postanowił wylądować na lotnisku, tylko   dlatego, że nie było zamknięte. Kolejny wygłup nieodpowiedzialnych   polaczków.   Po dwóch tygodniach mozolnego śledztwa, udało się wreszcie ustalić godzinę katastrofy. Było to kilkanaście minut przed godziną oficjalnie nam przez Rosjan podawaną. 10   minut przed tym jak zaczęły wyć syreny alarmowe na lotnisku w   Smoleńsku, a straż pożarna zaczęła gasić pożar wraku. To też dowód na   świetne przygotowanie i zabezpieczenie wizyty głowy polskiego państwa i   towarzyszącej mu delegacji wysokich dostojników, jeśli wiedząc, że   samolot ląduje w skrajnie niebezpiecznych warunkach obsługa lotniska nie postawiła w stan pogotowia jednostek straży pożarnej, której sam dojazd   zajął 10 minut. A i do włącznika alarmu ktoś niespecjalnie się   spieszył.   I to na razie właściwie wszystko co   wiemy o samej katastrofie.  Dzisiaj dowiedzieliśmy się - jakby ktoś   jeszcze miał złudzenia - od naszego szefa Państwowej Komisji Badania   Wypadków Lotniczych, że w rosyjskim śledztwie jesteśmy petentem,   traktowanym "per noga", że w ciągu trzech dni nie dali nam nawet   tłumacza, od prokuratora generalnego wiemy natomiast, że może kiedyś coś   dostaniemy z czarnej skrzynki, może jakiś stenogram, a w ogóle to upublicznić będziemy mogli tylko to, co nam pozwolą Rosjanie. Ale na   razie nic nie wiemy, i nic nie możemy. Rosjanie w pełni kontrolują całe   śledztwo, a my nie mamy tam nic do powiedzenia. Nic dziwnego, bo wcale   nie chcemy mieć. Nie wykonaliśmy żadnego ruchu w tym kierunku. Godzimy   się w milczeniu na wszystko, nie pomagamy nawet naszej komisji pracującej na miejscu. Nic.    W katastrofie, w której zginął polski   prezydent, dowództwo armii, szefowie najważniejszych instytucji,   parlamentarzyści, jesteśmy zdani wyłącznie na to co nam poda do   wierzenia strona rosyjska. I wcale nie dlatego, że jakoś specjalnie się   przed nami broni, nic z tych rzeczy. My po prostu od niej niczego nie   oczekujemy, niczego nie żądamy, weźmiemy co nam dadzą i żadnych   pretensji nie będziemy zgłaszać. Bo przecież ważniejsze od prawdy jest   to, że Putin przytulił Tuska i wyglądał na zmartwionego, a Miedwiediew przyjechał na pogrzeb. Nam to wystarcza, dwa puste gesty to cena za jaką   można kupić nasz brak zainteresowania tym co się naprawdę stało na   rosyjskiej ziemi z naszym prezydentem i kawałkiem elity naszego kraju.    Ale niektórym i to nie wystarcza. To   że siedzimy cicho, że w tej sprawie polskiego państwa faktycznie nie ma,   to za mało. Trzeba się jeszcze bardziej ukorzyć. Trzeba Putinowi za to   podziękować, w wykupionym w tym celu czasie antenowym w najważniejszych rosyjskich mediach, a dziękować powinien sam premier. Tak, żeby cały   rosyjski naród usłyszał wdzięczność Polski dla Putina. Żeby zrozumiał   jakie ma szczęście, że taki dobry pan nim rządzi.    Wacław   Radziwinowicz (Gazeta Wyborcza): Premier Donald Tusk musi jak najszybciej wystąpić na głównych   kanałach telewizji rosyjskiej, na łamach centralnych gazet i powiedzieć kilka prostych zdań: że zauważyliśmy postawę ich narodu, ich przywódców,   że bardzo cenimy to, jak wspólnie z nami przeżywali tragedię. (...)   Emocje opadły, łzy obeschły, wracamy do tego, co było wcześniej? Nie.   Jak śpiewał kiedyś Bułat Okudżawa, nasze "rachunki jeszcze nie   zakończone". Rosjanom trzeba jeszcze podziękować. (...) Premier Donald Tusk, znany tu i sympatyczny Rosjanom, powinien, nie! - musi jak najszybciej wystąpić na głównych kanałach telewizji rosyjskiej, na   łamach centralnych gazet i powiedzieć kilka prostych zdań: że   zauważyliśmy postawę ich narodu, ich przywódców, że bardzo cenimy to,   jak wspólnie z nami przeżywali tragedię. I nie ma co dziadować - trzeba   po prostu wykupić czas antenowy, miejsce w dziennikach. (...) Nie wolno z   tym zwlekać. Premier Władimir Putin nie czekał i zaraz po tragedii w   Smoleńsku przyleciał na miejsce katastrofy. Prezydent Dmitrij   Miedwiediew nie czekał i publicznie złożył kondolencje Polakom, a potem,   nie bojąc się pyłu wulkanicznego, przyleciał do Krakowa na pogrzeb prezydenckiej pary.    Rosjanom - ludziom, nie państwu - należy się podziękowanie, tak samo jak wszystkim innym narodom, które   nam w tamtych dniach współczuły. Zanim jednak zegniemy się w zbiorowym   ukłonie wdzięczności przed Putinem, chciałabym wiedzieć za co konkretnie   mamy dziękować rosyjskim przywódcom, bo nie mogę się zdecydować za co   im jestem bardziej wdzięczna - za wzorowe przygotowanie i zabezpieczenie   wizyty mojego prezydenta, czy za niebudzące żadnych zastrzeżeń śledztwo gwarantujące, że szybko poznam prawdę o przyczynach katastrofy. Dobrze   byłoby też, aby redaktor Radziwinowicz podpowiedział jak w takim razie   powinniśmy podziękować Gruzinom i państwu Saakaszwili, jeśli Putinowi za   samo przytulenie Tuska należą się osobiste płatne podziękowania od   polskiego premiera. Dawno nic mnie tak nie zdenerwowało jak wiernopoddańczy tekst Radziwonowicza, może dlatego, że przeczytałam go po wysłuchaniu komentarzy Warzechy i Świetlika w Radiu dla Ciebie. Jak można to samo   widzieć tak inaczej? Czy tak już teraz będzie? Wystarczy poklepanie po   plecach, a my już u stóp? Nic dziwnego, że śmierć prezydenta tak   niepokoi naszych niedawnych wschodnich sojuszników. Przy takim   nastawieniu polskich władz "ratunkowa" wyprawa do Gruzji, jak tamta   pamiętna Lecha Kaczyńskiego, nie będzie możliwa.  Nie ma już tamtej   koalicji, dzisiaj Putin mógłby zrobić z Gruzją co by chciał, tak jak od   lat robi co chce z Czeczenią. Żaden opór, ani w politycznych, ani w gospodarczych sprawach nie będzie możliwy, bo my po prostu od Rosji   niczego nie chcemy, na wszystko się godzimy, a nasza najważniejsza   gazeta apeluje, żebyśmy się ukorzyli jeszcze bardziej. Bo jeden   przytulił, a drugi przyjechał.    Edmund Klich: Nie musieliśmy być petentem Rosjan Warzecha   i Swietlik w RdC (do odsłuchania) Gazeta   Wyborcza: Trzeba Rosjanom powiedzieć "spasiba" 