Dziennikarz   1: Z dobrych źródeł wiem, że   to czołowy polityk PO, były minister, opowiadał w kuluarach jednej ze   stacji o nagranych słowach LK. Mija tydzień.   Dziennikarz   2: Tak, GS do ZS. Mieli puścić   nagranie i na słowach się zakończyło. Coraz więcej plotek,   spekulacji... Ponura atmosfera. Dziennikarz   1: Dysponował nawet dokładnymi   cytatami. Jeśli są - LK trafi na pośmiertny szafot. A jeśli nie? "nie   można wykluczyć" "w WC"? wstyd.   Dziennikarz   3: Nie wiem, czy słyszałeś:   dziś od powrotu Klicha dwóch znanych posłów kolportuje informacje o   rzekomym głosie LK w kokpicie... ...zaraz dodając, że "co prawda z   Klichem nie rozmawiali, ale...". Do dnia upublicznienia, narośnie   jeszcze miliard teorii... ...jestem pewien, że jutro góra pojutrze, jak   nie ci sami, to inni będą nawet "rzucać" cytatami.   To fragmenty wczorajszej rozmowy na   twitterze między trzema dziennikarzami o znanych nazwiskach, z różnych   mediów, i raczej nie kojarzonych z żadną konkretną partią. Nie podaję   nazwisk bo nie o nie tu chodzi, a chociaż rozmowa była publiczna, mam pewne opory przed wykorzystywaniem jej na blogu. Ale w tym przypadku   chyba warto, bo te trzy niezależne od siebie relacje stwarzają pewien   obraz sytuacji. Zaznaczam, że wybrałam tylko fragmenty dłuższej rozmowy,   z której bynajmniej nie wynika, że wspomniani dziennikarze w te plotki   bezkrytycznie uwierzyli, bądź też celowo je kolportują, sama nie   odniosłam takiego wrażenia.    Jeśli dobrze rozumiem, ów łatwy do   rozszyfrowania rozplotkowany były minister kolportował swoje sensacje   jakiś tydzień temu, czyli mniej więcej wtedy, kiedy rosyjskie media, powołując się na źródła w komisji, informowały, że na czarnych skrzynkach nie ma śladu nacisków. Prędzej czy później dowiemy się jak   było, do każdego z dwóch możliwych scenariuszy mam jednak już dzisiaj   pytania.   Jeśli   plotki się potwierdzą. Skąd   nie pełniący żadnych państwowych funkcji polityk partii rządzącej miał   dostęp do ustaleń rosyjskiej komisji zanim poznali je inni? Dlaczego   partia rządząca wybrała kuluarowe plotki jako najlepszy sposób   poinformowania o tym społeczeństwa? Czemu służyło medialne rozgrywanie   takich informacji w czasie kampanii wyborczej?   Jeśli   plotki się nie potwierdzą. Kto   był autorem tej kampanii oszczerczo- dezinformacyjnej? Jaką karę   poniesie ów wysoki polityk partii rządzącej za rozpuszczanie   oszczerczych plotek wobec tragicznie zmarłego prezydenta?   Jeśli ktoś się łudzi, że ta kampania   wyborcza będzie inna, bardziej wyciszona, to bardzo się myli bo będzie   to kampania dużo ostrzejsza. Tyle, że inaczej będzie przebiegać, to co   normalnie powiedziałby Palikot w najlepszym czasie antenowym, będą   mówili rozmaici "wysocy politycy" Platformy w kuluarach, a resztę zrobi niezawodna w takich przypadkach Gazeta Wyborcza, sprawdzonymi metodami.   Przedsmak tych metod daje odświeżenie "incydentu gruzińskiego", a   zwłaszcza pytania "Czy Arkadiusz   Protasiuk mógł się czuć pod presją podczas lotu do Smoleńska, skoro już raz miał z prezydentem takie nieprzyjemności?", "Czy Protasiuk mówił   panu jako swojemu dowódcy, że incydent gruziński był dla niego traumą?",   "Słyszałam, że po incydencie gruzińskim piloci z 36. pułku nie chcieli   latać z prezydentem?", "Mówią, że Protasiuk latał z prezydentem, bo nie   bał się ryzykownych misji."   Jest tylko kwestią czasu, kiedy pojawią się pierwsi "anonimowi   informatorzy z kręgów zbliżonych", którzy opowiedzą kilku dziennikarzom,   których nazwiska mogę już dzisiaj typować, o tym co rzekomo jest na   czarnej skrzynce, ale nikt tego nie chce powiedzieć głośno, ze względu   na uczucia rodziny i żałobę, a także dlatego, żeby nie było wrażenia, że   ma to związek z wyborami. Bo nie wątpię, że uda się jakoś połączyć puszczenie plotki obciążającej prezydenta z informacją o własnym bezgranicznym szacunku dla żałoby jego rodziny i trosce o jej samopoczucie. Odkąd przekonałam się, że można nawet znaleźć pracowników   TVP anonimowo zapewniających o moich lukratywnych interesach z   telewizją, żaden news podparty świadectwem "anonimowego informatora"   mnie nie zdziwi. Podobnie jak żaden, nawet najbrudniejszy chwyt w tej   kampanii, bo niby dlaczego śmierć "lepszego Kaczyńskiego" miałaby   zmienić sposób traktowania jego brata, gdy kaczyzm ponoć u bram? Trzeba   tylko trochę odczekać, i metody dobrać bardziej subtelne, stosowne do żałoby.   Nawiasem mówiąc, gdyby w najbliższej kampanii media przedstawiły   prawdziwego Lecha Kaczyńskiego, takiego jakim był i jakim go znały, a   nie jego karykaturę jaką stworzyły na użytek walki politycznej, to   obawiam się, że Bronisław Komorowski miałby ciężką przeprawę. Ostatnie   dwa tygodnie i cudowna pośmiertna przemiana Lecha Kaczyńskiego to   niestety dowód na to, że się łudzimy myśląc, że to my wybieramy. Wybierają za nas w dużej mierze media, podstawiając nam zamiast prawdziwego kandydata jego wykrzywiony obraz, a za przeciwnika dając mu   polukrowanego pieszczocha. Wybieramy między sztucznymi kreacjami i   właśnie to, że zaczynamy to rozumieć, budzi takie przerażenie. Bo co   będzie jak się już całkiem wyrwiemy? 