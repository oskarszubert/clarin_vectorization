Puls Biznesu: Biznesmen jest winien wierzycielom 60 mln zł, a rozkręca platformę płatności mobilnych i startuje w przetargach informatycznych.﻿ (...) Wczoraj zaprezentował wraz z TK Telekom nową usługę, pozwalającą kupić bilet PKP Intercity przez komórkę. Bilkom, budowany na platformie Konrada Wojterkowskiego, jest wyjątkowo przyjazny dla użytkownika.﻿ — To mój powrót na rynek i metoda na spłatę zobowiązań — mówi Konrad Wojterkowski, który trzy lata temu zajechał astonem martinem pod kancelarię premiera, by złożyć Donaldowi Tuskowi życzenia urodzinowe.﻿ Informacji o udziale skompromitowanej i zadłużonej firmy Wojterkowskiego w przedsięwzięciu Bilkom próżno jednak szukać na oficjalnych stronach TK Telekom, spółki, której jedynym udziałowcem jest państwowa firma PKP. TK Telkom ani w samej aplikacji, ani w informacjach prasowych na jej temat nie przyznaje się do współpracy z byłym biznesmenem, zupełnie inaczej niż on sam, bo o swoim zaangażowaniu informował nie tylko Puls Biznesu, ale także cały świat na Facebooku. Trudno sobie wyobrazić, że Wojterkowski chwali się na prawo i lewo czymś z czym nie ma nic wspólnego więc pewnie z TK Telekom współpracuje, a jeśli w tej współpracy upatruje szansy na spłatę gigantycznych długów i powrót do wielkiego biznesu to raczej nie jest ona okazjonalna i luźna. TK Telekom nie chce być kojarzone z Wojterkowskim i jego firmami-bankrutami, nic dziwnego, pozostaje jednak pytanie dlaczego w ogóle we współpracę z Wojterkowskim wszedł, gdy jego wiarygodność Puls Biznesu podsumowuje tak. Puls Biznesu: Wierzyciele bankruta MCSI wciąż są w kropce. Największym z nich, czyli bankom, były informatyczny potentat stworzony przez Konrada Wojterkowskiego zalega około 60 mln zł. I chyba wkrótce wiele się w tej sprawie nie zmieni, bo wierzyciele nie wyrazili chęci poszukiwania majątku spółki.﻿ (...) A skoro nie ma chętnych do pokrycia kosztów, sąd nie miał wyboru — umorzył postępowanie.﻿ (...) — Żeby coś odnaleźć, trzeba by zacząć od zrekonstruowania księgowości spółki. MCSI nie prowadziła jej przez ostatnie dwa lata działalności. Koszt takiej operacji to minimum 100 tys. zł. Udało się jedynie ustalić, że za cypryjskim Belnax Commercial Company, od zeszłego roku kontrolującym MCSI, stoi Konrad Wojterkowski — tłumaczy Krzysztof Gołąb. Wcześniej nie było jasne, czy MCSI wciąż kontroluje jej założyciel, który unikał odpowiedzi na pytania o spółkę z Cypru. Podczas kilkumiesięcznych porządków w MCSI spółka przeżyła kilkanaście kontroli, m.in. skarbówki, Urzędu Celnego i Urzędu Pracy. Interesowała się nią też ABW. ﻿ Wojterkowski szykuje się do powrotu do wielkiego biznesu, ale na salony i do mediów już wrócił, jest jedną z twarzy trwającej właśnie kampanii przeciwko przemocy wobec kobiet. Najwyraźniej nikomu z zaangażowanych osobiście i finansowo w kampanię nie przeszkadza fakt, że na kampanii lansuje się człowiek tak wątpliwej reputacji. Ich sprawa, dużo bardziej interesuje mnie zaangażowanie państwowej firmy w cichą współpracę z szemranym biznesmenem. Jeśli oczywiście Wojterkowski nie konfabuluje, ale o to go nie podejrzewam bo cała jego biznesowo-publiczna działalność świadczy o wielkim sprycie i świetnym umocowaniu, warto przypomnieć historię pewnego rozporządzenia, do której wkrótce wrócę w kontekście rozkręcającej się właśnie infoafery.  Dziwne losy pewnego rozporządzenia  ﻿ ﻿﻿ 