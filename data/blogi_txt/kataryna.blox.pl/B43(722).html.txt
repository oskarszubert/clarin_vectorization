Po wczorajszym programie Skowrońskiego (Żakowski + Wildstein) chyba nie ma wątpliwości co do tego jak brzydkiej manipulacji dopuścił się tydzień temu Żakowski. Okazało się, że do swojego ubiegłotygodniowego programu w całości poświęconego "liście Wildsteina" Żakowski gości zapraszał już w piątek, dzień przed publikacją Gazety i wybuchem całej afery. Ciekawe jest to zgranie i doskonała orientacja Żakowskiego o tym co się ma dopiero ukazać w Gazecie. Jeszcze ciekawsze, że o ile Wildsteina Żakowski w piątek zaprosił do programu, to do Staniszkis zadzwonił tylko po to, żeby się z nią umówić na drugi dzień, kiedy to z samego rana wpadł do niej z Gazetą, wydrukiem z listy z nazwiskiem Staniszkis, informacją, że wkrótce opublikowane zostanie 20 nazwisk z tej listy (w tym Staniszkis) oraz zaproszeniem do programu. Pięknie przygotowana i rozegrana akcja, nie ma co, gdzie uczą takich podchodów? Mam dziwne przeczucie, że na dzisiaj Żakowski też coś przygotował, sądu nad Wildsteinem ciąg dalszy, ale teraz pewnie zaocznie bo ostatnio całą ekipą sobie z nim nie poradzili.Szkoda tylko, że Żakowski nie odwdzięczył się Gazecie za podrzucenie tematu z takim wyprzedzeniem, i nie poinformował biednego Czuchnowskiego, że "pewien dziennikarz" z jego materiału śledczego to Wildstein. Ustrzegłby kolegę przed obciachem roku, a tak nieszczęśnik Czuchnowski stał się pośmiewiskiem jako śledczy, któremu nie udało się ustalić, że za "listą Wildsteina" stoi - niespodzianka - Wildstein. A jak bardzo się starał, żeby niczego nie ustalić. Nawet Dudka trzeba musieli w tym celu ocenzurować. No i Stasiński by się nie musiał kompromitować tłumacząc, że nie podali nazwiska Wildsteina bo nie wiedzieli, że to on. Parafrazując Ryszarda Kuleszę "Cała Polska wiedziała".  Te dziwne zabiegi potwierdzają, że rację miał Wildstein mówiąc, że dziennikarze Gazety zachowali się jak "funcjonariusze frontu ideologicznego", to co zrobił Żakowski, to co robi gazetowe speckomando (z Wrońskim i Pacewiczem na czele) dziennikarstwem już nie jest, rozpaczliwa awantura o Wildsteina niszczy wiarygodność Gazety tak mocno nadszarpniętą aferą Rywina. A najśmieszniejsze, że zupełnie nie wiadomo po co to robią, bo gdyby poczytali choćby własne forum zobaczyliby, że czytelnicy (aka "hołota gardłująca w internecie" - jak to ładnie określiła Teresa Bogucka) tego nie kupują.To przykre, że ludzie, którzy tyle lat walczyli o wolne media dzisiaj tak ostentacyjnie sprzeniewierzają się dziennikarskiej powinności w imię nie bardzo wiadomo czego. 