Piotr Semka: Donald Tusk powiedział: - Chcę zaapelować do pracowników IPN i  historyków, aby nie nadużywali środków publicznych, bo nie będą mogli  ich w przyszłości używać. Rodzi się kilka pytań. Po pierwsze: czy  premier nie wie, że książka Zyzaka powstała i została wydana poza IPN?  Czyżby współpracownicy Tuska wprowadzili go w błąd? Po drugie:  jak odczytać słowa premiera? O jakie środki publiczne chodzi? Czy szef  rządu posuwa się do szantażu, grożąc Instytutowi Pamięci Narodowej  obcięciem budżetu? Czy sugeruje, że instytut powinien zwolnić Pawła  Zyzaka? Takie podejrzenia mogą przychodzić do głowy, gdy pamięta  się niedawne ataki polityków na historyków Sławomira Cenckiewicza i  Piotra Gontarczyka. (...) Politycy PO zbyt łatwo podchwytują ataki  Lecha Wałęsy na IPN. A pomysły, aby karać instytut już nawet nie za  publikację jakiejś książki, ale jedynie za zatrudnianie jej autora,  zagrażają wolności słowa. (Piotr Semka, "Wielcy ludzie muszą więcej znosić", Rzeczpospolita, 30 marca 2009)Piotr Semka: Gdy historycy wzięli się w końcu za historię Lecha Wałęsy, dziś grozi  im prokurator. Oczywiście, broń Boże, nie chodzi o żadne naruszenie  zasady wolności badań. Pan prokurator martwi się podobno jedynie o tajemnicę państwową. Sławomir Cenckiewicz i Piotr Gontarczyk w swojej książce podjęli  próbę wyjaśnienia losów dokumentów TW "Bolka" i okoliczności ich  zniknięcia z UOP. Wskazali na łamanie prawa i bezprawne zagarnianie  akt. Teraz odgrzewa się przepisy o tajemnicy państwowej, aby ich za to  ukarać. To paradoks, że w kraju, w którym żaden prokurator od  lat nie ma ochoty zapytać Lecha Wałęsę, co zrobił z zaginionymi dokumentami na swój temat, prokuratorska machina bierze pod lupę właśnie tych dwóch badaczy, którzy opisali wyszabrowanie akt "Bolka". Wczoraj  przez parę godzin wahały się losy 200-milionowej dotacji dla  Uniwersytetu Jagiellońskiego, którą uczelni mieli odebrać senatorowie  Platformy. Rząd oczywiście zarzekał się, że nie chodzi mu o zemstę na  uczelni, która nieopatrznie obdarzyła tytułem magistra Pawła Zyzaka,  autora książki o Lechu Wałęsie. Może nawet bym uwierzył, gdyby nie wcześniejsze pomysły minister Barbary Kudryckiej, która domagała się  skierowania na krakowską uczelnię komisji mającej zbadać okoliczności  przyznania magisterium Zyzakowi. W końcu jednak - gdy krzyk podniosły  media - dotacje dla UJ ocalały. Niestety - czas żartów chyba się skończył. Za odwagę pisania, bycia niepokornym historykiem płaci się coraz wyższą cenę. Niedawno Sławomir  Cenckiewicz odszedł z IPN w atmosferze politycznego nacisku na tę  instytucję. Teraz grozi mu prokurator. Piotr Gontarczyk w IPN jeszcze  pracuje, ale zarzuty prokuratorskie mogą oznaczać odebranie mu  certyfikatu dostępu do dokumentów tajnych - i może o to chodzi, bo  oznaczałoby to usunięcie współautora książki o Wałęsie z pionu  lustracyjnego instytutu. Zrobiliśmy kolejny krok na drodze do  aksamitnego zamordyzmu. Decyzja o rozpoczęciu śledztwa w sprawie  rzekomego złamania tajemnicy przez dwóch badaczy historii wygląda jak  próba zniechęcenia ludzi nauki do poruszania niewygodnych tematów. (Piotr Semka, "Prokuratorzy zajmą się historykami", Rzeczpospolita, 22 kwietnia 2009)Piotr Semka: Dziś za poglądy nie grozi już areszt czy wyrzucenie z pracy, wielu  ludzi nie przestaje jednak paraliżować lęk przez wyrażaniem nieprawomyślnych opinii. Ludzie obawiają się na przykład, że w pracy uznano by ich za "moher" albo "kryptopisiorów". (Piotr Semka, "Własne poglądy z otwartą przyłbicą", Rzeczpospolita, 23 czerwca 2009)Jak widać wczorajszą dyskusję redakcyjną w Rzepie Piotr Semka mógłby z powodzeniem przeprowadzić sam ze sobą, z równym zaangażowaniem podrzucając argumenty "za" i "przeciw", w zależności od bieżących potrzeb, czyli tego czy akurat bardziej chciałby przyłożyć nielubianym politykom, czy nielubianej blogerce. Ciekawe tylko które teksty odzwierciedlają prawdziwe poglądy Semki, bo chyba nie bardzo się je da pogodzić. Co jest bardziej autentyczne, jego lamenty nad "aksamitnym zamordyzmem" czy zdziwienie podobno nieuzasadnionymi obawami bezbronnego obywatela? 