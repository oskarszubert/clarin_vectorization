Donald Tusk zapowiedział, że nie weźmie udziału w jutrzejszym posiedzeniu Prezydium Sejmu, które ma rozpatrzyć wnioski Cimoszewicza (lub wniosek - to nie jest jasne bo uciekając z przesłuchania supermarszałek zapomniał złożyć wniosek w formie pisemnej i komisja musi zdać się na stenogramy, całe szczęście posiedzenia komisji są nagrywane bo posłowie musieliby spisywać z pamięci wniosek zbiega, taki to jest mistrz procedur). Tusk nie chce głosować nad wnioskami, bo jego zdaniem Cimoszewicz gra paragrafami, żeby opóźnić lub uniemożliwić swoje przesłuchanie.Bardzo dobre zagranie Tuska. Tusk i Ujazdowski powinni teraz zagrać argumentami Cimoszewicza. Zgodnie się samowykluczyć z Prezydium, z uzasadnieniem, że ponieważ rozpatrywany ma być wniosek w sprawie ich kolegów partyjnych chcą uniknąć podejrzeń o stronniczość i nie będą głosować. Cimoszewicz nie mógłby nic zrobić z taką argumentacją bo sam taką gra i byłby bezradny. A ponieważ zapowiedział, że przekaże przewodniczenie Nałęczowi i wyjdzie z obrad Prezydium, jego wniosek będą rozpatrywać we dwójkę Nałęcz i Zych. I niech się martwią. Jeśli Cimoszewicz miał nadzieję, że jutro będzie mógł zorganizować kolejną konferencję prasową i skarżyć się, że Tusk i Ujazdowski uwalili jego wniosek bo są stronniczy, trzeba go tej przyjemności pozbawić. Cimoszewicz prowadzi grę i nie można się dać w nią wciągnąć na jego warunkach. Użyć bliźniaczych argumentów, wykluczyć się i niech się marszałek Cimoszewicz martwi co zrobić z wnioskiem świadka Cimoszewicza. Sam zaczął tę głupią grę, teraz opozycja musi zrobić wszystko aby nie wystąpić w rolach w jakich ją poobsadzał Cimoszewicz.  Na razie całe zamieszanie wykorzystał Nałęcz i czmychnął ze sztabu Borowskiego, że niby jako szef kampanii Borowskiego nie byłby jutro bezstronny. I dla tego jednego posiedzenia Prezydium zrezygnował z szefowania kampanii Borowskiego. A ja myślę, że po prostu przeanalizował sondaże i mu wyszło, że z Borówkami daleko nie zajdzie więc się ustawia pod nowego prezia. Bo w poprzedniej komisji śledczej jakoś o bezstronność nie dbał, zresztą gdyby mu o to chodziło, odmówiłby raczej przewodniczenia Prezydium a on wolał zostawiać Borowskiego z dnia na dzień. Kapitan nie ucieka ze statku pod byle pretekstem. Ścisła współpraca Cimoszewicza i Nałęcza daje do myślenia, logiczne było raczej oddanie przewodniczenia Zychowi, który jest najmniej uwikłany w wyścig prezydencki, Cimoszewicz wybrał Nałęcza i Borowski musiał łyknąć kolejne upokorzenie bo mu Nałęcz zwiał. A przecież z pary Borowski - Cimoszewicz to właśnie Borowski próbował coś zrobić na lewicy, gdy deklarujący obrzydzenie Cimoszewicz trwa przy SLD do końca. A niewdzięczny lewicowy wyborca nagradza konserwatora Cimoszewicza, zamiast reformatora Borowskiego. Nie przepadam za Borowskim ale sprawiedliwe to nie jest. 