Pełnomocnik Kulczyka złożył w prokuraturze zawiadomienie o popełnieniu przez Giertycha przestępstwa (cytuję za mecenasem Widackim) "przekroczenia przez funkcjonariusza państwowego swoich uprawnień w celu osiągnięcia korzyści osobistych". Kulczyk zarzuca więc Giertychowi, że ten namawiał go do przedstawienia prawdziwych dowodów i zgodnych z prawdą zeznań kompromitujących prezydenta. Bo przecież gdyby Giertych namawiał Kulczyka do spreparowania kwitów na Kwaśniewskiego, Kulczyk oskarżałby dzisiaj Giertycha o podżeganie do popełnienia przestępstwa (krzywoprzysięstwa, fałszywego oskarżenie, tworzenia fałszywych dowodów itp) a nie o banalne  przekroczenie uprawnień. Skoro więc nie o fałszywe ale o jak najbardziej prawdziwe kwity i zeznania prosił Kulczyka Giertych, trudno chyba będzie obronić tezę, że Giertych przekroczył uprawnienia (rolą komisji jest pozyskiwanie dowodów w sprawie) bo on jedynie namawiał Kulczyka do działania zgodnie z prawem (i poczuciem przyzwoitości). W kodeksie karnym jest przecież kilka paragrafów na zatajanie prawdy i fałszywe zeznania pod które podpadałby Kulczyk gdyby nie chciał podzielić się z komisją przykrą dla prezydenta prawdą. Co więc zrobił Giertych, dopuścił się przestępstwa czy jedynie radził Kulczykowi aby ten postąpił zgodnie z prawem? Kawałek o "osobistej korzyści" też jest w tym kontekście dość dziwny, bo chyba trudno będzie udowodnić, że namawiając do ujawnienia kompromitujących prezydenta prawdziwych informacji Giertych kierował się korzyścią osobistą a nie interesem społecznym (a nawet jeśli, to osobiste a więc ukryte motywacje Giertycha są tu mniej ważne niż ostateczny efekt). To wszystko oczywiście czcze rozważania, bo wiem tylko to co powiedział Widacki (a powiedział niewiele) i być może Kulczyk ma supermocne dowody na jakieś potworności ale na razie wydaje mi się to oskarżenie dość cieniutkie. Co oczywiście nie znaczy, że nieskuteczne. Przeciwnie, bardzo skuteczne. Sprawa jest w prokuraturze i pewnie jeszcze długo tam poleży bo Kulczykowi nie spieszy się do umorzenia (a tym się zapewne skończy), będzie teraz przysyłać z Londynu kolejne zaświadczenia lekarskie i odwlekać w nieskończoność swoje przesłuchanie w prokuraturze (ze względu na zły stan zdrowia, rzecz jasna) a w tym czasie politycy lewicy będą chodzić i opowiadać, że sprawa jest u prokuratora i w ogóle rozpędzić tę komisję - bandę przestępców (bo i Wassermana Kulczyk pozywa). A Kwaśniewski zaciera ręcę bo teraz ma powód, żeby się nie stawić przed komisją dopóki jest w niej szukający na niego haków Giertych. I może o to chodziło. Patrzmy uważnie kto i jak będzie teraz rozgrywał "aferę Giertycha".PS. A swoją drogą, wszystkie problemy komisja ma przez długie jęzory opozycyjnych komisarzy, mogliby to wreszcie zauważyć i się trochę hamować bo żal patrzeć jak trwonią dorobek komisji nieodpowiedzialnymi a często wręcz idiotycznymi komentarzami. W sumie usunięcie Giertycha może nie byłoby wcale takie złe, Wasserman i Miodowicz by sobie poradzili, za to krytycy komisji straciliby główny argument w antykomisyjnej kampanii. PS2. Właśnie wyczytałam, że Kulczyk zdradził trochę szczegółów. Otóż w oświadczeniu dla PAP-u Kulczyk poinformował, że "Roman Giertych zaczął w stosunku do niego "wcielać" swoje groźby". Trochę zgłupiałam, bo wcześniej Kulczyk się skarżył, że Giertych mu coś obiecywał, a nie że groził, więc nie wiem co teraz "wciela". 