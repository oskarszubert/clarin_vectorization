W nocy z piątku na sobotę spotkanie Miller-Kulczyk przesunęło się znacznie w czasie (z końca października na połowę września) i nieznacznie w przestrzeni (z Kancelarii Premiera do Pałacyku Sobańskich). Oczywiście teoretycznie możliwe jest, że w piątek Miller miał niekorzystny biometr i zawodna pamięć podsunęła mu coś co nigdy nie miało miejsca i co musiał w sobotę, jak już oprzytomniał, prostować, trudno jednak w to uwierzyć, wygląda na to, że się rzeczywiście wysypał, tylko dlaczego tak idiotycznie? Miller chyba padł ofiarą własnej pewności siebie, myślał, że jest tak cwany, że wykaraska się z każdej opresji i jak padło pytanie, na które nie był przygotowany, zamiast potulnie powiedzieć, że nie pamięta, chlapnął i teraz jest afera. Wkopał się na własne życzenie i aż dziw, że dzień po tej gigantycznej wpadce był wyluzowany i spokojny jak nigdy, nawet się przez chwilę zastanawiałam czy to nie była wpadka kontrolowana i nie rozgrywał czegoś wmieszaniem w spotkanie Miller-Kulczyk Kancelarii Premiera (na przykład po to, żeby zniechęcić lewicę do zrobienia z niego jedynego winnego wszystkich afer - co zdaje się jest w planie). Biedny Miller dał się Giertychowi podejść jak dziecko (tak jak w sobotę gdy go Giertych przyłapał na rozmawianiu o tajnych sprawach przez telefon i musiał się Miller przepociesznie usprawiedliwiać, że rozmawiał z Siemiątkowskim tak, żeby nikt poza nimi się nie kapnął o czym). Zastanawia ta Kancelaria Premiera, byłoby to wyjątkowo trefne - bo zbyt eksponowane i stale monitorowane - miejsce na knucie z Kulczykiem, z drugiej strony trudno uznać, że sobie ją Miller zmyślił. Mogło być tak, że Millerowi zlała się rozmowa na boku z Kulczykiem (może właśnie w Pałacyku Sobańskich, dwa kroki od Kancelarii Premiera), po której udał się na zebranie sztabu antykryzysowego (przypuszczam, że sztab - jeśli istniał - nigdy nie spotykał się cały z Kulczykiem, raczej był jeden pośrednik). Stworzenie takiego sztabu by mnie nie dziwiło, tyle, że raczej nie po odtajnieniu notatki (wtedy to po ptokach), a po wyjściu informacji z notatek, najpóźniej zaś po złożeniu wniosku o odtajnienie (żeby się naradzić czy odtajnić, które i co potem z tym pasztetem robić). Na pewno coś jest na rzeczy, z jakiegoś powodu Miller powiedział o Kancelarii Premiera i rozmowie z Kulczykiem "w cztery oczy" w której Kulczyk wyglądał zdrowo. Teraz pewnie można się spodziewać kolejnego ataku lobby antykomisyjnego. Witek opracował żelazne alibi dla Millera i jego bandy.Polecam nagranie niedzielnego programu Moniki Olejnik, a zwłaszcza zachowanie prezydenckiego ministra Szymczychy, który broni krętactw Millera zupełnie idiotycznie, tłumacząc je traumą związaną z rocznicą wypadku. Brzmi to bardzo komicznie i jest chyba dowodem na niesamowitą konsolidację lewicy w tej sprawie. Ciekawa jest też wypowiedź Siemiątkowskiego, który wyraża żal, że sztabu antykryzysowego nie ma bo czuje się opuszczony przez SLD, które chce aby sprawa Orlenu pozostała sprawą Siemiątkowskiego i Millera a nie całej partii. 