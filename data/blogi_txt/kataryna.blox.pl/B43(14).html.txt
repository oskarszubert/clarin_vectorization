Ireneusz Krzemiński: Nie  ulega dla mnie najmniejszej wątpliwości, że mamy do czynienia ze  starannie przygotowaną akcją polityczną, wymierzoną w rząd oraz  osobiście premiera Tuska, a także w drażniący opozycję pozytywny obraz  Platformy. (...) W przypadku tego, co media ochrzciły "aferą hazardową" właściwie nie mamy do czynienia z żadną aferą. (...) Żądania atakujących PO komentatorów, dziennikarzy i polityków, zmierzały w  kierunku natychmiastowego "wyświetlenia" afery, chociaż można się  domyślać, że wiele do wyjaśniania już nie ma.   Zazdroszczę Krzemińskiemu, który już wszystko wie, wszystko zrozumiał i  o nic pytać nie czuje potrzeby. Ja niestety, im bardziej się tej aferze  przyglądam, tym bardziej jestem przerażona. Ale może to wszystko jest  tylko zbiegiem dziwnych okoliczności, zupełnie przypadkowo układających  się w dość logiczny scenariusz. Kto czytał moje poprzednie wpisy, wie  jaką mam hipotezę, ale chciałabym ją jeszcze powałkować. Za liczne acz  nieuniknione powtórzenia z góry przepraszam, ale im częściej czytam, że właściwie afery nie ma, tym bardziej mam potrzebę o niej pisać, bo jest  to jedna z grubszych afer III RP.  Rok 2007   Marzec Totalizator Sportowy planuje rewolucję - wprowadzenie wideoloterii.  Branża hazardowa nie ma wątpliwości, że nowe gry poważnie zagrożą  "jednorękim bandytom". Komentarze brzmią alarmistycznie: "Wideoloterie wstrząsną rynkiem". Ówczesny prezes Totalizatora zapowiadał w wywiadach ostrą walkę.  Jacek Kalida: Jesteśmy  na nią [drastyczną wojnę z branżą "jednorękich bandytów"]  przygotowani. Przewidujemy, że w pierwszym roku możemy zainwestować w  wideoloterie nawet 200 mln EUR! Mamy też świadomość, że nadepniemy na  odcisk nie tylko legalnym uczestnikom rynku, ale też tym z szarej  strefy. Np. w Szwecji, kraju z niską przecież przestępczością, szara  strefa broniła się przed wideoloteriami, stosując szantaż, groźby, a nawet bardziej drastyczne formy nacisku. Zapewniam, że determinacji ani  nam, ani naszemu właścicielowi nie zabraknie. Rok 2008   Kwiecień - wrzesień   Wiceminister Finansów Jacek Kapica przygotowuje ustawę, która mocno  uderzy w branżę hazardową, nie tylko dlatego, że nałoży na nią  dodatkowe obciążenia finansowe (dopłaty do gier), ale także dlatego, że da większe możliwości kontroli hazardowego biznesu, bo choć oficjalnie  jest on bardzo mało rentowny, "na lewo" przynosi gigantyczne zyski,  służy też grupom przestępczym do prania pieniędzy. Walka kończy się w  połowie września.  16 września Jacek Kapica informuje hazardowych lobbystów, że zgłaszane przez nich w  trakcie prac nad ustawą uwagi dotyczące kluczowych dla nich zapisów nie  zostaną uwzględnione.   Pismo Jacka Kapicy do lobbystów z 16 września  18 września   Komitet Rady Ministrów przyjmuje projekt ustawy i kieruje go do dalszej  obróbki legislacyjnej, ale najważniejsze (a dla branży hazardowej zabójcze) rozwiązania zostały przyjęte, to co zostaje to właściwie  kosmetyka, w rodzaju rozszerzenia uzasadnienia i innych drobiazgów.  Projekt jako taki jest klepnięty.  Pismo Jacka Kapicy do Sekretarza RM z 18 września   29 września Schetyna odbywa z Sobiesiakiem rozmowę, o której potem bardzo nie  chciał pamiętać, zmyślając, że właściwie tylko minął się z nim w  drzwiach biura poselskiego. Rzeczniczka MSWiA pisze co prawda w  oświadczeniu, że "specjalnego, osobnego spotkania z pewnością nie było"  ale trudno uwierzyć, że Sobiesiak "przechodził z tragarzami" koło  lotniska, na którym był Schetyna. Wygląda na to, że pogonił za nim z  jakąś ważną sprawą.    Sobiesiak do Koska: Słuchaj, bo idę do tego ważniejszego u nas, wiesz. Kur..., jak mam z nim rozmawiać, co mam zakomunikować mu?  Że to są pisiory-czy co? Ten, ten, ten się nazywa Kawalec, tak? (...)  Dobra. I teraz ty powiedz mi, ta ustawa mówisz przeszła, tak? (...) Co  mam mu w dwóch słowach powiedzieć takiego co ten, ten co... Bo ma mi  Sławek przygotować, ten chudy, ma mi przygotować takie wyliczanki, co oni tam wyrabiają z tą ustawą, że ona jest kompletnie pierdol... i nie  tędy idą. (...) No to jeszcze na pewno nie ma. No, no to dobra, no to ja kur... po prostu... Po prostu mu powiem kur... w oczy i tyle. Niech zapier...  Sobiesiak do Chlebowskiego: Cześć. Słuchaj, wchodzę teraz do Grześka. Czy kur... mam go coś poprosić, żeby jeszcze tam coś nacisnął on? Czy jak ty uważasz? Sobiesiak do Kalinowskiego: Teraz mi powiedział Grzesiu: "Ty jesteś kutas", mówi. "Zawsze na ostatnią chwilę".   3 października   Niekorzystny dla branży hazardowej projekt zostaje zatwierdzony i do  dzisiaj figuruje w Biuletynie Informacji Publicznej z adnotacją "Stan prac: projekt aktualny. Czeka na  wyznaczenie terminu posiedzenia komisji prawniczej", choć w marcu został zmieniony i chyba aktualny projekt nosi datę 31  marca 2009. Ale tego po wystąpieniu ministra Boniego nie wiemy na pewno  bo podobno cichaczem pisze się całkiem nowa ustawa.  Pismo do Rządowego Centrum Legislacji z 7 października Sylwester 2008   Zbigniew Chlebowski bawi w Zieleńcu, w hotelu będącym własnością  Ryszarda Sobiesiaka i jego córki Magdaleny. Miejsce musi być urocze bo  urlop później spędza tam także Marcin Rosół z rodziną.  Rok 2009   Marzec  Ryszard Sobiesiak: Musimy Zbyszkowi wytłumaczyć, żeby to puścił dalej, że to jest dla nas kaplica (...) Kapicę mieli wypier...(...) Mirek spotyka się za chwilę z Grześkiem, dogadają się (...) Albo oni ze mną w ch...grają, albo nie wiem, bo przecież żeśmy się na coś umówili. Maj   Dwaj członkowie zarządu Totalizatora - Dudziński i Gosek - zgłaszają do  ustawy propozycje, które zbulwersowały branżę hazardową. Proponowane  rozwiązania zapewniłyby Totalizatorowi dominującą pozycję i poważnie  osłabiłyby konkurencję, czyli hazardziarzy od "jednorękich bandytów".  Na dodatek wraca pomysł wideoloterii, całkiem nowej i potencjalnie  atrakcyjnej gry, na którą monopol będzie miał Totalizator, będzie ona  konkurować bezpośrednio z automatami. Dla branży hazardowej to  śmiertelne zagrożenie, zwłaszcza jeśli nowa ustawa ograniczy możliwości oszukiwania, które jest w tym segmencie nagminne.  26 czerwca Marcin Rosół, szef Gabinetu Politycznego Mirosława Drzewieckiego, a  wcześniej asystent samego Schetyny, podsyła CV Magdaleny Sobiesiak  wiceministrowi skarbu państwa. "Przesyłam CV osoby rekomendowanej przez MSiT do zarządu Totalizatora, napisz mi proszę w jakim terminie może nastąpić wybór".  Gdy Rosół zgłasza Sobiesiakównę do konkursu, stanowisko, które ta ma zająć ciągle jeszcze pełni jeden ze współautorów wspomnianego wcześniej  listu, Piotr Gosek, a konkurs na stołek po nim nie został ogłoszony.  30 czerwca   Minister Skarbu wykonujący uprawnienia Zgromadzenia Wspólników  Totalizatora, powołuje dwóch nowych członków Rady Nadzorczej, jedną z  nich jest Monika Rolnik, dyrektorka z Ministerstwa Sportu, znana także  jako "dziewczyna od Drzewka".  Minister odwołuje też z zarządu Piotra Goska, choć być może to jakieś  przejęzyczenie w oficjalnym komunikacie Ministerstwa Skarbu, bo zgodnie  z par. 18 umowy spółki, Zgromadzenie Wspólników może tylko zawiesić w czynnościach członka zarządu. Powody zmian w organach Ministerstwo  przedstawia bardzo ogólnikowo: "usprawnienie działania ww. organów oraz polepszenie współpracy pomiędzy organami Spółki".  Komunikat Ministerstwa Finansów ws. zmian w spółce Umowa spółki Totalizator Sportowy  21 lipca    Rada Nadzorcza Totalizatora wszczyna postępowanie kwalifikacyjne na członka zarządu. W konkursie wystartuje, o czym wiadomo już od miesiąca, Magdalena Sobiesiak.  Magdalena Sobiesiak ostatecznie wycofa  się z konkursu, który będzie przebiegał następuąco. Z 11 kandydatów po  ocenie formalnej zostanie 6, w tym Magdalena Sobiesiak. 19 sierpnia  wszyscy kandydaci zostaną zaproszeni na rozmowę kwalifikacyjną, której  przebieg ustali Rada Nadzorcza na posiedzeniu 18 sierpnia, na 8 dni  przed samą rozmową. Przed przesłuchaniami Nadzorcza ustali listę 7  pytań, wszyscy kandydaci dostaną dokładnie te same pytania. Każdy z  pięciu członków Rady Nadzorczej będzie oceniał kandydatów "wypełniając indywidualne karty ocen przygotowane dla każdego z kandydatów". Sądząc po tym, że procedura skończy się tajnym głosowaniem, w którym  Rada Nadzorcza wybierze zwycięzcę (w tym przypadku stosunkiem głosów  3-1-1, nie będzie automatycznego zliczania punktów przyznanych przez  każdego oceniającego, a arkusze ocen będą miały raczej funkcję  pomocniczą.   Sprawdziłam dokumentację konkursu i jego przebieg podaję za protokołem,  a opisuję tak obszernie, żeby każdy mógł sobie wyrobić zdanie na temat  szans kandydatki, która miałaby w komisji sprzyjającą jej osobę. "Swój"  człowiek w komisji może wesprzeć kandydata na różne sposoby -  uprzedzając go jakie będą pytania (a jak ma siłę przebicia może nawet  na listę 7 pytań wpisać pytanie przygotowane przez samego kandydata),  zaniżając punktację konkurencji, zawyżając punktację faworyta, lobbując  za nim w rozmowach z resztą komisji, a na koniec jeszcze oddając na niego głos w tajnym głosowaniu. Przy takiej procedurze, gdyby "dziewczyna  od Drzewka"  zechciała współpracować, Magdalena Sobiesiak  raczej miałaby wygraną w kieszeni.    Zarząd Totalizatora jest trzyosobowy (w tym jeden reprezentant załogi), Sobiesiak odpowiadałaby za sprzedaż i marketing, czyli za to co najważniejsze dla jej taty i kolegów z branży. Mając swojego człowieka  w zarządzie Totalizatora, branża hazardowa pozbyłaby się groźnego  konkurenta, nie musiałaby go nawet wypychać z niszy, w której chce  dominować, bo mogłaby sprawić aby decyzjami Sobiesiakówny sam się z  niej wycofał. Albo w nią nawet nie wchodził. Pewnie więc szybko  okazałoby się, że te wideoloterie to fatalny pomysł i Totalizator z  niego rezygnuje, na pewno też nie zgłaszałby już idiotycznych uwag do  projektu ustawy o grach. Sprawa córki Sobiesiaka to nie było szukanie ciepłej posadki ale wsadzanie konia trojańskiego do państwowej firmy. A  sądząc po tym ile osób i jak intensywnie się w to zaangażowało, branża  bardzo na konia liczyła.  30 lipca   Na spotkaniu z ministrem Bonim i wiceminister finansów  Suchocką- Roguską, Donald Tusk poleca pisanie nowych założeń do ustawy o grach. Jest to decyzja widmo, pojawiła się dopiero - i wyłącznie - w  sejmowym wystąpieniu Boniego. Zrozumienie znaczenia tej daty  przybliżyłoby nas do zrozumienia roli  (być może mimowolnej) Donalda  Tuska w całej sprawie. Ważne jest bowiem nie tylko to, że Tusk - jeśli  faktycznie wydał takie polecenie - wyrzucił do kosza niewygodną dla  hazardziarzy ustawę i efekt ponad rocznych prac, ale przede wszystkim  zrobił to chyba za plecami Jacka Kapicy, który nie uczestniczył w tym  spotkaniu i jeszcze 26 sierpnia był przekonany, że projekt nad którym  ponad rok pracuje jest nadal aktualny. W notatce z tego spotkania, pisanej przez Kapicę dopiero w połowie września, nie ma nic co wskazywałoby, że spotkanie dotyczyło projektu dawno już zarzuconego.  Nie trafiłam na żaden ślad po lipcowej decyzji Donalda Tuska, inny niż  notatka Cichockiego (bez potwierdzenia w notatce Kapicy) i wystąpienie  Boniego (bez potwierdzenia w czymkolwiek). Nawet jednak tu występuje  kilkutygodniowa rozbieżność w dacie wydania polecenia. Mam wrażenie, że  na przełomie lipca i sierpnia Tusk utracił zaufanie do Kapicy i odebrał  mu ustawę, Kapica chyba nawet nie wiedział co się z nią dalej dzieje.  Ten okres i przełomowa data 30 lipca to największa zagadka tej afery,  Tusk poddał Kapicę akurat wtedy gdy Kapica się z lobbystami uporał.  Całkiem bez sensu. Październik   Niekorzystna dla hazardziarzy ustawa o grach jest w koszu i nie ma  żadnej szansy, żeby weszła w życie w przyszłym roku. Trwają prace nad  założeniami nowej ustawy, których zarys sformułował prawdopodobnie sam  premier. Nie jest natomiast jasne czy i jaki udział w dalszych pracach  przewidziano dla Jacka Kapicy, wygląda na to, że przynajmniej na  początku został pominięty, a gdy potem został dokooptowany, to w tak  dyskretny sposób, że do połowy września się nie zorientował.    Nie ma wielu scenariuszy, które można tu sklecić. Cel, interesariusz, ich cele i działania, świadomi lub mimowolni wspólnicy - to wszystko  jest już w miarę czytelne. Zagadką pozostaje natomiast rola samego  Tuska, który jedną nieformalną decyzją zrobił to co się przez ponad rok  nie udało lobbystom i ich cichym pomagierom. Z czyjej inspiracji i do  jakiego stopnia świadomie wyrzucił do kosza ustawę i zmarginalizował  udział Kapicy w pracy nad założeniami kolejnej, a tym samym zrealizował  dwa najpilniejsze postulaty hazardziarzy? 