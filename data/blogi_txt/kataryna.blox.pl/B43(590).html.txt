Aleksander Kwaśniewski "ma poczucie, że jest podsłuchiwany przez IV RP" a ja mam wrażenie, że to nie tylko poczucie, że Aleksander Kwaśniewski to po prostu wie. I jestem skłonna się z nim zgodzić, też mi się wydaje, że coś z podsłuchami jest na rzeczy. I niekoniecznie oznacza to, że Wasserman kłamie kiedy mówi "Mogę z całą odpowiedzialnością stwierdzić, że służby żadnych podsłuchów, żadnych tego typu działań wobec osoby pana Kwaśniewskiego nie prowadzą". Uwaga, wątek będzie mocno paranoiczny bo opiera się wyłącznie na mglistych wrażeniach z jednego wywiadu, pewnie wyciągnęłam z niego zbyt daleko idące wnioski, do czego mam przecież skłonność. Przedwczoraj w TVN24 wystąpił Kalisz i Wasserman i miał miejsce taki oto dialog:Kalisz: Czy wśród oficerów i wszystkich innych funkcjonariuszy oraz osób cywilnych w służbach panu podległych są zarejestrowane na nośniku rozmowy Aleksandra Kwaśniewskiego w okresie ostatniego roku?Wasserman: Panie redaktorze, to jest pytanie bardzo szczegółowe i wrażliwe i ono dotyczy czynności operacyjno-rozpoznawczych ale ja powiem tak: zleciłem sprawdzenie czy zarzut dotyczący nielegalnych działań w stosunku do służb mógłby być prawdopodobny i otrzymałem odpowiedź zdecydowanie negatywną, nie są prowadzone żadne tego typu działania (...) Wedle moich ustaleń, nie ma nieprawidłowych działań po stronie służb.Kalisz: Ale przepraszam pana panie ministrze, a z osób, które na dzisiaj, czy na wczoraj, czy na ostatni tydzień pracowały w służbach? (...) Ja panu oświadczam teraz, że [Aleksander Kwaśniewski] miał powód [mówić, że jest podsłuchiwany]. (...) [do Bogdana Rymanowskiego na pytanie o to jaki to powód] Nie powiem tego bo jutro by już ich nie było, pan wie jak działają służby w Polsce (...) Jeszcze raz oświadczam, rano kiedy dzisiaj w waszej stacji Aleksander Kwaśniewski używał swoich słów miał powody, żeby tak mówić (...) Wasserman: Nie był podsłuchiwany przez służby.Kalisz: A dobrze, czy pan ma wiedzę, że inne służby podległe premierowi i rządowi - a przepraszam, bo ja też tu muszę być precyzyjny - czy rejestracja rozmów - ja muszę bardzo precyzyjnie - Aleksandra Kwaśniewskiego znajduje się u funkcjonariuszy, osób cywilnych bądź oficerów innych służb podległych premierowi rządu RP z ostatniego roku? (...) Jestem bardzo poważny teraz.Moje wrażenia są następujące. Kalisz niczego nie przypuszcza i nie pyta, on wie, o czym świadczą bardzo precyzyjne pytania, równie precyzyjne są odpowiedzi Wassermana, który zresztą bardzo uważa, żeby nie odpowiedzieć na to o co Kalisz faktycznie pyta. Stanowiska obu panów streszczają się tak: Kalisz - "U funkcjonariusza służb znajduje się zapis rozmów Aleksandra Kwaśniewskiego", Wasserman - "Służby nie prowadziły nieprawidłowych działań operacyjnych przeciwko Aleksandrowi Kwaśniewskiemu". Wbrew pozorom nie są to stanowiska sprzeczne i można je łatwo pogodzić. Aleksander Kwaśniewski przecież wcale nie musiał być podsłuchiwany, żeby zostać podsłuchany. Jego rozmowa mogła zostać nagrana nawet jeśli nie były przeciwko niemu prowadzone żadne działania operacyjne. Jeśli służby prowadziły całkowicie legalne działania operacyjne i założyły legalny podsłuch komuś z kim rozmawiał Aleksander Kwaśniewski to prawdą będzie zarówno to co mówi Kalisz (że na nośnikach są rozmowy Aleksandra Kwaśniewskiego nagrane przez służby), jak i to co mówi Wasserman (że służby nie prowadziły żadnych działań operacyjnych przeciwko Aleksandrowi Kwaśniewskiemu). Cokolwiek by myśleć o Kaczyńskim i Wassermanie, nie są chyba samobójcami, którzy zleciliby podsłuch (zwłaszcza nielegalny) byłego prezydenta bo wiadomo, że to prędzej czy później by wyszło i z hukiem zakończyło ich kariery. Z drugiej zaś strony, czy przy tym wszystkim co już wiemy o Aleksandrze Kwaśniewskim i jego dziwnych znajomościach można z góry wykluczać, że zdarzyło mu się rozmawiać z kimś komu służby - całkowicie legalnie - założyły podsłuch?  O wiele bardziej prawdopodobne jest to, że Kwaśniewski miał pecha rozmawiać z kimś kogo służby całkowicie legalnie podsłuchiwały i dał się nagrać niż to, że kaczyści nielegalnie podsłuchiwali byłego prezydenta. Gdyby jakis bukmacher przyjmował zakłady na to jak się rozwinie sprawa podsłuchów, postawiłabym na taki scenariusz: za jakiś czas wypłynie informacja, że służby faktycznie dysponują zapisem rozmowy Kwaśniewskiego z jakimś szemranym gościem, powiedzmy na temat Rafinerii Gdańskiej, po czym zacznie się awantura, że służby podsłuchują byłego prezydenta, że państwo policyjne i polityczne szykany, że Wasserman kłamał gdy zaprzeczał, że do dymisji wszyscy itp. Mam niejasne wrażenie, że wypowiedź Kwaśniewskiego, a także Kalisza, to nie są bezmyślne chlapnięcia paranoików tylko próba robrojenia czegoś o czym wiedzą.  Słabością tego scenariusza jest oczywiście to, że zbudowałam go na beznadziejnie wątłych podstawach - swojej własnej skłonności do szukania drugiego dna oraz rażącej (nawet mnie ale nie potrafię się powstrzymać) nadintepretacji rozmowy Kalisz-Wasserman, która przecież mogła być tylko kolejną telewizyjną gadką polityków paplających sobie o tym co im ślina na język przyniesie. Coś mi jednak mówi, że o podsłuchach rozmów prezydenta Kwaśniewskiego jeszcze usłyszymy. 