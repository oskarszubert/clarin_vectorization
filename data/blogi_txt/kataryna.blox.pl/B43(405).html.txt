Adam Michnik: Poza  wymiarem konkretnym ta sprawa, niech mi wolno będzie powiedzieć, ma  wymiar bardziej ogólny. Ta sprawa ujawnia głęboki konflikt, który  dzieli Polskę, który dzieli nas, Polaków. Ten podział biegnie pomiędzy  Polską ludzi uczciwych a Polską skorumpowaną, Polską łapówek, Polską  mętnej, zagmatwanej mafijnej kombinacji. Tak, to są dwie różne Polski. dziś fundamentalny podział w Polsce to jest podział wedle stosunku do  korupcji. I wierzę głęboko, że szanowna komisja spowoduje, że uzyskamy  odpowiedź na pytanie, czy w tej sprawie wygra Polska skorumpowana albo  taka, która daje przyzwolenie na korupcję, czy też wygra Polska, która  korupcję chce demaskować, demaskuje i będzie demaskować, Polska  czystych rąk. To takiej Polski potrzebujemy. (...) Ta sprawa stała się  wstrząsem dla opinii publicznej i myślę, że dobrze, że tak się stało.  Oznacza to, że polskie społeczeństwo nie jest przeżarte i nie jest zdeprawowane korupcją, że nie godzi się na korupcję, że korupcja nas  moralnie porusza i oburza. Dlatego można mieć nadzieję, że ten skandal  będzie miał funkcję oczyszczającą. (wystąpienie przed komisją śledczą ds. afery Rywina)   Witold Gadomski: Media z oburzeniem opisują pomoc udzielaną przez urzędników i polityków  firmie Winterpol budującej w Sudetach ośrodek wypoczynkowy z  nowoczesnymi wyciągami. (...) Dzięki przychylności rozmaitych  instytucji formalności przy budowie były załatwiane od ręki, a czasami  urzędnicy akceptowali dokonane wcześniej przez inwestora działania,  wydając stosowne decyzje z datą wsteczną. Dla skrupulatnego kontrolera  była to zatem samowola budowlana legalizowana dopiero po fakcie. Taką interpretację przedstawił podczas przesłuchania przed komisją śledczą  Mariusz Kamiński, który nie posiadał się z oburzenia dlatego, że  inwestycja powstała w rekordowym tempie. Nie jestem naiwny i rozumiem,  że pomoc urzędników udzielona właścicielom spółki Winterpol nie musiała  być bezinteresowna. Zapewne nie wszystkim biznesmenom sprzyjają w tym  samym stopniu, co jest niesprawiedliwe i wypacza rynkową konkurencję. A  jednak nie potrafię wykrzesać z siebie oburzenia, jakim pałają  niektórzy dziennikarze i były szef CBA na biznesmena, który  skrupulatnie i skutecznie zabiega o swoje interesy. Dzięki temu powstał wspaniały ośrodek wypoczynkowy o standardach zbliżonych do europejskich. Czy za dużo mamy takich ośrodków w Polsce? To, że biznesmen działa także w branży hazardowej, nie ma tu nic do rzeczy.  Jego celem jest osiąganie zysku. Jeśli państwo uznaje hazard za  legalny, dlaczego mamy go potępiać? (...) Czy można mieć za złe  biznesmenowi, że - mówiąc potocznie - chodzi za swoimi sprawami? Że  dopinguje urzędników, stara się zaprzyjaźnić z osobami mającymi wpływ  na decyzje? Przecież tak się dzieje na całym świecie. (...) A w Polsce  od kilku lat panuje absurdalna atmosfera podejrzliwości w kontaktach polityków z biznesem. To jest właśnie nienormalne.   Zestawienie tych dwóch cytatów najlepiej pokazuje drogę jaką  przeszliśmy po aferze Rywina i miejsce, w którym jesteśmy dzisiaj. Tak  jak siedem lat temu żadna przyzwoita gazeta nie opublikowałaby komentarza Gadomskiego, tak dzisiaj nikt nie wygłosiłby tamtej mowy  Michnika, bojąc się śmieszności i oskarżeń o fanatyzm. A przecież  Polska się wcale nie zmieniła, jest tak samo zepsuta jak wtedy, dzisiaj  też więcej o tym zepsuciu wiemy, więc powinno przerażać jeszcze bardziej. Albo zatem zmieniły się elity, które po  traumie kadencji 2005-2007 uznały, że pogodzenie się z "Polską łapówek, Polską mętnej, zagmatwanej mafijnej kombinacji"  jest ceną jaką trzeba - i warto - zapłacić za odsunięcie raz na zawsze  widma kaczyzmu, albo tamten ich bunt nigdy nie był autentyczny, a stanięcie  na czele krucjaty przeciwko korupcji było taktycznym zabiegiem mającym  umożliwić utrzymanie kontroli nad budzącym się z letargu społeczeństwem. Zabiegiem, jak się potem okazało, bardzo potrzebnym bo społeczeństwo okazało się niebezpiecznie nieprzewidywalne i dwukrotnie zawiodło,  dokonując w 2005 roku nieodpowiedzialnych wyborów. A ponieważ chwilowo wymiana społeczeństwa na bardziej dorosłe do demokracji w jej postkomunistycznym wydaniu, jest niemożliwa, trzeba je znieczulać i oswajać z korupcją tekstami takimi jak ten Gadomskiego.    Przypomniałam sobie niedawno ten cytat z Michnika, pamiętam jakie wywarł na mnie  wrażenie wtedy, dzisiaj jest już tylko wspomnieniem po tamtych  nadziejach i świadectwem jak bardzo Polska się przez te siedem lat  zmieniła. Dalej się dzieli, tylko proporcje są inne, a elity już nie muszą udawać, że im się "Polska mętnej, zagmatwanej mafijnej kombinacji" nie podoba tak samo jak nam. Tekst Gadomskiego przeszedł bez echa, widać szokuje tylko ostatnich naiwnych.   A swoją drogą to zabawne, że Gazeta powtarza niektóre prostackie chwyty, które w aferze Rywina były wykorzystywane przeciwko niej.  "Afera" z wykasowanymi GPS-ami, na podstawie których rzekomo można  byłoby ustalić, które auto dowiozło stenogramy podsłuchów dziennikarzom  Rzepy (bo z pewnością wysoki funkcjonariusz CBA wypuszczając przeciek z  tajnych materiałów operacyjnych osobiście zawiózł je wyposażonym w GPS  służbowym wozem bezpośrednio do siedziby gazety) jako żywo przypomina przecież "aferę" ze zniszczoną książką wejść i wyjść Agory i komentarze, że było to celowe zacieranie śladów, żeby uniemożliwić  ustalenie, kto i kiedy kontaktował się z Michnikiem w sprawie misji  Rywina :) 