Michał Boni: I  rozmowa u pana premiera 30 lipca była rozmową z jednej strony w  kontekście budżetu, z drugiej strony w kontekście tego pytania  moralnego, społecznego. Stąd te dwa wątki: jak pogodzić w nowych  rozwiązaniach to co jest jakąś potrzebą budżetu, a z drugiej strony  zrealizować - i to na pierwszym miejscu - to co ograniczałoby negatywne  skutki tak rozrośniętego hazardu.   Jacek Żakowski: Czyli to było wcześniejsze niż słynna rozmowa pana Chlebowskiego?   Michał Boni: Tak, to było wcześniejsze.  Zgłupiałam. Jaka "słynna rozmowa  Chlebowskiego" na temat ustawy miała miejsce po 30 lipca? Wydaje mi  się, że uważnie śledzę "aferę hazardową", ale nie kojarzę żadnej  rozmowy Chlebowskiego, która miała miejsce po 30 lipca, i - co wynika z  kontekstu tego wywiadu - dotyczyła bezpośrednio ustawy hazardowej.  Czyżby miało się potwierdzić moje przeczucie, że data 30 lipca została  dorzucona do kalendarium po to, żeby decyzja o rezygnacji z dopłat  znalazła się w nim przed jakąś rozmową, której uczestników i treści jeszcze nie poznaliśmy? Ten fragment dzisiejszego wywiadu Żakowskiego z  Bonim jest bardzo intrygujący, bo ostatnie znane nam "słynne rozmowy  Chlebowskiego" są chyba z maja. Trzeba by zapytać Jacka Żakowskiego  jaką późniejszą niż 30 lipca "słynną rozmowę Chlebowskiego" miał na  myśli, Boni go chyba zrozumiał, ja nie bardzo.    Przejrzałam sobie agendy wszystkich posiedzeń Rady Ministrów po 14  lipca, wygląda na to, że ustawa hazardowa nie była tematem aż do 6  października, kiedy minister Boni relacjonował kolegom kalendarium  prac. I tak się zastanawiam, czy i kiedy premier poinformował kolegów z  rządu o zawieszeniu ustawy, i pisaniu jej całkiem od nowa, według  radykalnie innych założeń. Wygląda na to, że do końca ukrywał swoją  decyzję nie tylko przed nami, ale także przed najbliższymi współpracownikami.  14 sierpnia o decyzji premiera  nie wiedział chyba jeszcze Mariusz Kamiński, odpowiedzialny za walkę z koprupcją, choć przyszedł do premiera rozmawiać o zagrożonym procesie  legislacyjnym nad tą właśnie ustawą. Czy to nie był dobry moment, żeby  mu napomknąć o planach zmian, które podobno już wtedy miały realny  kształt, a ustawa, którą Kamiński chciał wspólnie z premierem chronić  była już dawno w koszu?   26 sierpnia o decyzji premiera  nie wiedział chyba jeszcze nawet sam premier, w każdym razie nie  poruszył tego tematu w czasie spotkania z Kapicą, które przebiega tak,  jakby rozmawiali o ciągle jeszcze aktualnym projekcie. Premier zadaje  Kapicy pytania o nieaktualną podobno ustawę i dopłaty w czasie teraźniejszym, nie pada ani jedno słowo na temat tego, że rozmowa  dotyczy już trupa ustawy.   27 sierpnia o decyzji premiera  nie wiedział chyba jeszcze Jacek Kapica, który przygotowując tego dnia  notatkę dla premiera prezentującą "Harmonogram procedowania nad  projektem ustawy o grach losowych i zakładach wzajemnych" kończy swoje  kalendarium wpisem o piśmie Adama Szejnfelda z 31 lipca, choć przecież  powinien dodać jeszcze dwie daty - tę kiedy rozmawiał z ministrem Bonim o zmianie planów, no i tę kiedy dostał od premiera bezpośrednie polecenie wyrzucenia starej ustawy i szybkiej pracy nad nową. 2 września o decyzji premiera  nie wiedział chyba jeszcze Minister Sportu Mirosław Drzewiecki, skoro  nieświadomy rewolucyjnych zmian w koncepcji pisał do Kapicy pismo w  sprawie przywrócenia dopłat do ustawy, która od miesiąca była już historią.   30 września  o decyzji premiera nie wiedział chyba jeszcze rzecznik przygotowującego  od dwóch miesięcy nową ustawę Jacka Kapicy Witold Lisicki. Gdyby  wiedział, nie powiedziałby dziennikarzom "Projekt ustawy jest znany od wiosny 2008 r. i wszystko pod względem legislacyjnym jest klarowne i czytelne". 1 października o decyzji  premiera nie wiedział chyba jeszcze nawet Wiceminister Finansów Jacek  Kapica, co jest o tyle zaskakujące, że  - jak się miało wkrótce okazać  - osobiście od ponad miesiąca tę decyzję w pocie czoła realizował.  Tymczasem zapytany przez TVN24 o ustawę zaraz po wybuchu "afery" mówił "Ministerstwo  Finansów na żadnym etapie nie odstąpiło od wprowadzenia dopłat do gier.  Ostatni projekt tej ustawy z moją akceptacją, wiszący na stronie  internetowej Ministerstwa Finansów zawiera te dopłaty. Porównywanie tej sprawy do afery Rywina, to jest hucpa polityczna, bo w tamtym przypadku doszło do zmiany przepisów, a w tym nie doszło i to jest diametralna różnica".  Tymczasem w chwili gdy wypowiadał te słowa, od ponad miesiąca (w wersji  Cichockiego) lub dwóch (w wersji Boniego) pisał już całkiem nową ustawę.  6 października o decyzji premiera nie wiedział chyba nawet rzecznik rządu Paweł Graś, który  przekonywał w wywiadzie, że po spotkaniu z Kamińskim Tusk skutecznie  zabezpieczył proces legislacyjny, ten sam proces, który - jak się  dzisiaj okazuje - dwa premier przerwał na dwa tygodnie zanim go zaczął  zaalarmowany przez Kamińskiego zabezpieczać. "Pan  premier podejmuje skuteczne działania, które prowadzą do ochrony  procesu legislacyjnego i w efekcie - to jest najważniejsze i o tym  należy przede wszystkim pamiętać - żadne zmiany do ustawy nie zostają wprowadzone, takie które byłyby niekorzystne dla państwa".8 października szef klubu Platformy Grzegorz Schetyna jest przekonany, że wkrótce pod obrady Rady Ministrów trafi ustawa, która ma początki jeszcze w czasach PiSu, czyżby i on do tej pory nie usłyszał o nowej, całkiem zmienionej, autorskiej ustawie Donalda Tuska? "Także ustawę, którą PiS przygotował, a która teraz jest procedowana przez ministerstwo i przygotowywana na Radę Ministrów, też ma swoją bardzo  burzliwą historię z udziałem największych polityków PiS-u".23 października o tym co 30 lipca postanowił premier, a od tamtego czasu wypracowywał Kapica, ciągle nie wiedział chyba były wicepremier, szef klubu Platformy Grzegorz Schetyna, przekonujący w wywiadzie, że żadnej zmiany ustawy za Platformy nie było, zmieniał tylko SLD i PiS. "Bo chcę powiedzieć jeszcze raz: tu afery hazardowej żadnej nie ma, dlatego że nie było żadnej zmiany prawa, nie było żadnego konkretu. Konkretne prawo, ustawy zmieniali posłowie SLD i posłowie PiS-u. Tu dzisiaj jesteśmy na etapie uzgodnień międzyresortowych, jak ma wyglądać nowa ustawa, której jeszcze nie było i nie ma. Zmiany nastąpiły wcześniej". 