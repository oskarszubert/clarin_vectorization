Donald Tusk: On tak bardzo pragnie odzyskać władzę, że być może jest gotów pojechać na grób Barbary Blidy.Kaczyński na grób Blidy się nie wybiera, a jedynym politykiem prowadzącym tam kampanię jest Komorowski, którego ekipa coraz energiczniej wywija trupem samobójczyni. Wczoraj dołączył sam premier, żeby się publice wdrukowało, że Kaczyński jest odpowiedzialny za śmierć Blidy. Ale jak przychodzi do konkretów, czyli pieniędzy, to ekipa Tuska odrzuca ugodę z mężem Blidy i zamierza mu udowodnić w sądzie, że niesłusznie obciąża odpowiedzialnością za śmierć żony Ziobrę i Święczkowskiego.  Traf bowiem chciał, że w tym samym czasie kiedy nazwisko Blidy jest powtarzane do znudzenia w kampanii Komorowskiego, ABW - już pod słusznym kierownictwem Krzysztofa Bondaryka i nadzorowane przez Donalda Tuska - odrzuciło propozycję ugody w procesie jaki Henryk Blida wytoczył ABW za śmierć żony. Najwyraźniej Bondaryk i jego szef Tusk odrzucają zarzut, że to ABW było za tę śmierć odpowiedzialne, bo tylko tak można tłumaczyć opór przed finansowym zadośćuczynieniem mężowi "ofiary". Dlaczego rząd Tuska nie chce zapłacić odszkodowania za śmierć Blidy, skoro odpowiedzialnością za nią tak jednoznacznie obciąża państwo? Śmierdzi hipokryzją, gdy w mediach oskarża się poprzedników o śmierć Blidy, a w sądzie walczy o uznanie, że byli w tej sprawie czyści. 