Z kronikarskiego obowiązku, parę słów o tym jak w wyglądała "ustawa Gosiewskiego" według Anny Cendrowskiej, jednej z uczestniczek  słynnego spotkania u Gosiewskiego. Zmęczyłam część stenogramu z jej  przesłuchania, jeśli kolejne będą tak chaotyczne i nudne, to komisja  straci swoje dwie ostatnie kibicki - Brygidę Grysiak i mnie. Skupiłam  się na losach "ustawy Gosiewskiego", bo to chyba jedyny ciekawy wątek  tego przesłuchania, a Karpiniuk już opowiada, że nie ma "afery hazardowej", tylko "afera Gosiewskiego". Warto więc wiedzieć co powiedziała osoba, która była w samym centrum zdarzeń gdy Gosiewski  montował ustawę. Tym bardziej, że nie jest to osoba związana z PiSem,  bo po zmianie rządu została w ministerstwie, brała udział w pisaniu "ustawy Kapicy", pisała nawet założenia do  ustawy hazardowej właśnie uchwalonej, co chyba znaczy, że nawet po  wybuchu "afery hazardowej" obecny rząd uważa ją za osobę wiarygodną i  zaufaną, w każdym razie na tyle, żeby ją w tak kluczowym momencie znowu  dopuścić do ustawy hazardowej. Oto co ta zaufana urzędniczka miała do  powiedzenia na temat losów "ustawy Gosiewskiego". W punktach, i tylko  dlatego, że temat będzie z pewnością wałkowany. Albo i nie, bo zdaje  się mocno traci na sensacyjności.   Autorem projektu był Totalizator Sportowy, tak w każdym razie  powiedział Cendrowskiej jej ówczesny szef, wiceminister Marian Banaś.  Cendrowska powiedziała też, że nikt tego nigdy nie krył. Nie jest natomiast jasne (dla mnie), czy to Totalizator Sportowy przyszedł do Banasia ze  swoim projektem, czy został poproszony o  jego przygotowanie.   Cendrowska w którymś momencie mówi, że Banaś "zlecił przygotowanie tego  projektu", z kontekstu wynika, że Totalizatorowi, ale niewykluczone, że  to po prostu skrót myślowy Cendrowskiej.  Banaś i Cendrowska, której o projekcie powiedział, spotkali się z Jurgielem  (wtedy wiceprzewodniczący klubu PiS), i zaproponowali mu przedstawienie  tego projektu jako inicjatywy poselskiej. Od Jurgiela musiał się o tym pomyśle dowiedzieć Gosiewski.  Gosiewski w trybie pilnym wezwał do siebie Banasia  (ostatecznie zamiast niego stawiła się Cendrowska), i 26 lipca odbyło  się opisane w notatce Gosiewskiego spotkanie w składzie: Gosiewski,  Jurgiel, Cendrowska. Z tego spotkania Cendrowska niewiele pamięta, ale po odczytaniu jej notatki Gosiewskiego zakwestionowała tylko sformułowanie o "uwikłanym departamencie", twierdząc, że ona by tak nie  powiedziała, to pewnie skrót myślowy, a może tylko powtarzała jakąś  myśl Banasia. Cendrowska nie podważyła treści notatki Gosiewskiego,  można więc przyjąć, że spotkanie wyglądało mniej więcej tak jak jest w  niej przedstawione. Gosiewski przesłał projekt Ministrowi Finansów  do konsultacji następnego dnia, a Minister Finansów puścił go do  uzgodnień wewnątrzresortowych i projekt zaczął żyć swoim legislacyjnym życiem. Rządowym. Już na drugi dzień po spotkaniu, z  Cendrowską referującą Gosiewskiemu pomysł Banasia, żeby ominąć ministerstwo i zgłosić projekt jako poselski, Gosiewski zrobił dokładnie odwrotnie - przesłał projekt do Ministerstwa Finansów, czyli  tam gdzie według Banasia nie miał trafić. Decyzja Gosiewskiego była  błyskawiczna, co chyba znaczy, że nie było w tej sprawie żadnych  poważnych dylematów.  Gilowska powołała zespół roboczy do pracy nad projektem nowelizacji,  nie był to jednak ten sam projekt, który przyniósł Totalizator, tylko inny, choć w jakimś stopniu się na nim się opierający. O tym, żeby to  tamten projekt był punktem wyjścia zdecydował Banaś, choć ten wątek  wymaga dodatkowego zbadania, bo Cendrowska trochę się plątała, i w  dalszej części mówiła już, że punktem wyjścia były dla niej wytyczne  Gilowskiej, a oni tylko kilka rzeczy wzięli z projektu Totalizatora. Do  zespołu roboczego zaproszono także przedstawicieli Totalizatora  Sportowego, którego reprezentował Grzegorz Maj. Brał on zatem udział w pracach nad ustawą najzupełniej jawnie, i na podstawie formalnego  zaproszenia. Przedstawicieli Totalizatora zgłosił jego właściciel,  czyli Minister Skarbu Państwa.  Totalizator Sportowy nie bardzo był zadowolony z prac zespołu.  Cendrowska zaprzeczyła, że ktoś jej kazał siedzieć cicho, albo, że ona wydała takie polecenie swoim pracownikom. Wspomniała natomiast, że  Totalizator skarżył się, nawet pisemnie, na zbyt szybkie (!) tempo prac  zespołu, narzekał też, że jego uwagi nie są uwzględniane w stopniu go  satysfakcjonującym. W czasie prac zespołu Totalizator skupił się  głównie na postulatach związanych z podatkami dla wideoloterii i  dopłatami. Chciał obniżenia podatków do 20% (pomysł został odrzucony),  i zrównania wszystkich gier jeśli chodzi o dopłaty (pomysł został przyjęty). Zapytana wprost, czy Totalizator "miał bezpośredni wpływ na prace nad ustawą" odpowiedziała "No, biorąc pod uwagę, że brał udział w pracach zespołu, no to, no, można tak powiedzieć".  W którymś momencie Totalizator wycofał nawet swoich przedstawicieli z  prac zespołu, i skarżył się Drabie na to jak zespół pracuje.      Tak to mniej więcej wyglądało według Cendrowskiej, choć posłowie nie drążyli wystarczająco najciekawszych  wątków. Dużo sobie obiecuję po zeznaniach Banasia, bo wyrasta tu  na kluczową postać, to on przyniósł projekt do ministerstwa, to on  powiedział, że trzeba go z niego wyprowadzić - bardzo jestem ciekawa  powodów, zwłaszcza tego pomysłu na wyprowadzanie ustawy z ministerstwa,  bo nie bardzo go rozumiem. Faktem jest natomiast, że pomysł nie chwycił, Banaś wrzucił go Jurgielowi, Jurgiel Gosiewskiemu, Gosiewski wezwał pomysłodawców i już na drugi dzień zrobił dokładnie to, czego miał nie  robić, czyli puścił projekt ścieżką "rządową", i jeszcze napisał ze  spotkania notatkę dla premiera. Albo to wszystko ma jakieś trzecie dno,  którego jeszcze nie rozumiem, albo Gosiewski jest umoczony w aferę  hazardową, tak jak kiedyś Kaczyński w mafię paliwową. Gosiewski ani nie jest  autorem projektu, ani nie on wymyślił, żeby go  puścić przez Sejm, ani nawet niczego nie ukrywał i od razu wszystko  wypaplał i szefowi swoich rozmówców, i swojemu własnemu. Nie oddał żadnej przysługi lobbystom (nawet gdyby uznać, że sprzyjanie interesom spółki Skarbu Państwa jest z gruntu złe), albo był w tym oddawaniu tak przebiegły, że mimo intensywnych poszukiwań nie można trafić na żaden ślad. A zespół Gilowskiej do tego stopnia nie spełniał oczekiwań Totalizatora, że ten się w  końcu wziął i obraził. Nie bardzo  rozumiem na czym polegała tajemnica Gosiewskiego, liczę, że  komisja  jak najszybciej wezwie Jurgiela, Banasia i Gosiewskiego, zanim  publiczność się znudzi, a oni zdążą się dobrze zastanowić, co i jak  mówić, żebyśmy już nic z tego nie zrozumieli.    Chciałabym się w końcu dowiedzieć na czym polega wina Gosiewskiego, tak  wielka, że Karpiniuk mówi już, że nie ma żadnej "afery hazardowej",  jest tylko "afera Gosiewskiego". Póki co jednak, żaden polityk ani  dziennikarz, nawet z tych najbardziej przekonanych, nie wyjaśnił na czym  konkretnie ta afera miałaby polegać. Może więcej wyjaśnią przesłuchania Jurgiela i Banasia. Wątek Gosiewskiego interesuje mnie szczególnie, bo jest to afera-widmo. Mam wrażenie, że od dawna politycy  i dziennikarze są  przekonani, że Gosiewski jest mocno umoczony, bardzo jestem ciekawa,  czy to przekonanie oparte na faktach, które wszyscy znają tylko  "babci", czyli opinii publicznej, się o tym nie mówi, czy na plotkach,  co by znaczyło, że ich wpływ na politykę i opinię publiczną zaczyna być  niebezpieczny. O udziale Gosiewskiego w pracach nad ustawą szepcze się  po kątach od samego początku, tylko nikt nie umie tego szeptu przełożyć  na konkret, a urzędniczka, która była jedną z trzech uczestników  podejrzanego rzekomo spotkania u Gosiewskiego, jakby nigdy nic pisze  kolejne ustawy, dla kolejnego rządu.    Aha, jeszcze jedno. Jeśli ktoś (poza dziennikarzami i politykami Platformy) nadal traktuje poważnie "analizę CBA",  to z przykrością informuję, że zeznania Cendrowskiej podważyły jej  najważniejsze "ustalenia". To już jednak chyba nieistotne bo Gazeta  Wyborcza rozkręca kolejną wielką aferę, tym razem lobbystą od  wideoloterii okaże się sam Mariusz Kamiński. Newsweek też już grzeje  temat, do południa powinien się znaleźć na wszystkich "jedynkach".  Trzymajcie się krzeseł bo będzie się działo, początek jest zachęcający :)Dominika Wielowieyska, Wojciech Czuchnowski: To za czasu rządu Jarosława Kaczyńskiego analityk CBA w służbowej notatce opisywał dziwną aktywność polityka PiS Przemysława Gosiewskiego w sprawie wprowadzenia wideoloterii. Szef CBA Mariusz Kamiński notatkę zlekceważył - nic nie wiadomo, by założył podsłuchy jej bohaterom. Choć analityk CBA przekonywał, że chodzi tu o interesy prywatnej firmy G-Tech, która miała organizować wideoloterie dla Totalizatora Sportowego. Co ciekawe, sam Mariusz Kamiński domagał się obniżki podatków od wideoloterii, co było w interesie nie tylko Totalizatora, ale także G-Techu. Przesłuchanie Anny Cendrowskiej Gazeta Wyborcza o Kamińskim lobbyście 