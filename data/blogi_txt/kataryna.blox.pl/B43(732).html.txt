Nie taki był scenariusz. Najpierw Eryk Mistewicz, bardzo zaangażowany w snucie narracji rozłamowców (Eryk Mistewicz "O 40 małych Murzynkach opuszczających łódkę - jeden po drugim co trzy dni - masakra dla wizerunku partii") intensywnie pompował wejherowski balon, zapowiadając w swoich wpisach na twitterze (dziś już częściowo pousuwanych) przełom i początek Wielkiej Zmiany (Eryk Mistewicz "To Wejherowo w piątek o 12.00 stanie się symbolem Zmiany w polskiej polityce? Jej zdehermetyzowania, odbetonowania?"), zaplanowane na piątek pojawienie się Poncyljusza u boku kandydata popieranego przez Platformę miało miało wywołać polityczne trzęsienie ziemi (Rzepa cytując anonimowego współpracownika Kluzik "To, co nastąpi w południe w Wejherowie, będzie początkiem końca   dotychczasowej formuły sceny politycznej i dominacji dwóch partii") a poranne piątkowe gazety donosiły nawet, że tego dnia Poncyljusz może zostać wyrzucony z PiSu. Nie stało się ani jedno, ani drugie. Słowa warte zapamiętania nie padły, przełomu nie było, a PiS uznał, że sprawa Poncyljusza pilna nie jest i nie zamierza się nim zajmować.I tu właśnie, mam wrażenie, plan się rypnął. Scenariusz przewidywał bowiem, że po "apelu wejherowskim" PiS wyrzuci Poncyljusza, i będzie można spędzić weekend na przeżywaniu tego dramatu wspólnie z dziennikarzami zatroskanymi o wewnątrzpartyjną demokrację i losy do niedawna jeszcze obciachowych polityków. Tymczasem dzień się kończył, a spodziewanej dymisji nie było, choć Poncyljusz chyba do końca nie tracił nadziei bo jeszcze w wieczornym programie "Piaskiem po oczach" mówił "Decyzję o ewentualnym wyjściu z PiS podejmę w ciągu najbliższych dni, przed wyborami samorządowymi (...) Nie przesądzam, że odejdę sam (...) Czekam na decyzję PiS dotyczącą przywrócenia wyrzuconych posłanek".Dzisiaj okazało się, że ściemniał, bo decyzja była już podjęta, i nawet ogłoszona, choć jeszcze nie wszystkim. Wczoraj, gdy Poncyljusz apelował o przywrócenie Jakubiak i Kluzik i udawał, że jeszcze nic nie jest przesądzone, jego słowa musiały być spisane, autoryzowane, a kto wie czy i nie złożone do druku. Paweł Poncyljusz: Nie chcę się już dłużej zajmować tą partią. Niech koledzy Kuchciński i Błaszczak robią, co chcą. Mnie to już nie interesuje. Pępowina została odcięta (...) Ja wychodzę z tego podwórka za bramę. Może mnie hycel złapie i zawiezie do najbliższego schroniska. Ale może się uda.Nic dziwnego, że po występie Poncyljusza w "Piaskiem po oczach" Tomasz Machała, autor wywiadu we Wprost dopytywał na twitterze.Tomasz Machała: Czy P.Poncyljusz powiedział w Piaskiem po oczach coś nowego? Pytam bo nie mogłem oglądać? Coś czego do tej pory nie słyszałem. Powiedział coś o swojej przyszłości w PIS, o nowej partii?  A gdy dostał odpowiedź, że nic nowego nie padło, odetchnął.Tomasz Machała: OK, ulga :-) Polecam poniedziałkowy WPROST.W końcu to, że PiS popsuł Poncyljuszowi szyki nie wyrzucając go zanim jego wywiad, w którym żegna się z partią ukaże się drukiem, nie znaczy, że ktoś miałby podkraść Machale ekskluziwa, wyjawiając wcześniej konkurencji, to co miało zostać ogłoszone w gazecie, za pośrednictwem której nowa partia prowadzi swoją politykę. Poncyljusz powinien być wdzięczny PiSowi, że wczoraj nie odpowiedział pozytywnie na jego apel o przywrócenie Kluzik i Jakubiak, bo dopiero miałby problem z już udzielonym, drukującym się wywiadem, w którym sam porzuca PiS.I tak oto, między piątkiem a sobotą, sympatyczny skądinąd Paweł Poncyljusz zakiwał się na śmierć, po tym jak uwierzył, że z nieuchronnego rozstania z PiSem trzeba wycisnąć co się da, wyeksploatować medialnie, póki jeszcze podstawiają mikrofony. Przykry widok i źle wróży całemu projektowi, który z każdym dniem traci walor autentyczności i spontaniczności, gdy okazuje się rozpisaną na role telenowelą, na dodatek fatalnie odgrywaną. Kamiński spontanicznie recytujący wiersze do kamery TVN rozśmieszył nawet moją nieznoszącą Kaczyńskiego i PiSu przyjaciółkę. Trudno uwierzyć, że w takim stylu rodzi się coś poważnego. Ja w każdym razie, jako potencjalny target, poważnie traktowana się nie czuję. 