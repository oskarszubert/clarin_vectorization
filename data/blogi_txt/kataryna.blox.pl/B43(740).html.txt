Wiedziałam, że dzisiaj będzie ciekawie :) Siemiątkowski ustala kierunek dzisiejszego przesłuchania, mówiąc w wywiadzie dla Super Ekspresu, że źródłem informacji z pierwszej notatki jest sam Ałganow a cała sprawa może być prowokacją rosyjskich służb specjalnych wymierzoną w prezydenta. Sądząc po łatwości z jaką Siemiątkowski wypuścił w świat supertajną do tej pory informację o źródle na chwilę przed swoimi zeznaniami, jest w tym jakiś plan bo Siemiątkowski od początku bardzo precyzyjnie i planowo dawkuje informacje, teraz też nie chlapnął sobie spontanicznie. Na początku wypuścili hipotezę o rosyjskiej prowokacji, poczekali czy się przyjmie (przyjęła się ładnie), przy okazji odczekali aż fala oburzenia na Kulczyka przejdzie, i teraz biorą się za rozgrywanie wątku o rosyjskiej prowokacji. Wczoraj wątek rosyjskich służb specjalnych pojawił się także w zeznaniach Mieczysława Tarnowskiego, który mówił o hipotezie, że J S zostały założone właśnie przez rosyjskie służby specjalne, czego jednak nie udało się naszym służbom ustalić ponad wszelką wątpliwość.Ja z wielką ulgą kupię wersję o rosyjskiej prowokacji, naprawdę, nie jest przyjemnie nie ufać swojemu prezydentowi w tak poważnej sprawie. Ale spokojnie spać nie będę z tą wersją nie bo:nasze służby specjalne od lat są przekonane o agenturalnym pochodzeniu J S ale do dziś nie potrafią tego udowodnić i odciąć agentów od strategicznych transakcji, przez kilkanaście miesięcy pozwala się aby destabilizująca państwo i uderzająca w prezydenta afera dojrzewała spokojnie (w postaci notatki, której wiarygodności nikt nie był w stanie zweryfikować przez półtora roku) czekając na lepsze czasy, zamiast ją wcześniej jakoś rozbroić, pozwala się na ujawnienie notatki uderzającej w prezydenta, wiedząc, że jej źródłem jest rosyjski szpieg, który być może rozgrywa nią swój interes a potem spokojnie czeka się na rozwój wypadków i dogodny moment na podważenie wiarygodności notatki. Nawet jeśli prezydent jest tu czysty jak łza, to z takimi służbami specjalnymi nie jesteśmy bezpieczni, bo albo są koszmarnie nieudolne, albo coś tu dziwnego rozgrywają. Zresztą tę hipotezę o czystej prowokacji psuje trochę dziwne zachowanie głównych aktorów, niewinnie posądzeni rzadko tak kręcą na potęgę. 