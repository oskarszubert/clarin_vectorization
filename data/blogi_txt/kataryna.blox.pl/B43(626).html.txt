Gdy wybuchła wielodniowa awantura o  "tarczę antykorupcyjną" nad stocznią, zaczęłam szukać kilku informacji,  których mi brakowało dla właściwej oceny całego zamieszania. Wiemy na pewno, że w grudniu Kamiński dostał długą listę przeznaczonych do  prywatyzacji spółek, przy stoczniach było zaznaczone, że prywatyzacja  odbędzie  się w drodze rokowań, w 2008 roku, który się za chwilę  kończył.  I tyle.    Gdy Ministerstwo Skarbu Państwa napisało na stronie "W  związku z licznymi wypowiedziami publicznymi byłego Szefa CBA, Pana  Mariusza Kamińskiego, sugerującymi m.in., że nie zwracano się do CBA o  monitoring prywatyzacji Stoczni, Ministerstwo przedstawia  korespondencję w tej sprawie..." i zamieściło swoje pisma do  Kamińskiego, zastanowiło mnie dlaczego nie opublikowano całości korespondencji, a więc także listów Kamińskiego, w odpowiedzi na które  odpisano to co odpisano. Mam już oba brakujące pisma Kamińskiego, i nie  dziwi mnie, że ministerstwo nie opublikowało pełnej korespondencji.  Wygląda ona bowiem tak:   Kamiński do Ministerstwa Skarbu, 30 grudnia 2008  Uprzejmie  informuję, że Centralne  Biuro Antykorupcyjne realizuje zadania  wynikające z polecenia prezesa Rady Ministrów, dotyczącego stworzenia  tarczy antykorupcyjnej dla najważniejszych procesów prywatyzacyjnych i zamówień publicznych (...) W związku z powyższym, proszę o udostępnienie następujących danych:   - dokumentacji opisujących przyjętą strategię prywatyzacyjną, - analiz sytuacji ekonomicznej i finansowej spółek, wykonanych dla potrzeb prywatyzacji,  - materiałów i opracowań wykonanych przez doradców prywatyzacyjnych uczestniczących w procesie prywatyzacji spółek,  - informacji dotyczących podjętych decyzji odnośnie sposobu ich prywatyzacji,  - kopii  ogłoszenia stanowiącego zaproszenie do udziału w przetargu lub rokowaniach, w przypadku prywatyzacji w drodze przetargu lub rokowań,  - list podmiotów, które zgłosiły chęć uczestnictwa w przetargu lub rokowaniach wraz z nadesłanymi  przez nie ofertami,  - inwestorów, z którymi prowadzone są rokowania oraz na jakim etapie się one znajdują,  - podmiotów uczestniczących w przetargu z zaznaczeniem inwestora, którego oferta została przyjęta.   (...). Proszę o rozważenie możliwości spotkania, które miałoby na celu omówienie zakresu i zasad współdziałania oraz wskazanie przedstawiciela Ministerstwa Skarbu Państwa, odpowiedzialnego za kontakty z CBA.   Ministerstwo Skarbu do Kamińskiego, 22 stycznia 2009   W  nawiązaniu do pisma CBA z 30 grudnia 2008, w sprawie stworzenia tarczy  antykorupcyjnej dla najważniejszych procesów prywatyzacyjnych informuję, że zakres ochrony służb, oraz listę podmiotów (...) MSP określiło w piśmie z dn. 16.07.2008 skierowanym do Sekretarza Kolegium ds. Służb Specjalnych. Wskazano w tym piśmie, że procesy prywatyzacji spółek ujętych w załączniku do w/w pisma powinny uzyskać ochronę służb specjalnych w zakresie:  1) wsparcia informacyjnego obejmującego m.in: - informacje o potencjalnych inwestorach, - informacje o istotnych dla procesu prywatyzacji zmianach w otoczeniu prywatyzowanych firm, w tym w otoczeniu branżowym,  - informacje o działaniach wewnątrz prywatyzowanych spółek mających wpływ na proces wyłaniania inwestorów,  - informacje o ewentualnych uczestnikach procesu prywatyzacji ze strony firm doradczych, z punktu widzenia zabezpieczenia interesów Państwa. 2) przeciwdziałania procesom korupcyjnym w prywatyzowanych spółkach.   Działanie  służb w w/w zakresie rozpoczynałoby się od przekazania służbom  informacji o rozpoczęciu procesu prywatyzacji i opracowanej dla  realizowanego projektu tzw. "karty prywatyzacyjnej" zawierającej  wszystkie podstawowe dane dotyczące procesu prywatyzacyjnego.  Szczegółowe zasady współdziałania powinny być wypracowane, stosownie do  potrzeb, z komórką organizacyjną MSP odpowiedzialną za współpracę ze służbami.   Jak widać, Mariusz Kamiński napisał do Ministerstwa Skarbu Państwa  prośbę o dostarczenie szeregu informacji w związku z osłoną  antykorupcyjną kluczowych prywatyzacji i został zwyczajnie spławiony.  Wiceminister odpisał mu, że zakres ochrony służb ministerstwo określiło  pół roku wcześniej w piśmie do Cichockiego, pouczył o tym jak taką  ochronę sobie wyobrażało, i - co najważniejsze - poinformował, że ma  się ona zacząć dopiero od przekazania służbom przez ministerstwo "informacji o rozpoczęciu procesu prywatyzacji i opracowanej dla realizowanego projektu tzw. "karty prywatyzacyjnej" zawierającej wszystkie podstawowe dane dotyczące procesu prywatyzacyjnego". Zapytałam w ministerstwie, cytując ten fragment pisma wiceministra  Żuka, czy w odniesieniu do obu stoczni takie informacje inicjujące  ochronę prywatyzacji zostały do CBA przekazane i poprosiłam o kopię  pisma w tej sprawie. Otrzymałam następującą odpowiedź:  Ministerstwo Skarbu Państwa: Pamiętajmy, że w przypadku Stoczni Gdynia i Stoczni Szczecińska Nowa nie mieliśmy  do czynienia z prywatyzacją, a sprzedażą majątku postoczniowego, na  podstawie specjalnie w tym celu stworzonej ustawy. Co więcej oba  procesy były prowadzone przez Agencję Rozwoju Przemysłu. Nie mniej  jednak stocznie znalazły się wśród siedemdziesięciu dziewięciu spółek w  stosunku do sprzedaży których MSP wystąpiło o nadzór Centralnego Biura Antykorupcyjnego.    A zatem, po tym jak Kamiński mając w ręku listę 79 przeznaczonych do  prywatyzacji spółek, uprzejmie poprosił o szczegółowe informacje  potrzebne CBA do skutecznej ochrony antykorupcyjnej, dostał odpowiedź,  że ma czekać na pismo inicjujące, ale nigdy się go nie doczekał.    Dzisiaj spławionego w ten sposób Kamińskiego próbuje się obciążyć klęską "tarczy antykorupcyjnej", która w przypadku stoczni nie zadziałała, choć Kamiński nic więcej nie mógł zrobić. Kazali czekać na  znak, to czekał. Dopiero przyglądając się Agencji Rozwoju Przemysłu z  jakiejś innej okazji, zainteresował się stocznią.   Zabawne, że tak potraktowanego Kamińskiego wskazuje się teraz jako  bumelanta, który się obijał. Zapytane o "tarczę antykorupcyjną" Centrum  Informacyjne Rządu odpowiedziało: Centrum Informacyjne Rządu: „Tarcza antykorupcyjna” jest mechanizmem określającym działania służb specjalnych w zakresie zapobiegania korupcji. Natomiast  nigdy nie istniał żaden formalny dokument zatytułowany „Tarcza  antykorupcyjna” i nigdy nie było intencji opracowania takiego dokumentu. (...) Działania resortów i służb specjalnych są koordynowane przez sekretarza stanu w KPRM Jacka Cichockiego.  (...) Stocznie w Gdyni i Szczecinie od samego początku znajdowały się  na liście 79 najważniejszych prywatyzacji, które powinny zostać objęte „tarczą antykorupcyjną”. W okresie od marca do września 2009 r. Agencja  Bezpieczeństwa Wewnętrznego przekazała do KPRM 11 informacji  dotyczących tych prywatyzacji, natomiast Agencja Wywiadu trzy  informacje. Szczegółowe dane dotyczące działań ABW i AW są niejawne.  Natomiast CBA przekazywała, począwszy od maja 2009 r., zdawkowe i  ogólnikowe informacje na temat swojego zainteresowania przetargiem na  majątek stoczni w Gdyni i Szczecinie,  w comiesięcznych sprawozdaniach  przesyłanych do KPRM (ze względu na klauzulę tajności nie jest możliwe udostępnienie tych informacji). Obszerniejszy materiał na ten temat  sporządzony w CBA dotarł do Premiera po raz pierwszy dopiero 6  października 2009 r.   Dzisiaj Jacek Cichocki jest wyraźnie niezadowolony, że CBA informacje o  swoim zainteresowaniu stocznią przekazywało dopiero od maja, a na dodatek były zdawkowe i ogólnikowe. Tymczasem po piśmie Żuka wystosowanym w odpowiedzi na wyraźną prośbę o konkretne informacje,  Kamiński w ogóle nie miał powodu interesować się stoczniami. Mógł  czekać na zapowiadane "karty prywatyzacyjne". I nie doczekałby się ich  do dzisiaj. 