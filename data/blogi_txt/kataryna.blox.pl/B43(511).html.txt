Kolega Parakalein uświadomił mi, że rynek gier hazardowych wcale nie jest  jednorodny i są w nim sprzeczne interesy, widoczne zwłaszcza między  widoloteriami a jednorękimi bandytami. Ta informacja uruchomiła u mnie  ciąg skojarzeń,  których jeszcze nie jestem pewna więc przedstawię je jak leci, mam  wrażenie, że będzie okazja do tego wrócić jeśli egzekucja Kamińskiego  będzie niewystarczająco spektakularna i dziennikarzom zostanie trochę czasu na ciągnięcie wątku "afery hazardowej".    Marzec 2007 Puls Biznesu: Totalizator: wideoloterie wstrząsną rynkiem. Przez 5 lat Totalizator chce uruchomić 50 tys. automatów do wideoloterii.  (...) Udało nam się dotrzeć do opracowanego w TS wideoloteryjnego  biznes planu na lata 2008-2012. Przez pięć lat na sam sprzęt państwowy  gigant chce wyłożyć aż 1,93 mld zł! Z tego 1,8 mld zł pójdzie na kupno  automatów (wideoloterie to nic innego, jak działające już na rynku  automaty, tyle że bardziej zaawansowane i połączone w sieć). Co roku  Totalizator chce kupować po 10 tys. maszyn, by na koniec 2012  r. mieć ich aż 50 tys. Tymczasem kilkadziesiąt prywatnych operatorów  automatów o niskich wygranych (AoNW), rozwijających się bardzo  dynamicznie od kilku lat (wideoloterie będą dla nich bezpośrednią konkurencją), ma łącznie niewiele ponad 20 tys. maszyn.  (...) W większości obecnych kolektur TS automatów nie da się wstawić. Wideoloterie trzeba połączyć z inną rozrywką i alkoholem. Dobre lokalizacje to puby czy bary przy stacjach benzynowych. Tyle że te są  już w dużym stopniu zajęte przez operatorów AoNW. I oni będą bronić  tych miejsc, choćby utrudniając właścicielom lokali wypowiadanie umów -  mówi jeden z naszych rozmówców. Szykuje się więc prawdziwa hazardowa wojna.   Kwiecień 2008  Uzasadnienie nowelizacji ustawy: Dążąc  do dostosowania przepisów ustawy do wyodrębniono z katalogu gier  objętych monopolem Państwa grę liczbową keno z uwagi na różnice w  zasadach urządzania, pomiędzy klasycznymi grami liczbowymi, a tą grą.  Tak więc po nowelizacji  zmieniony katalog gier objętych monopolem Państwa obejmować będzie swym  zakresem: gry liczbowe, w tym grę liczbową keno, /popularny obecnie  Multilotek/, loterie pieniężne, wideoloterie oraz grę telebingo.  (...) W ramach proponowanych zmian ustawy przewiduje się znaczące  poszerzenie katalogu gier objętych obowiązkiem uiszczania dopłat. (...) Obecnie dopłaty do stawek obowiązują w grach objętych monopolem Państwa, takich jak gry liczbowe, loterie pieniężne, telebingo, wideoloterie. (...) Rozszerzenie  katalogu gier objętych obowiązkiem uiszczania dopłat wprowadza - w  większym aniżeli w aktualnym stanie prawnym - zasadę równości podmiotów gospodarczych na rynku gier. Wprowadzenie przedmiotowej zmiany spowoduje, iż obowiązkiem dopłat zostaną objęte gry nie tylko objęte monopolem Państwa, tak jak to ma miejsce aktualnie. Lipiec 2008  Wiceminister Gospodarki Adam Szejnfeld: Projekt zawiera zmiany w art. 47a ustawy, polegające na znaczącym rozszerzeniu  katalogu gier objętych obowiązkiem uiszczania dopłat. Obecnie dopłaty do stawek obowiązują w grach objętych monopolem Państwa, takich jak gry liczbowe, loterie pieniężne, telebingo, wideoloterie. (...) Wprowadzenie  10-procentowych dopłat w zakresie, m.in. salonów gier, automatów o  niskich wygranych czy kasyn gier może w znaczący sposób pogorszyć warunki ekonomiczne tej działalności. Działalność hazardowa - szczególnie prywatna - charakteryzuje się bowiem niską rentownością, wobec tego wprowadzenie dodatkowych dopłat mogłoby pogorszyć warunki funkcjonowania tej branży.  Maj 2009 Wiceminister Gospodarki Adam Szejnfeld: W  art. 2 dokonuje się zmiany definicji gry liczbowej poprzez objęcie tym  pojęciem również gry Keno. Zmiana ta skutkuje poszerzeniem monopolu Państwa. (...) Można tej propozycji skutecznie postawić zarzut ograniczania swobody działalności goospodarczej oraz ograniczania konkurencji.  Należałoby również wnikliwie rozważyć skutki społeczne zmian  dotyczących wideoloterii, w szczególności te opinie, które wskazują, że  zalegalizowanie przez państwo  tysięcy automatów oraz urządzeń do wideoloterii i usytuowanie ich  praktycznie w dowolnym miejscu spowoduje u grających gwałtowny wzrost  liczby osób uzależnionych od hazardu.    Czerwiec 2009  Marcin Rosół, szef gabinetu politycznego Mirosława Drzewieckiego wysyła CV Magdy Sobiesiak do Adama  Leszkiewicza, wiceministra skarbu, odpowiedzialnego za Totalizatora  Sportowego. "Adamie, podsyłam ci CV dziewczyny, o której rozmawialiśmy".  Według Dziennika na prośbę ojca Magdalenę do rozmowy kwalifikacyjnej  przygotowują eksperci z branży gier. W dniach 14 - 16 sierpnia  Sobiesiak dzwoni do Marcina Rosoła. Dopytuje czy jego córka ma składać  papiery w konkursie.  20 - 24 sierpnia 2009   Według Dziennika Marcin Rosół wielokrotnie dzwoni do Adama Leszkiewicza. "Chciałem wycofać Magdalenę Sobiesiak".  25 sierpnia 2009   Marcin Rosół idzie do Adama Leszkiewicza i w siedmiominutowej rozmowie informuje go "Magdalena Sobiesiak wycofuje się z konkursu".   24 - 28 sierpnia 2009  Ryszard Sobiesiak do Sławomira Sykuckiego: Zmieniła się koncepcja (...) Magda rezygnuje   Ryszard Sobiesiak do Ryszarda Badryja: Z tym rozmawiałem telefonicznie [Chlebowskim] (...) Magda wycofała się z projektu po wczorajszym spotkaniu (...) Lepiej mieć teraz spokój niż później (...) Jak przyjadę, to ci powiem.  Ryszard Sobiesiak do Jana Koska: Wycofałem  Magdę, bo tam KGB, CBA... – jak się spotkamy, to ci powiem – donosów  było tyle, że k... wiesz... ze względu na mnie oczywiście.   Ryszard Sobiesiak do Ryszarda Prescha: Wycofałem Magdę, ale jak się spotkamy to powiem dlaczego. Tam się już jaja zaczęły dziać. Już donosy, ale ten...nie na telefon rozmowa. Jak się  spotkamy, to pogadamy.  ***    Dwie rzeczy mnie zastanawiają.  Stanowisko wiceministra gospodarki.  Adam Szejnfeld momentami zachowuje się jak lobbysta prywatnego biznesu  hazardowego, oprotestowując zapisy, których istotą jest - według  uzasadnienia ministerstwa finansów - zrównanie obciążeń podatkowych  państwowych i prywatnych podmiotów, tak aby te prywatne nie miały  uprzywilejowanej pozycji wobec gier państwowych objętych dopłatami. To  chyba sprawiedliwe rozwiązanie, tymczasem minister gospodarki martwi  się, że prywatni hazardziarze stracą podatkowe przywileje i mniej zarobią, co jest tym bardziej dziwne dziwne, że związki prywatnego  biznesu hazardowego z mafią są powszechnie znane a on sam o wiele  trudniejszy do kontrolowania niż państwowy. I dużo pewniejszy jako  płatnik podatków, prywatna branża hazardowa jest bowiem - jeśli wierzyć  narzekaniom jej rzeczników - tak nierentowna, że właściwie jest  działalnością charytatywną. Co zresztą jest jakimś ewenementem, bo  zazwyczaj to prywatne lepiej sobie radzą niż państwowe, zwłaszcza jeśli mają przywileje podatkowe. Ale widać taki urok tego biznesu. Determinacja Sobiesiaka w załatwianiu pracy dla córki,  godna podziwu. I bardzo dziwna. Jeśli córka Sobiesiaka ma takie świetne  wykształcenie i papiery, to nie powinna mieć problemu ze znalezieniem  pracy w prywatnej firmie, po co jej iść na państwowe? A jeśli już musi  iść na państwowe, to przecież "Miro" z pewnością mógłby jej załatwić  coś atrakcyjniejszego u siebie w resorcie, coś związanego z EURO lub  olimpiadą. Praca bardziej prestiżowa, po świecie pojeździć można, a i  załatwić ją byłoby łatwiej niż tę fuchę w Totalizatorze, gdzie trzeba prosić o pomoc kolegę z innego resortu. A tu trzeba niebo i ziemię  poruszyć, żeby Sobiesiakówna wiceprezesem w byle Totalizatorze została.  I Sobiesiak niebo i ziemię porusza, a szef gabinetu politycznego  ministra sportu i skarbnika Platformy osobiście CV przesyła, obdzwania,  wprowadza, wycofuje. A jak sprawa nie wypalia, tata Sobiesiak tak się przejął, że po kolei czterech kolegów z branży informuje, że córkę z  konkursu wycofał.  Dziwny temat jak na biznesowe rozmowy. "Magda wycofała się z projektu". Nie chodzi tu o posadę dla córki, chodzi o tę  posadę. Wiceprezes Totalizatora Sportowego nie tylko zna wszystkie  tajemnice firmy ale także bierze udział w podejmowaniu decyzji. W  kontekście pierwszego cytatu nie wygląda to na koleżeńską przysługę w  znalezieniu pracy córce kumpla, która - jak to powiedział Drzewiecki -  "się marnuje".   ***    Kamiński się powinien cieszyć, i tak łagodnie się z nim obeszli. za to jakie bagno obnażył. To naprawdę Rywin i Starachowice w  jednym.    Puls Biznesu: Totalizator: Wideoloterie wstrząsną rynkiem Uzasadnienie nowelizacji ustawy Pismo A. Szejnfelda z 17 lipca 2008 Pismo A. Szejnfelda z 11 maja 2009 Zatrudnianie Magdy Sobiesiak wg. Dziennika 