Abstrahując od treści zeznań Dochnala, których przecież nie znam a to co przeciekło jest tak sensacyjne, że trudno w to uwierzyć (choć równie trudno uznać, że sobie nagle wszyscy wysysają z palców sensacje o podobnym charakterze - Bobrek, Wieczerzak, Dochnal, jakby się zmówili), proponuję przyjrzeć się absurdalnym argumentom otoczenia prezydenta, a konkretnie Jolanty Szymanek- Deresz i Dariusza Szymczychy. Oboje wypowiadają się bardzo stanowczo, choć przecież, po pierwsze nie mogli legalnie zapoznać się z zeznaniami Dochnala, po drugie żadne z nich nie może świadczyć o tym co robili lub czego nie robili Ungier, Kwaśniewski czy ktokolwiek inny, więc świadkowie z nich żadni. Znaczy, podważają zeznania, których nie znają, na temat zachowań, których nie byli świadkami.  "Marek Dochnal to jest facet, który blefuje. Dla obrony swojego interesu osobistego, czyli wolności, będzie opowiadał różne rzeczy" (Szymczycha)Taka krótka wypowiedź a tyle bzdur. Po pierwsze, Dochnal zaczął zeznawać po tym jak komisja obiecała mu starania o nadzwyczajne złagodzenie kary, na co nie ma szans jeśli kłamał. Po drugie, Dochnal zeznawał pod przysięgą, za krzywoprzysięstwo grozi do lat 3, byłby to więc najgłupszy pomysł na "obronę swojego interesu osobistego, czyli wolności". Po trzecie, obrońcą Dochnala jest nie byle kto bo sam prof. Piotr Kruszyński, jakoś sobie nie mogę wyobrazić, że pozwala swojemu klientowi dołożyć sobie do już grożących mu paragrafów jeszcze ten o składaniu fałszywych zeznań. Po czwarte, teza, że w Dochnal mógłby sobie zapewniać wolność kłamliwym oskarżaniem ludzi prezydenta, gdyby ją potraktować serio, jest przerażająca bo przecież ucieczka w ten sposób przed karą może być skuteczna tylko w wyjątkowo ponurych okolicznościach."Dziwię się posłowi Giertychowi, że wierzy człowiekowi, który został zatrzymany pod zarzutem korupcji urzędników publicznych i prania brudnych pieniędzy" (Szymczycha)To jest powalający argument. Przecież jeśli coś przemawia za wiarygodnością zeznań Dochnala, to właśnie powaga ciążących na nim zarzutów, bo ktoś zagrożony dużym wyrokiem może uznać, że warto pójść na współpracę za niższą karę. Nie rozumiem też dlaczego Szymczycha uważa, że to, że Dochnal jest oskarżony właśnie o korupcję urzędników państwowych czyni jego opowieści o korupcyjnych operacjach niewiarygodnymi, przecież logicznie rzecz biorąc powinno być akurat odwrotnie - jeśli oskarżony o korupcję, znaczy akurat na temat korupcji coś pewnie wie. Szymczycha się zakręcił.  "Jest takie prawo oskarżonego, że przyjmuje pewną linię obrony i może mówić to, co uważa za stosowne, ale od prawdy może to odbiegać bardzo daleko" (Szymanek-Deresz)Cóż, można tylko bolewać, że prezydencka prawniczka udaje, że nie wie, że przed komisją śledczą nie ma oskarżonych, Dochnal zeznawał jako świadek, pod przysięgą, ze wszystkimi tego konsekwencjami. "[posłowie komisji śledczej nie powinni] powtarzać twierdzeń, które są pomówieniami i oszczerstwami bez najmniejszej przesłanki, dowodu czy poparcia takiej tezy. To jest bezprawne" (Szymanek-Deresz)To jest najfajniejsze, jeśli się pamięta, że Szymanek-Deresz nie zna zeznań Dochnala, a nawet jeśli je zna, to w tych punktach, które jej bezpośrednio nie dotyczą nie ma wiedzy uprawniającej do potwierdzania lub podważania zeznań, chyba, że zna każdy ruch każdego prezydenckiego urzędnika.  Rozumiem zdenerwowanie, to nie był miły weekend, ale reakcja chyba jednak przesadna, zwłaszcza, że już za dwa dni prezydent będzie miał okazję osobiście wyśmiać zeznania Dochnala (nie bardzo wierzę, że się prezydent stawi, zwłaszcza teraz jak go dopadł wirus i można się spokojnie wykręcić). Nie wiem co myśleć o zeznaniach Dochnala, roboczo mam dwie koncepcje. Jedna banalna - że mówi prawdę, druga zaś taka, że kłamie ze strachu, wie, że oskarżając otoczenie prezydenta zapewnia sobie polisę na życie bo go teraz będą bardzo pilnować, żeby go w więzieniu "depresja" nie dopadła, jak tych biednych targanych wyrzutami sumienia zabójców Dębskiego. Ta druga hipoteza oczywiście nie zakłada, że boi się otoczenia prezydenta, bać się może kogokolwiek innego a kancelaria jest tylko tarczą. 