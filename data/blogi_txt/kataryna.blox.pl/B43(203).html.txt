Monika Olejnik:  Ja już wylałam tyle łez i w studiu radiowym i w studiu telewizyjnym i w  tych korytarzach radiowych i moi koledzy, że niech pan mi się nie każe  powstrzymywać, dobrze i proszę nie wykorzystywać do tego nastroju panie  pośle, naprawdę.   Urocza była dzisiejsza rozmowa, czy raczej "rozmowa", Moniki Olejnik z  Pawłem Kowalem. Urocza i pouczająca. Bezradność Pawła Kowala, i coraz  bardziej poirytowana Olejnik, której przez blisko 20 minut nie udało  się z niego wydobyć potwierdzenia, że to Jarosław Kaczyński osobiście  wymusił na Dziwiszu decyzję o pogrzebie brata na Wawelu. Bo, jak wiemy,  Lech Kaczyński nie ma innej rodziny poza bratem, a kardynał Dziwisz nie  ma w takich sprawach nic do powiedzenia. Dla niektórych wszechwładny  Jarosław Samo Zło nadal rządzi, także rodziną brata i Kościołem. Więc  winny już jest, brakuje tylko dowodów, a tych dzisiejsze przesłuchanie niestety nie dostarczyło. Trochę żałuję, że Kowal uparł się - z powodzeniem - zachować klasę w tej sytuacji,  jeśli nie umiał lub nie  chciał (a pewnie i jedno, i drugie) zniżyć się do poziomu gospodyni,  powinien po prostu wyjść. Ta rozmowa nie miała sensu, został wezwany na  świadka oskarżenia i powinien się w tym zorientować w pierwszych  minutach.    We wczorajszym "Fakcie" Adam Bielan przywołuje słowa Jarosława Kaczyńskiego ze Smoleńska. "To jest koniec mojego życia"  -  miał powiedzieć Jarosław Kaczyński, który rzeczywiście od soboty  wygląda jakby tak właśnie czuł. Złamany człowiek, strzęp człowieka, w  jednej chwili stracił ukochanego brata i połowę najbliższych współpracowników, przyjaciół. Urządzanie w tym momencie polowania na  niego, bo Olejnik wcale nie kryje, że świadek Kowal jest jej potrzebny  tylko do jednego, jest wyjątkowo podłe, to już nawet nie jest kopanie  leżącego, to skakanie mu po brzuchu. Zbiorowe, bo Olejnik ma liczne  towarzystwo, którego będzie pewnie przybywać jak "młodzi, wykształceni,  z wielkich miast" zobaczą, że to jest trendy i w telewizji można się pokazać.  Monika Olejnik: Tak, ja bym chciała wiedzieć i tak żeby opinia publiczna wiedziała, że to nie Jarosław Kaczyński był autorem tego pomysłu.   Można się spierać o zasadność samej decyzji, ale jeśli wiadomo, że już  zapadła i jest nieodwołalna, także ze względów praktycznych (zostały  trzy dni na przygotowania, to stanowczo za mało czasu, żeby zaczynać od zera przygotowania do pogrzebu w innym miejscu), to ze wznowieniem  medialnej nagonki na jedynego Kaczyńskiego jaki dziennikarzom do  gnojenia został, wypadałoby poczekać na bardziej odpowiedni moment. A  ten nadejdzie na pewno, bo na rozliczanie Kaczyńskiego zawsze był i  czas, i chętni, i preteksty. I to się raczej nie zmieni, co więc  szkodzi poczekać?    Głównie zresztą we własnym interesie, bo jak się rodzina wkurzy, to  sobie zażyczy prywatnego pogrzebu w jej tylko wiadomym miejscu, i  dopiero będzie wstyd przed światem, jak trzeba będzie te pakujące się  już do podróży głowy państw odwoływać i tłumaczyć co się stało. Nie  wspominając już o ciężko chorej pani Jadwidze, której też można by  oszczędzić awantury o pogrzeb tragicznie zmarłego ukochanego syna.    Na słynnej już stronie na fejsbuku ktoś rzucił pomysł aby warszawska  manifestacja przeciwników wawelskiego pochówku odbyła się pod domem  Jarosława Kaczyńskiego i jego mamy. Trudno sobie wyobrazić większe  zbydlęcenie, ale znikąd się ono nie bierze. Mam nadzieję, że Monika  Olejnik ma świadomość, że dzisiaj się przyłożyła do takich reakcji, do  tego wszystkiego co przysporzy dodatkowego, całkowicie niepotrzebnego  bólu, rodzinie Kaczyńskich, z której wszyscy zdają się zauważać tylko Jarosława, choć jest jeszcze córka, matka, wnuczki, cała rodzina pani  Marii. Jak wielka musi być nienawiść do Jarosława, że przebija nawet  naturalne przecież w takich okolicznościach współczucie dla Bogu ducha  winnej osieroconej córki, ciężko chorej matki, innych członków rodziny  i przyjaciół?    Rodziny i przyjaciół, których spokój w tych dniach podziwiam. Sama na miejscu Marty Kaczyńskiej, której bólu nawet nie próbuję sobie wyobrażać, pokazałabym im wszystkim środkowy palec i zorganizowała  prywatną ceremonię, żeby godnie i w spokoju pochować rodziców, bo wiele  wskazuje na to, że rozochoceni medialnym nagłośnieniem manifestanci nie  dadzą spokoju aż do niedzieli. Na miejscu Olejnik zaś i innych  podjudzaczy, zaczęłabym się modlić, żeby Marcie Kaczyńskiej taka myśl  nie przyszła do głowy. I żeby Jadwiga Kaczyńska przeżyła to piekło, które tej biednej rodzinie zgotował los, a teraz swoje dorzucają ci,  którzy zamiast pracować na swój Wawel, zazdroszczą Kaczyńskiemu jego.  Jeśli Starsza Pani - odpukać! - nie przeżyje tego jazgotu nad trumną  ukochanego syna, będzie za późno na kolejną porcję wyrzutów sumienia.    Abstrahując bowiem od zasadności samej decyzji - decyzji stety lub  niestety już nieodwołalnej - ta awantura zaboli przede wszystkim Martę Kaczyńską, Jadwigę Kaczyńską, rodzinę pani Marii. Sam Jarosław, w  którego to wszystko jest wymierzone, już dawno się uodpornił, wszystko  co najgorsze o sobie i bracie słyszał już po wielokroć więc i to pewnie  nie zrobi na nim wrażenia.  Tak jak brat, musi poczekać na swoją  śmierć, żeby zobaczono w nim człowieka. Kto wie, może nawet całkiem  ludzkiego. Już dzisiaj współczuję Monice Olejnik łez jakie wtedy wyleje  nad tą stratą "i w studiu radiowym i w studiu telewizyjnym i w tych korytarzach radiowych".   Monika Olejnik rozmawia z Pawłem Kowalem  Zdzisław Krasnodębski "Już nie przeszkadza"Piotr Gociek "Kto gra Wawelem" 