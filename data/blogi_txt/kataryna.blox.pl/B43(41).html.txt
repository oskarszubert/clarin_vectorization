Prokuratura umorzyła postępowanie w sprawie antyrokiciej prowokacji Andrzeja Barcikowskiego (czy ten gościu wystąpił kiedyś w pozytywnym kontekście? ja sobie nie przypominam, to jego kolejna wielka wpadka a stołek pod nim ani drgnie). Wtrącanie się służb specjalnych w politykę, knucie intryg i prowokacji nie zrobiło na prokuratorze wrażenia i sprawę umorzył pod pretekstem "znikomej szkodliwości społecznej" (widać prokurator uważa Barcikowskiego za zupełnie niegroźnego oszołoma, którego bajdurzenia nikt nie traktuje poważnie - bo chyba tylko tym można tłumaczyć niedopatrzenie się szkodliwości społecznej w takim zachowaniu szefa służb specjalnych). Umorzenie tego postępowania wydaje mi się co najmniej dziwne, choć jest w tej całej sprawie coś optymistycznego. Nie ulega wątpliwości, że Barcikowskiemu bardzo na dorwaniu Rokity zależało, jeśli więc to był jedyny hak na Rokitę jaki udało się przez tak długi czas wygrzebać to nie jest źle, nie ma chyba lepszej gwarancji na czystość Rokity niż ta nieudana i żałosna akcja szefa służb specjalnych.  O wiele ciekawsze jest w tej sprawie zachowanie Belki, który zapowiada, że nie zamierza wyciągnąć żadnych konsekwencji wobec Barcikowskiego, choć przecież pół roku temu Barcikowski miał być pierwszym do odstrzału za dziką lustrację...Belki. Premier obiecywał głowę Barcikowskiego ale na obietnicach się skończyło i nigdy się nie dowiedzieliśmy dlaczego premier zmienił zdanie. Teraz też się Barcikowskiemu upiecze, choć przecież Belka ministrów za mniejsze grzechy wywalał (patrz: afera listowa Niżankowskiego). Barcikowski, człowiek Millera przecież, także w rządzie Belki jest nie do ruszenia, i chyba nie dlatego, że nie ma lepszego. Dla prokuratora znikomo szkodliwy, dla Belki niezastąpiony. 