Bronisław   Komorowski: Uważam, że ja   miałem rację, sprzeciwiając się rozwiązaniu WSI. Mam doświadczenie   byłego ministra obrony i nie rozumiem tych ministrów obrony, którzy zgodzili się na to, że się niszczy wojskowy wywiad i kontrwywiad. To   była hańba i głupota.   Nie zgadzam się z Komorowskim. W sprawie rozwiązania WSI jedynym błędem   było to, że nastąpiło to tak późno, utwierdziły mnie w tym przekonaniu choćby ostatnie wypowiedzi Dukaczewskiego. Ale jestem pod wrażeniem w   jak mistrzowski sposób Komorowski rozprowadza Sikorskiego. Teraz   Sikorski ma dwa wyjścia - bronić decyzji PiSu o rozwiązaniu WSI, albo   przyznać rację Komorowskiemu, że wziął udział w czymś co było "hańbą i   głupotą".   Nawet ktoś tak elastyczny i zdeterminowany jak Sikorski nie będzie w stanie wygrać z Komorowskim tej wymiany. Jeśli zdecyduje się bronić   decyzji PiSowskiego rządu, straci w w oczach "młodych, wykształconych, z   wielkich miast", którzy będą musieli sobie znowu przypomnieć, że   Sikorski nie tylko był lojalnym ministrem Kaczyńskiego, ale nawet   zatrudniał u siebie Macierewicza i jako jego szef jest w pełni   odpowiedzialny za całe zło, które Macierewiczowi mają do zarzucenia   politycy i patroni Platformy. Jeśli Sikorski wybierze obronę tamtej decyzji, Komorowski mu za chwilę przyklei Macierewicza, od którego   Sikorski będzie się mógł uwolnić tylko deklarując, że jako minister nie   miał żadnego wpływu na to kogo mu Kaczyńscy wcisnęli do ministerstwa i   co ten ktoś w nim robił. To pewnie akurat prawda, choć niekoniecznie   taka, którą chce się chwalić kandydat na największy urząd w państwie.   Bronienie tamtej decyzji nie przysporzy Sikorskiemu zwolenników,   przyznanie racji Komorowskiemu też nie wchodzi w grę, Sikorski  musi   więc szukać czegoś pomiędzy. Że decyzja była słuszna, poparła ją przecież także Platforma, a realizację spaprał Macierewicz, ale też już   po tym jak Sikorski odszedł z rządu, więc  nie mógł nic poradzić i nie   ma w tej sprawie sobie nic do zarzucenia. Mam nadzieję, że Komorowski da   się jednak przekonać do telewizyjnej debaty, bo jestem bardzo ciekawa   jak z tego wybrnie Sikorski, zmuszony przez własne ambicje do zaprzeczania swoim całkiem niedawnym decyzjom. Zobaczyć Sikorskiego   zmuszonego do obrony Macierewicza - bezcenne. Sikorski spadł Komorowskiemu z nieba. Jeśli prawdą jest, że właśnie   nadmierna sympatia do WSI może być jednym z argumentów wytaczanych   przeciwko marszałkowi w prawdziwych wyborach, to Sikorski jako rywal w   prawyborach jest bezcenny. Rywalizacja z nim pozwoli rozbroić   potencjalne bomby, i to rozbroić rękami samego Sikorskiego. Bo idę o   zakład, że Sikorski będzie musiał częściowo przyznać rację Komorowskiemu   i przyłączyć się do krytyki, jeśli nie samej decyzji o rozwiązaniu WSI,   to na pewno jej wykonania przez Macierewicza. Doradcom Komorowskiego udało się zaprząc Sikorskiego do czyszczenia mu pola przed prawdziwymi   wyborami. Jestem bardzo ciekawa jak Sikorski z tego wybrnie, bo nie ma   wielkiego pola manewru. Na pewno będzie zabawnie, bo "hańba i głupota"   to bardzo mocne oskarżenie i trzeba na nie odpowiedzieć. Tylko nie   bardzo jest jak.   Komorowski:   Sikorski zgodził się na rozwiązanie WSI 