Gazeta Wyborcza: To rząd PiS zaczął rokowania w sprawie zakupu majątku polskich stoczni przez konsorcjum, które reprezentował Libańczyk El-Assir.  (...) Z informacji zebranych przez "Gazetę" wynika, że od listopada  2006 r. do czerwca 2007 r. wysocy urzędnicy Ministerstwa Skarbu oraz  prezydencki minister Robert Draba prowadzili w Polsce i w Kuwejcie  intensywne rokowania w sprawie zakupu majątku polskich stoczni. Pośredniczył w nich Rahman Abdul El-Assir, od 1978 r. realizujący kontrakty z polskim przemysłem zbrojeniowym. (...) Reprezentował konsorcjum SPF Communication Team związane z holenderskim Fortis Bankiem. Ale stał za nim biznes wywodzący się z Kuwejtu i Kataru. Ten sam, który  jako konsorcjum United International Trust N.V wiosną 2009 r. jako  jedyny stanął do przetargu na polskie stocznie, obiecał je kupić. (...)  Od jesieni 2006 do wiosny 2007 r. wiceministrowie skarbu - Paweł  Piotrowski, Ireneusz Dąbrowski i Sławomir Urbaniak - jeździli do  Kuwejtu, by omawiać właśnie m.in. sprawę zakupu stoczni. (...) W marcu  2007 r. do rozmów z El-Assirem włączyła się Kancelaria Prezydenta Lecha Kaczyńskiego. Libańczyka miał zarekomendować jeden z przywódców stoczniowych związków zawodowych. Dotąd znany był tylko wątek pomocy  El-Assira w sprzedaży do Gruzji polskich rakiet typu Grom. (...) Według  naszych informacji El-Assir był sprawdzany również dlatego, że z Drabą  załatwiał kontrakt stoczniowy. Pierwszy raz Draba w tej sprawie poleciał do Kuwejtu na przełomie kwietnia i maja 2007 r. W  rozmowach z El-Assirem towarzyszył mu b. prezes Bumaru Roman Baczyński  wcześniej współpracujący z Libańczykiem przy kontraktach zbrojeniowych. Potem była seria wizyt i rewizyt. El-Assir był w Warszawie 28 maja, 8 i  18 czerwca. Spotykał się z Drabą i prezesem Agencji Rozwoju Przemysłu.  6 czerwca do Kuwejtu (znów z Baczyńskim) poleciał Draba. (...) -  El-Assir był pewny, że rozmowy o zakupie polskich stoczni, ale także o  kontraktach na broń i gaz będą po zmianie rządów kontynuowane. Draba  miał reprezentować jego interesy w Polsce - mówi nam osoba znająca  szczegóły negocjacji z 2007 r. (...) Jasiński zaprzeczał: - Minister  Grad mija się z prawdą. W czerwcu 2007 r. do resortu skarbu nie wpłynęła oferta holenderskiego Fortis Banku dotycząca stoczni. Było  sondowanie różnych inwestorów, które nie zakończyło się złożeniem  ofert. (...) Dlaczego zatem w 2007 r. PiS zapoczątkował transakcję z  El-Assirem?    Nie wiem dlaczego rząd odgrzebuje sprawę szczęśliwie dla niego  zapomnianej "afery stoczniowej", być może jest to uderzenie  wyprzedzające, albo pójście za ciosem. Skoro udało się wcisnąć "aferę  hazardową" PiSowi, to może ten sam numer uda się z "aferą stoczniową",  i niedługo już nikt nie będzie pamiętał nagrań na których wysocy urzędnicy państwowi holują bliżej nie znanego "katarskiego inwestora",  którego nawet w googlach nie potrafili znaleźć. Ale skoro temat wraca, warto się przyjrzeć nowym informacjom. Mam  ograniczone zaufanie do autorów artykułu, który na dodatek jest  napisany jest tak, żeby nie można było zrozumieć o co właściwie chodzi,  zakładam jednak, że spora część podanych przez nich informacji jest  prawdziwa lub bliska prawdy. Jakie z tego wnioski? Ja mam trzy.  Po pierwsze, wątpliwości dotyczące samego przetargu są coraz poważniejsze.  Okazuje się, że transakcja, która podobno miała zostać przeprowadzona w  drodze otwartego, przejrzystego i niedyskryminującego nikogo przetargu publicznego, była przygotowywana już od kilku lat pod jednego inwestora, z którym negocjowały kolejne rządy. Najpierw wielomiesięczne  negocjacje, potem specustawa, a potem otwarty przetarg, w którym  urzędnicy robili wszystko aby wygrał ten jeden, wcale nie przypadkowy,  bo dogadywany od dawna, potencjalny nabywca. Wiedząc, że "katarski  inwestor" pojawił się na długo przedtem zanim sprzedaż majątku  postoczniowego stała się w ogóle możliwa, warto byłoby się przyjrzeć  samej specustawie, czy czasem nie została przygotowana właśnie pod interesy tego jednego kupca, z którym transakcja od dawna była omawiana.   Po drugie, wątek powiązania transakcji stoczniowej z płatnościami starych zobowiązań Bumaru jest coraz bardziej prawdopodobny.  Świadczy o tym zaangażowanie byłego prezesa Bumaru w rozmowy o  sprzedaży stoczni. Jego udział w rozmowach zastanawia, jeśli nie  znajdzie się jakieś sensowne wytłumaczenie dlaczego brał w nich udział,  trudno będzie się oprzeć wrażeniu, że faktycznie transakcja stoczniowa  i transakcja zbrojeniowa były jakoś powiązane, a Bumar był obecny w obu. Warto byłoby się też bliżej przyjrzeć Robertowi Drabie, o którym niewiele wiadomo, a zdaje się odgrywał jakąś ważną rolę w transakcji nie leżącej raczej w jego kompetencjach.  Po trzecie, rząd wprowadził w błąd opinię publiczną, wskazując  wrzesień 2008 jako początek relacji z "katarskim inwestorem". W opublikowanym po wybuchu "afery hazardowej" na stronie Ministerstwa Skarbu Państwa "Kalendarium zainteresowania i udziału inwestora SPF Greenrights w procesie sprzedaży aktywów postoczniowych"  datą, od której według ministerstwa zaczęła się długa i przezabawna  historia "katarskiego" zbawcy polskiego przemysłu stoczniowego, był 9  września 2008 kiedy to do ministerstwa trafił "List  Pana Jaapa Vermana, Dyrektora z Banku Fortis Intertrust (Netherlands)  B.V. reprezentującego SPF Greenrights, do Ministra Skarbu Państwa,  dotyczący możliwego zaangażowania w realizowany projekt prywatyzacji  stoczni". Dotarłam do tego listu, jego autor już na wstępie pisze "Further to our correspondence and meetings in connection with the various  Shipyard projects, we write to clarify our client's position and  proposals for going forward with this projects. As you know, we  represent the interests of Greenrights and its beneficial owners",  z czego jasno wynika, że list wcale nie był pierwszym kontaktem z  tajemniczym niedoszłym inwestorem, ale kontynuacją jakiejś  korespondencji i spotkań, na których jego możliwe zaangażowanie w  projekty stoczniowe było omawiane. Dzisiejszy artykuł i wypowiedzi  samego ministra Grada potwierdzają, że "katarski inwestor" nie zjawił  się wcale 9 września 2008 z listem z Fortis Banku, ale dużo, dużo wcześniej.    Dlaczego więc zostaliśmy wprowadzeni w błąd i dopiero teraz dowiadujemy  się, że obecny rząd tylko kontynuował coś, co zaczęli poprzednicy? Co  się stało, że po kilku miesiącach samotnego tłumaczenia się z fiaska  katarkiej transakcji, minister Grad przypomniał sobie, że nie tylko on, ale i poprzednik maczał w niej palce? Ciekawe co ma uprzedzić ten nagły  przypływ wspomnień u ministra i nadzwyczajna śledcza aktywność  sprzyjających rządowi dziennikarzy.   Znając życie, wszystko skończy się pewnie na tym jednym artykule, bo  taki już los rządowych wrzutek. A szkoda, bo teraz "afera stoczniowa" nabiera prawdziwych rumieńców. Okazuje się, że "otwarty przetarg"   wieńczył od dawna przygotowywany kontrakt, koło którego kręcili się  ludzie związani z Bumarem. W tej sytuacji bajka o urzędnikach, którzy  starali się za bardzo staje się jeszcze zabawniejsza. A pytanie o co  chodziło w "aferze stoczniowej" jeszcze poważniejsze. Gazeta Wyborcza: PiS i El- Assir czyli jak krytykować samego siebieKalendarium Ministerstwa Skarbu Państwa List Fortis z 9 września 2009 