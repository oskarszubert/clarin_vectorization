"Pozdrawiamy Ciebie serdecznie, licząc, że się opamiętasz" - tak kończy się apel ponad stu intelektualistów do Władysława Frasyniuka o zaprzestanie desperackiej obrony Marka Belki przed w pełni zasłużonym zarzutem kłamstwa przed komisją. "Nie mamy wątpliwości, że zeznanie pod przysięgą: Niczego nie podpisałem w sytuacji, gdy podpis został złożony, jest zwykłym kłamstwem i dyskwalifikuje taką osobę - niezależnie od jej zasług i pozycji, niezależnie od tego czy złożenie tego podpisu miało jakiekolwiek konsekwencje. Obrona takiej postawy wspiera zachowania niemoralne. W Solidarności mówiliśmy sobie prawdę. Czy nie sprzeniewierzasz się tym samym wielkiej idei Solidarności?"Nie wiem czy Frasyniuk posłucha, sprawia wrażenie mocno zagubionego, raczej spodziewam się, że ten list będzie dla niego impulsem do kolejnych histerycznych wystąpień. Histerycznych, niestety inaczej nie da się określić tego co zrobili Frasyniuk ("Oskarżam!!!") i Bochniarz ("Żądam!!!") po ujawnieniu teczki Belki. Agresywny atak na cały świat za to, że Belka okazał się kłamczuszkiem chluby Demokratom nie przynosi, walki o nową jakość w polityce nie można zaczynać od usprawiedliwiania kłamstwa premiera, kłamstwa publicznego i pod przysięgą. Frasyniuk skutecznie kompromituje Demokratów i to już naprawdę ostatni dzwonek, żeby się opamiętał. Jeśli nie jest w stanie nim potrząsnąć nikt z Demokratów, może uda się sygnatariuszom listu. Naprawdę nie warto umierać za kłamstewka Belki.     Apel 100 intelektualistów do Frasyniuka (bez skrótów) Odpowiedź Frasyniuka na list 100 intelektualistów (bez skrótów) 