Kurski: Czytał pan list Lecha Wałęsy w sprawie Radia Maryja? Mazowiecki: Tak. Nie była to pierwsza audycja tego rodzaju, ale pierwsza, na którą Wałęsa tak zareagował. Nie dziwię mu się. Kurski: To był ten dawny Lechu z roku 1980? Mazowiecki: Tak, to jest ten dawny Lechu.Zgadzam się, że wrócił dawny Lechu, tylko nie jestem pewna który, czy czasem nie ten z 1990 roku, którego Kurski tak wspaniale sportretował w książce "Wódz". Lechu, który zapowiadał "wojnę wszystkich ze wszystkimi i zapach prochu na ulicy", który chamsko usunął Wujca ("czuj się odwołany"), żeby zrobić miejsce dla Najdera (TW "Zapalniczka"), który poniżał swoich politycznych przeciwników - Mazowieckiego, Michnika, Turowicza i który dał początek agresywnemu stylowi uprawiania polityki. I tylko dziwi mnie, że powrót tego "dawnego Lecha" tak radośnie witają ci, których najmocniej poobijał. Czy to, że teraz walczy z tym złem wcielonym - Walentynowicz, Wyszkowskim, Macierewiczem, Radiem Maryja, PO-PiS-em wystarczy do zaakceptowania stylu? Komentarz Wałęsy do odszkodowania dla Walentynowicz był obrzydliwy i podły, ale nawet najwięksi arbitrzy politycznej elegancji się na ten temat nie zająknęli. A Wałęsa w swoim szale i zadufaniu nawet nie zauważa, że sam niszczy swoją legendę. To mnie nie dziwi bo Wałęsa nigdy nie miał skłoności do autorefleksji, przygnębiające jednak, że nie ma wokół siebie żadnych rozsądnych przyjaciół, którzy zamiast bezmyślnego przyklaskiwania wyskokom Wałęsy, zatrzymaliby tę autodestrukcję i pomogli mu wyplątać się wreszcie z tych fragmentów życiorysu, których tak bardzo się boi. Bo przecież widać, że jego obecna walka to nie żadna misja ale samoobrona. Wałęsa jest tragicznym przykładem nieumiejętności zmierzenia się z własną przeszłością, najwyższy czas, żeby przyjaciele zamiast robić klakę pomogli mu się wreszcie przyznać bo ten epizod urasta do niebotycznych rozmiarów właśnie dlatego, że jest tak desperacko ukrywany. Przecież to co było na początku lat 70-tych nie mogło być poważne, bo esbecja by to później przeciwko Wałęsie wykorzystała. Ale coś niewątpliwie było, bo za dużo tu krętactw (przyznanie się po "liście Macierewicza" a potem wycofanie komunikatu z PAP, nietrzymające się kupy opowieści, a przede wszystkim ciągnięcie tego latami, zamiast przeciąć raz na zawsze, choćby odpowiadając na apel Szczura Biurowego). Wałęsa chyba sam nie docenia własnej legendy, jeśli myśli, że byle co ją zniszczy.      Aleksander Hall: "Nie jestem w stanie ocenić charakteru relacji Lecha Wałęsy z SB po grudniu 1970 roku. Wiem jedno: jako działacz opozycji demokratycznej, lider sierpniowego strajku i przewodniczący "Solidarności" Lech Wałęsa dobrze zasłużył się ojczyźnie."Hall jest chlubnym wyjątkiem bo nie dowodzi nieskazitelności Wałęsy. Reszta obrońców Wałęsy nie ma odwagi powiedzieć, że tak, że coś pewnie było, i że Wałęsa jest wielki bez względu na to. Wałęsa sam się z tego nie wygrzebie, będzie się dalej pogrążał kolejnymi napadami szału, kąsał kogo popadnie (przecież swój pierwszy forumowy atak skierował na Bogu ducha winnego Borusewicza!) i niszczył się. I w tym go chyba popierać nie należy. Pustka wokół prezydenta, ani oddanych przyjaciół, ani mądrych doradców :("Panie Prezydencie, niech Pan zwróci Polakom siebie" (Szczur Biurowy) 