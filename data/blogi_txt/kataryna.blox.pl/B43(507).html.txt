Prezydent konsekwentnie kwestionuje wiarygodność jednej z notatek, tej sporządzonej przez agenta wywiadu, który podobno podsłuchał rozmowę Ałganow-Kulczyk. Tę właśnie notatkę prezydent nazywa „mało wartościową”. Oczywiście prezydent ma prawo do swoich ocen (choć być może jako głowa państwa nie powinien publicznie poddawać w wątpliwość kompetencji naszego wywiadu i wiarygodności raportów przedstawianych przezeń najwyższym organom państwa) ale powinien przynajmniej postarać się o lepsze uzasadnienie, bo to które przedstawia obraża inteligencję. Dlaczego prezydent lekceważąco wypowiada się o notatce agenta, nie kwestionuje zaś drugiej notatki będącej de facto zapisem opowieści Kulczyka, który – w przeciwieństwie do agenta – ma żywotny interes w takim a nie innym przedstawianiu przebiegu tego spotkania?  Tym bardziej, że notatka Kulczyka powstała jako druga, jest więc niejako reakcją Kulczyka na potencjalnie niebezpieczną dla niego informację, że służby specjalne wiedzą o jego kolacji ze szpiegiem. Prezydent argumentuje, że notatka agenta jest „o tyle małowartościowa, że jest jednoźródłowa i niepodpisana”. Argument pierwszy się nie broni, bo notatka Kulczyka też jest jednoźródłowa (na dodatek źródło ma w jej treści swój interes), zaś argument o braku podpisu jest wręcz kuriozalny, zważywszy, że notatkę prezydent otrzymał od służb specjalnych państwa a nie w niezaadresowanej kopercie na korcie, jak nie przymierzając liścik od Rywina. No chyba, że prezydent jest tak obcykany w naszych agentach, że potrafi ocenić wiarygodność informacji na podstawie nazwiska agenta i to czy jest to Janek czy Franek robi mu różnicę. Prezydent wyraźnie liczy na to, że jak zagada sprawę, nikt nie będzie rozważał sensowności jego tłumaczeń, a przecież tłumaczenia te są idiotyczne (jeśli to co o notatkach wiemy z mediów jest prawdą). Co ciekawe, ta „mało wartościowa” notatka jest zbieżna z relacją Kulczyka z drugiej notatki, poza jednym drobnym szczegółem (który akurat prezydenta powinien najbardziej interesować), mianowicie powoływaniem się na poparcie Kwaśniewskiego. Kwestionując więc wiarygodność notatki agenta, prezydent de facto kwestionuje tylko fakt powoływania się Kulczyka na siebie, bo w innych punktach notatki się nie różnią. Jakie przesłanki każą prezydentowi wątpić w treść notatki agenta? Ślepe zaufanie do Kulczyka? Trochę mało. Logika? Na pewno nie, bo logicznie rzecz biorąc bardziej wiarygodne jest to co agent usłyszał o Kulczyku niż to co Kulczyk sam o sobie powiedział, zwłaszcza, że z oczywistych względów miał powody ukrywać fakt powoływania się na prezydenta (zresztą być może nie było okazji by o tym Siemiątkowskiemu powiedzieć, w końcu Kulczyk poszedł zrelacjonować co Ałganow powiedział o Kaczmarku a nie co Kulczyk powiedział o Kwaśniewskim i na ten drugi temat się po prostu nie zgadało). Jak widać, prezydent z góry odrzuca myśl, że doktor K. był wobec niego nie fair. A może wcale nie odrzuca bo doktor K. miał powód, żeby się na prezydenta powoływać, tylko prezydent nie chce, żebyśmy o tym wiedzieli? Przykro patrzeć jak prezydent kręci, śmiesznie za to się robi jak unosi się świętym oburzeniem słysząc pytania, które go rzekomo obrażają. Bo tego, że sam siebie obraża nielogicznymi i pokrętnymi  wypowiedziami najwyraźniej nie zauważa. PS. Informacje szybko się dezaktualizują, TVN24 w wieczornej rozmowie z Barcikowskim sugeruje, że w notatce agenta nie ma informacji o łapówce dla Kaczmarka. To byłby prawdziwy news, znaczyłoby to, że notatki różnią się już dwoma ważnymi faktami, przy czym jedna wkopuje Kaczmarka, druga Kulczyka. Jeśli to się potwierdzi, sprawa nabierze rumieńców. 