Bronisław Komorowski: Refundacja powinna być, gdy jest szansa, że się urodzą dzieci zdrowe i będą dobrze wychowane, na dobrych obywateli.   Radosław Sikorski: Komorowski  powiedział coś kontrowersyjnego w sprawie in vitro. Jestem pewien, że  to wyjaśni. Ale wiadomo jak działają media. Gdyby to jedno zdanie wyciągnąć i nadawać je przez tydzień, tak jak jedno moje niefortunne  zdanie, to można powiedzieć, że zawiało eugeniką i kilkoma nieładnymi  rzeczami.   Z koszmarnie nudnej wczorajszej niby-debaty na uwagę zasługuje jedynie  kariera jaką robi zacytowana wyżej wypowiedź Komorowskiego, bo to co  się wokół niej dzieje (i zapewne dziać będzie) jest świetnym przykładem na kondycję debaty publicznej w Polsce.   Komorowski i tak ma szczęście, gdyby był Kaczyńskim, oberwałby dużo  mocniej. Niewykluczone zresztą, że gdyby to Kaczyński powiedział to co Komorowski, to Komorowski byłby jednym z tych, zarzucających Kaczyńskiemu eugeniczne ciągoty. Tak już jest w naszej polityce, czy  debacie publicznej jako takiej, że głównym wyznacznikiem tego jaki sens  ma jakaś wypowiedź, jest to kto jest jej autorem i w jakich  okolicznościach padła. Wczoraj autorem był Komorowski, więc został  potraktowany ulgowo, ale w ferworze prawyborczej walki jego rywal nie  mógł jej nie wykorzystać. I w zależności od tego, czy się Komorowskiego  popiera czy nie, wypada dzisiaj wyrażać mniejsze lub większe oburzenie  tym co powiedział. Tylko co on właściwie powiedział?   W kwestii finansowania in vitro zgadzam się z akurat Sikorskim. Dopóki państwo jest tak niewydolne, że codziennie w gazetach czytamy apele  ludzi żebrzących o datki na ratowanie życia, nie ma żadnego powodu aby  ze wspólnej kasy finansować bardzo kosztowne, a nie ratujące ani życia,  ani nawet zdrowia, zabiegi. Nie jest odpowiedzialnością państwa  zaspokajanie wszystkich potrzeb swoich obywateli, a państwo, którego na  nic nie stać musi umieć priorytetyzować potrzeby, które zobowiązuje się  zaspokajać. Sprawa in vitro nie jest kwestią ideologiczną ale bardzo  praktyczną. Niestety, ci, którzy rzucili się na Komorowskiego po jego  wczorajszej wypowiedzi, robią wszystko, żeby pozostała kwestią czysto  ideologiczną, próbując z niej zrobić spór między tymi, którzy uważają,  że in vitro powinno być refundowane bez ograniczeń i dla każdego, a  tymi, którzy uważają, że państwo ma prawo określić warunki pod jakimi dofinansuje niektórym obywatelom bardzo kosztowną procedurę medyczną  służącą wyłącznie do zaspokojenia ich indywidualnej potrzeby. Jeśli na  takim poziomie pozostanie ta dyskusja, to refundacji in vitro nigdy nie  będzie, bo żaden rozsądny rząd nie wprowadzi ustawy, która doprowadzi  do bankructwa i tak już upadającą służbę zdrowia. I żaden rozsądny  prezydent takiej ustawy nie podpisze. I nie będzie to miało nic  wspólnego ze światopoglądem. Państwa po prostu nie stać na in vitro dla każdego. Nawet gdyby uznało, że każdemu chce je zapewnić. Tylko czy państwo, które finansowałoby zabiegi in vitro na żądanie,  absolutnie dla każdego, postąpiłoby odpowiedzialnie? Przecież nawet  podejmując decyzję o skierowaniu dziecka do adopcji dokładnie przygląda  się kandydatom na rodziców, i stawia im szereg (czasami dyskusyjnych)  wymagań dotyczących wieku, stanu cywilnego, warunków socjalnych. I  jakoś nikogo to nie oburza. Bo tej sprawy nie da się przerobić na spór ideologiczny, no i dużo trudniej byłoby głośno opowiadać się za oddawaniem dzieci do adopcji na zasadzie "kto pierwszy, ten lepszy"  (ewentualnie losowania, żeby było sprawiedliwie i niedyskryminacyjnie),  ze świadomością, że efektem tego będzie adoptowanie dzieci przez  rodziców o wiele za starych, żeby dziecko wychować, lub nie mających  żadnych warunków, żeby mu zapewnić normalny rozwój. Jeśli więc państwo  stosuje dyskryminację nawet wtedy, gdy przyszli rodzice mają z niego zdjąć koszty utrzymania dziecka, dlaczego się oburzamy gdy ktoś mówi,  że będzie musiało stosować dyskryminację decydując komu zechce  dofinansować rodzicielstwo?    "Eksportowemu" Sikorskiemu wypowiedź Komorowskiego "zawiała eugeniką".  Mnie natomiast zawiała Europą, gdzie toczy się otwarta dyskusja na ten  temat, bo inni uczą się na błędach, niestety błędach będących realną  krzywdą konkretnych dzieci, zaczyna się dyskusja nad tym, jakie powinny  być ograniczenia w stosowaniu metody in vitro. I to ograniczenia  stosowane nawet wtedy, gdy rodzice chcą pokryć cały koszt zabiegu.   Gazeta Wyborcza: Zmarła kobieta, która w wieku 66 lat została najstarszą matką świata.  Maria Carmen del Bousada zaszła w ciążę dzięki zabiegowi sztucznego  zapłodnienia. Hiszpanka chorowała na raka. Osierociła dwuletnie  bliźnięta. Sprawa del Bousady wywołała w Hiszpanii dyskusję o moralnych  konsekwencjach takich zabiegów u kobiet w podeszłym wieku. (...)  Hiszpańskie prawo nie stawia granicy wieku dla kobiet poddających się  zabiegowi sztucznego zapłodnienia. - Uważamy, że prawo powinno  dopuszczać taki zabieg do 45 roku życia - powiedziała Nuria Terribas z Instytutu Bioetycznego w Barcelonie. Według niej tego typu przypadki są  niebezpieczne nie tylko dla zdrowia matki, ale i dla sytuacji rodzinnej  ich dzieci. - W takich przypadkach dzieci pozostają bez opieki. Do tego  nie powinno dojść. Potrzebujemy większej kontroli, by w przyszłości nie  dochodziło do podobnych sytuacji - powiedział Josep Torrence z  katolickiej organizacji Iglesia Plural.   Najstarsza matka świata: sensacyjne zdjęcie z córką   Europa nie wstydzi się dyskusji o granicach in vitro, być może nawet  żałuje, że zaczyna ją zbyt późno. My mamy szansę nauczyć się na ich  błędach, ale sądząc po reakcjach na wypowiedź Komorowskiego, dyskusja  zostanie zgaszona zanim się zaczęła. Tymczasem proponowanie, że u nas państwo powinno finansować każdemu kto chce, nie jest działaniem na  rzecz równych praw, jest działaniem przeciwko jakiejkolwiek formie  dofinansowania in vitro przez państwo. Bo jeśli ma być "dla wszystkich"  lub "dla nikogo", to jest oczywiste, że musi być "dla nikogo", bo na  "dla wszystkich" państwa nie stać i prawdopodobnie nigdy nie będzie  stać. A jeśli ktoś uważa inaczej, powinien zadeklarować z jakich  ratujących zdrowie lub życie zabiegów sam byłby gotów zrezygnować, żeby  każdy z jego współobywateli miał prawo do bezpłatnego in vitro. Bo  koniec końców, o tym przecież jest ta dyskusja. A przynajmniej powinna być, jeśli jej efektem ma być coś więcej niż sondażowe punkty jednego  lub drugiego kandydata.   Sikorski i Komorowski nie mają z in vitro problemu ideologicznego,  tylko inaczej widzą kwestię finansowania go, a błąd Komorowskiego  polega na tym, że ma odwagę  zajmować stanowisko racjonalne i jeszcze  się do tego przyznać.  Sikorski ma łatwiej bo wyklucza całkowicie  możliwość dofinansowania i nikt się go nie czepia, Komorowski natomiast się swoim politycznie niepoprawnym zdaniem nieostrożnie podzielił,  zamiast zbyć pytanie gładką formułką, że on jest za bezpłatnym in vitro  dla każdego. Nie musiałby dzisiaj słuchać głupot o eugenice, choć  oczywiście jego deklaracja byłaby całkiem bez pokrycia, bo o ile  państwo być może stać na dofinansowanie ograniczonej liczby zabiegów (a  to zawsze oznacza konieczność wprowadzenia rozmaitych kryteriów  dostępu), ale z pewnością nie stać go na dofinansowanie każdemu. Tak  więc paradoksalnie, to właśnie wczorajsze stanowisko Komorowskiego sprzyja wprowadzeniu refundacji in vitro, zaś stanowisko tych, którzy  się dzisiaj na niego oburzają taką drogę zamyka. Bo przy postawie  "wszystko albo nic", będzie nic.   Komorowski oberwał, bo z poziomu ładnych ale pustych deklaracji zszedł  na chwilę na poziom rzeczowej dyskusji, ale został zgaszony zanim ją  zaczął. I pewnie nieprędko znajdzie się ktoś kto ten temat podejmie. A przecież jeśli myślimy poważnie o refundowaniu in vitro to tak właśnie  o tym trzeba zacząć rozmawiać. Czy powinny być jakieś kryteria  medyczne? Socjalne? Społeczne? Ile prób dla jednej osoby? Ile dzieci na  łebka? Po rozwiązaniu sporu ideologicznego, spór o in vitro jest już  sporem wyłącznie finansowym, chłodną kalkulacją wydatków, tak aby je  maksymalnie zracjonalizować z punktu widzenia potrzeb i interesów  państwa, a nie jednostki. Brzmi brutalnie, ale przecież tak właśnie jest. Państwo nie daje prezentów, tylko inwestuje. I musi umieć ocenić,  która inwestycja z punktu widzenia wspólnego interesu jest najbardziej  opłacalna. I o tym warto rozmawiać, bez udawania, że wprowadzenie  refundacji in vitro bez żadnych warunków jest możliwe. I rozsądne.    Niechcący zrobił mi się wpis o in vitro, a miał być o debacie. I to nie  tej wczorajszej, ale o debacie w ogóle. Bo ta wczorajsza świetnie pokazuje niedostatki naszej debaty publicznej, w której prawdziwej  debaty nie ma, bo strony się nie słuchają i do siebie nie odnoszą,  skupiając się na atrakcyjnym przedstawieniu własnego stanowiska, w  miarę możliwości dowcipnie i plastycznie. No i w sposób bezpieczny, bo  jak widać ze wszystkiego można u nas zrobić aferę. Sikorski ma dużo  racji mówiąc "Ale wiadomo jak działają media. Gdyby to jedno zdanie wyciągnąć i nadawać przez tydzień...", bo nasza debata publiczna to  właśnie "wyciąganie i nadawanie przez tydzień" wypowiedzi, które były  kontrowersyjne lub na tyle niezręczne, że uda się je przedstawić jako  kontrowersyjne. O meritum nikt nie ma ochoty rozmawiać, choć tutaj  akurat jest tyle do przegadania. I o ile można zrozumieć media, idące  coraz bardziej w kierunku infotainment i szukające czegoś co przykuje  uwagę, to czy my, obywatele, powinniśmy się na to godzić? Czy naprawdę  wolimy być okłamywani gładkimi słówkami, karząc polityków za  sprowadzenie ważnej dyskusji na wymiar zbyt praktyczny, a więc  nieładny? Czy chcemy razem z politykami udawać, że można zaspokoić  wszystkie interesy, nawet jeśli są sprzeczne, a państwo stać na  wszystko? Czy nasza debata publiczna już zawsze będzie starciem  narracji, z którego nic nie wynika, a my nie jesteśmy ani trochę bliżej wspólnego rozumienia, a kiedyś może nawet - kto wie - zgody, w jakiejś  rozpalającej dzisiaj emocje sprawie?   Warto rozmawiać o tym jak rozmawiać, żeby było warto. I właśnie debacie publicznej poświęcona będzie jedna z sesji rozpoczynającego się w  czwartek Kongresu Praw Obywatelskich. Dyskusja odbędzie się w warszawskim Kinie Kultura w najbliższą sobotę w godz. 16.00 - 17.30 i  jest otwarta dla wszystkich chętnych.Zapowiada się ciekawie.    Kongres Praw Obywatelskich: Prawo obywateli do debaty 