Włodzimierz Cimoszewicz: "Jaki jest związek między panią Jarucką, a politykami zaangażowanymi w tę sprawę? Jaki jest związek między faktem pracy męża pani Jaruckiej w ABW, a politykami, którzy w tej chwili tę sprawę ujawniają i nagłaśniają?"Dobre pytania. Pozwolę sobie pociągnąć temat, ukonkretniając nieco pytania Cimoszewicza. Czy to z rekomendacji Włodzimierza Cimoszewicza Andrzej Barcikowski zatrudnił Michała Jaruckiego na specjalnie utworzonym dla niego stanowisku dyrektorskim choć Michał Jarucki był jedynym funkcjonariuszem, który nie zaliczył studium oficerskiego?Za jakie zasługi i z czyjej rekomendacji prezydent Aleksander Kwaśniewski odznaczył szeregowca Michała Jaruckiego brązowym krzyżem zasługi "za umacnianie bezpieczeństwa wewnętrznego kraju" po niespełna dwóch latach pracy Jaruckiego w ABW na cywilnym stanowisku? Dlaczego nie zgłoszono na policję faktu zaginięcia faksymile Cimoszewicza i odnalezienia kartek in blanco podbitych pieczątką ministra spraw zagranicznych mimo iż w notatce pokontrolnej Wydziału Audytu i Kontroli Wewnętrznej czytamy: "Fakt zatajenia zagubienia faksymili Ministra oraz znalezienia kartek z jego podpisem in blanco stanowi poważne naruszenie dyscypliny służbowej. Obciąża to przede wszystkim p. Annę Jarucką (...) Należy sądzić, że zagubienie faksymile Ministra nie bylo przypadkiem ale celowym działaniem. Po odbyciu rozmów ze wszystkimi zainteresowanymi skłaniam się do przypuszczenia, iż faksymile została przekazana p. Annie Jaruckiej przez p. Agnieszkę Szczepaniak (...) Proponuję zgłosić sprawę organom ścigania, które mogłyby przesłuchać obie panie w charakterze świadków. Brak zgłoszenia - w przypadku gdyby faksymile zostało wykorzystane niezgodnie z przeznaczeniem - postawiłby MSZ w bardzo niekorzystnej sytuacji prawnej." Na czyje polecenie zaniechano zalecanego w notatce zgłoszenia sprawy organom ścigania w celu wyjaśnienia? Dlaczego Anna Jarucka nie poniosła żadnych konsekwencji tego co Wydział Audytu i Kontroli Wewnętrznej nazwał "poważnym naruszeniem dyscypliny służbowej"? Kto i dlaczego roztaczał w MSZ parasol ochronny nad Anną Jarucką, parasol na tyle skuteczny, że Jaruckiej nie zaszkodziły nawet uzasadnione podejrzenia o kradzież pieczęci z podpisem ministra i wykorzystywanie tej pieczęci w biurowych intrygach? Dlaczego sprawa prawdopodobnego udziału Jaruckiej w zaginięciu faksymile Cimoszewicza wyszła dopiero przy okazji sfałszowanego upoważnienia? Dlaczego wcześniej głośno było tylko o podejrzeniach o kradzież pieniędzy a nikt nigdy nie dotarł do informacji o faksymile i podrzuconych kartkach? Dlaczego sam Cimoszewicz nigdy o tym nie wspomniał choć wspominał o podejrzeniach o kradzież pieniędzy? Dlaczego "anonimowi informatorzy" chętnie opowiadający dziennikarzom o biurowych przygodach Anny Jaruckiej "zapominali" wspomnieć o aferze pieczątkowej? Czy dlatego, że ujawnienie tego przedwcześnie spaliłoby efekt demaskowania oszustki? Czy sztab Cimoszewicza świadomie milczał na temat kradzieży pieczątki i czekał aż Jarucka jej użyje, żeby skontrować kwitami z ministerstwa? Kiedy dokładnie Cimoszewicz poprosił i na jakiej podstawie prawnej otrzymał oryginały dokumentów z kontroli wewnętrznej MSZ? Dlaczego po odnalezieniu w domu Anny Jaruckiej dokumentów, których nie miała prawa posiadać przez siedem długich miesięcy nie postawiono jej żadnych zarzutów, a o nielegalnie przetrzymywanych kwitach prokurator przypomniał sobie dopiero gdy Jarucka weszła w publiczny konflikt z Cimoszewiczem? Dlaczego na postawienie zarzutów w banalnie prostej sprawie o nielegalnie przechowywanie dokumentów prokuratura potrzebowała aż siedmiu miesięcy, a w dowodowo trudniejszej sprawie o krzywoprzysięstwo i posługiwanie się sfałszowanym upoważnieniem uwinęła się w dwa tygodnie i nie potrzebowała nawet przesłuchiwać samej Jaruckiej?  Czy jest standardową procedurą, że w piątek prokuratura podejmuje decyzję o przedstawieniu zarzutów osobie, o której wiadomo, że przebywa na urlopie a już w poniedziałek rzecznik prokuratury ogłasza w mediach, że podejrzana może zostać siłą doprowadzona? Najwyższy czas, żeby pan Cimoszewicz wytłumaczył się ze swojej relacji z Anną Jarucką, z interwencji w sprawie jej męża (Cimoszewicz sam się przyznał do telefonicznych interwencji w GUS-ie, nic dziwnego, że Jarucka pisze potem w liściku z prośbą o kolejną protekcję "dla pana to jeden telefon") oraz z całkowitej bezkarności jaką cieszyła się mimo swoich licznych wpadek (mówiąc eufemistycznie) Anna Jarucka. Aż do momentu kiedy zadarła z Cimoszewiczem. ***No i nie udało mi się trzymać z daleka od Cimoszewicza a wszystko przez Pacewicza i jego komentarz z którego można odnieść wrażenie, że cały świat winien, że Cimoszewiczowi spadło. Cały świat tylko nie sam kandydat, który  zresztą z Jarucką nie ma nic wspólnego bo wszystko jest prowokacją Miodowicza. Prowokator Miodowicz zamiast podrzucić Jarucką dziennikarzom osobiście przyprowadził ją do komisji i jeszcze się chwalił w procimoszewiczowej Gazecie Wyborczej, że to on ją znalazł. Na dodatek wyposażył ją w kwit, który Cimoszewicz obalił w trzy godziny. Wydaje mi się, że gdyby pułkownik służb specjalnych rozkręcał intrygę to zrobiłby to trochę lepiej bo nawet ja bym to zrobiła lepiej. Jeśli to prowokacja służb to raczej przeciwko Tuskowi, w nadziei, że udowodnienie mu grania służbami przeciwko Cimoszewiczowi pozostawi na placu boju tylko Cimoszewicza i Kaczora, z którym Cimoszewiczowi będzie łatwiej wygrać niż z Tuskiem. A Cimoszewiczowi spadło jeszcze zanim włączyła się Jarucka bo wyborcom wystarczyły krętactwa w sprawie akcji i arogancja w sprawie oświadczeń. ***Wczoraj Cimoszewicz zaapelował do Belki o odtajnienie dokumentów, których premier nie ma prawa odtajnić o czym Cimoszewicz - sam przecież były premier - musiał bardzo dobrze wiedzieć (chyba, że to kolejna ustawa, której nie zna ten przekompetentny prawnik). I w ten sposób czysty kandydat co to chce łączyć a nie dzielić a brudną kampanią się brzydzi rzucił podejrzenia na Miodowicza dobrze wiedząc, że nie będzie żadnej możliwości zweryfikowania tych oskarżeń bo dokumenty pozostaną tajne. Przy okazji okazało się, że w walce o głosy zdesperowany Cimoszewicz jest gotów wykorzystać informacje, które powziął jako premier i odgrzebać sprawę sprzed 12 lat, choć przez te wszystkie lata, jako premier, minister i marszałek Sejmu miał lepsze okazje do interwencji. Czekam zatem z niecierpliwością na odtajnienie dokumentów. I na wyjaśnienia samego Cimoszewicza co jako premier zrobił aby winni zostali ukarani. Do składania wyjaśnień wyrywa się już Zbigniew Siemiątkowski, o ile Belka go zwolni z tajemnicy. A jak Belka nie zwolni, zawsze będzie można pójść do Przeglądu lub Trybuny i opowiedzieć wszystko anonimowo. Czego się nie robi dla ratowania resztek ponadpartyjnego kandydata. 