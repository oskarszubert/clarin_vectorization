Są spory, których politycy boją  się jak diabeł święconej wody, nawet jeśli dysponują większością pozwalającą im  rozstrzygnąć każde głosowanie po swojej myśli. Ale zamiast je rozstrzygać i mieć na jakiś czas z głowy robią wszystko – a często dużo więcej niż powinni –  aby dyskusję zdusić w zarodku, żeby się przypadkiem nie musieć zdeklarować. Tak  jest z większością tematów kontrowersyjnych, ostatnio na przykład ze związkami partnerskimi, o których chce rozmawiać wyłącznie nie mający cienia szansy na  sukces projektodawca, bo wszyscy inni boją się samej dyskusji bo temat jest  kontrowersyjny. Jasne, najfajniej byłoby rozmawiać tylko na tematy, w których  panuje powszechna zgoda, ale w polityce nie da się w nieskończoność uciekać  przed decyzjami w sprawach trudnych. I jakoś nie przekonuje mnie, że kampania  wyborcza to zły moment, bo to czas kiedy politycy chcą rozmawiać o wszystkim,  tylko nie o tym co trudne. Będą więc niezliczone ustawki z tabloidami,  zwierzenia o tym gdzie jeden z drugim poznał żonę, ale broń Boże nic  kontrowersyjnego! Żadnych tematów, przy których trzeba mieć jakieś zdanie,  zająć jasne stanowisko. Bardzo mnie taka postawa irytuje, bo jaki moment jest  lepszy, żeby się pokłócić o tematy w których się najbardziej różnimy, niż kampania  wyborcza? Chętnie bym posłuchała pozbawionej zacietrzewienia dyskusji o  bardziej sformalizowanych konkubinatach, czyli owych nieszczęsnych związkach  partnerskich, ale specjalnie na to nie liczę bo pewnie jestem jedną z niewielu  osób, które projekt w ogóle przeczytały. A naprawdę jest o czym rozmawiać, bo  choć nie mam problemu z samą koncepcją formalizowania konkubinatów, to ten projekt wydaje mi się mocno niedorobiony. Przykłady? Projekt dyskryminuje osoby chore psychicznie i upośledzone,  odmawiając im prawa zawarcia związku partnerskiego. Tymczasem regulujący kwestie małżeństw kodeks rodzinny i opiekuńczy umożliwia takim osobom – jeśli  nie są całkowicie ubezwłasnowolnione – małżeństwo za zgodą sądu o ile „stan  zdrowia lub umysłu nie zagraża małżeństwu ani zdrowiu przyszłego potomstwa”. Niezrozumiałe jest zatem dużo ostrzejsze niż małżeństw traktowanie związków  partnerskich, zwłaszcza jeśli – jak w przypadku związków homoseksualnych, a  takie będą niektóre związki partnerskie – szanse pojawienia się biologicznego wspólnego potomstwa są zerowe.   Projekt nie reguluje kwestii dzieci poczętych w związkach partnerskich,  choć przecież dotyczy zarówno par homo-, jak i heteroseksualnych. W krajach, które wprowadziły rejestrowane związki partnerskie, znakomita ich większość to  związki heteroseksualne (wg. Wikipedii 90% umów partnerskich zawartych we  Francji w 2006 roku dotyczyło par heteroseksualnych), nie powinno się  więc wprowadzać do prawa nowego bytu -  związku partnerskiego - bez precyzyjnego uregulowania tak fundamentalnej  kwestii jak ewentualne potomstwo, choćby tryb ustalania i zaprzeczania  ojcostwa, w prawie rodzinnym przecież zasadniczo odmienny dla małżeństw, i związków nieformalnych. To sprawa dużo bardziej warta uregulowania niż wspólne  rozliczanie podatków, tymczasem projektodawcy w ogóle jej nie dotknęli. Trudno  traktować poważnie projekt nie rozstrzygający czegoś tak zasadniczego jak wspólne dzieci.  Projekt przewiduje dyskusyjny tryb jednostronnego wypowiedzenia związku  partnerskiego, który z uwagi na nieprzemyślaną procedurę w praktyce  rodziłby mnóstwo komplikacji. Według projektu, aby związek partnerski jednostronnie rozwiązać, zrywający partner musi złożyć w urzędzie stanu  cywilnego „oświadczenie jednej ze stron umowy związku partnerskiego o wypowiedzeniu  umowy związku partnerskiego wraz z oświadczeniem o upływie sześciu miesięcy od wypowiedzenie”, a ponieważ nie narzuca formy notarialnej i nie wymaga  potwierdzenia przez drugiego partnera, że przyjął do wiadomości i że faktycznie  miało to miejsce pół roku wcześniej, zapis ten otwiera możliwość „zaocznego” de  facto wypowiadania umowy partnerstwa przez jednego z partnerów, nawet bez poinformowania o tym drugiego, bo urzędnik stanu cywilnego nie ma obowiązku  żądać potwierdzenia, że porzucany partner się z wypowiedzeniem w ogóle  zapoznał.  To tylko kilka uwag do projektu,  mam ich więcej, ale miejsca mało, a sens rozważania żaden, bo przecież jedni  projekt i tak w ciemno przyjmą, drudzy go z góry odrzucą, wnikać w zapisy nikt  nie będzie. Gdyby przeciwnicy tego projektu się go tak nie wystraszyli tylko podjęli dyskusję, mogliby go odrzucić, a na pewno odesłać do niekończących się  prac, ze względów czysto merytorycznych, bo jest to projekt dyskusyjny nie  tylko ze względów ideologicznych, ale z uwagi na same jego zapisy. Politycy jednak jak zwykle wolą uciec od normalnej dyskusji, odsyłając projekt do  sejmowej zamrażarki na wieki. A raczej do następnej kampanii wyborczej. Bo to  właśnie tchórzostwo polityków i wieczne odkładanie dyskusji powoduje, że ona  ciągle wraca. Może więc sensowniej będzie raz a dobrze temat przegadać i mieć  na chwilę z nim spokój? Sądząc po wypowiedziach przedstawicieli poszczególnych  partii politycznych projekt SLD nie ma żadnych szans. Ale w głosowaniu trzeba  byłoby się za czymś jednoznacznie opowiedzieć, a dla starającego się o głosy polityka nie ma przecież nic gorszego. Ale czego ja oczekuję od polityków PO i  PiS, skoro nawet Arłukowicz – do wczoraj jeszcze lewicowiec – dzisiaj boi się  podjąć temat. 