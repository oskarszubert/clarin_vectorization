Nie bardzo wierzę, że zamieszanie z taśmami jest nieplanowanym wybuchem. Apolityczna ABW w dobrej wierze odtajniła taśmy, a równie apolityczna prokuratura, w równie dobrej wierze przekazała je komisji ufając, że żadnemu z 11 komisarzy nie przyjdzie do głowy ujawnić stenogramy mediom. A tu masz, niespodzianka, ktoś ujawnił i jest awantura. Bzdura (chociaż mając świeżo w pamięci występy Siemiątkowskiego i Kapusty, trudno o wiarę w profesjonalizm służb specjalnych i wymiaru sprawiedliwości więc niewykluczone, że to wszystko rzeczywiście niechcący wybuchło). Myślę, że wszystko jest pod kontrolą, ktoś tu po prostu prowadzi bardzo wyrafinowaną grę. Gdyby ujawnienie tych stenogramów zagrażało śledztwu, a prokuraturze by na śledztwie szczerze zależalo, stenogramy nie trafiłyby przedwcześnie do komisji (na pewno znalazłby się sposób), a już na pewno nie z klauzulą "jawne" bo naprawdę, trzeba nie wiedzieć co się w Polsce dzieje, żeby wierzyć, że przed przeciekami uchroni dołączony list prokuratora z prośbą o dyskrecję. Dziwnie szybko też te stenogramy wyciekły z komisji, jednocześnie do wszystkich mediów i to w wersji pozwalającej na dokładne przedruki w całości, a przecież np. notatka Barcikowskiego jest w aktach komisji od dawna i nic o niej nie wiemy. Teraz się prokurator Olejnik awanturuje (rozpacza, że upublicznienie może całkiem uniemożliwić sukces śledztwa - czyżby jakiś nowy patent na zabijanie niewygodnych śledztw, odtajniamy, puszczamy mediom i mamy usprawiedliwienie?), grozi "zmianą zasad współpracy z komisją", zapowiada śledztwo w sprawie przecieku ale przecież ci, którzy mieli pilnować tych materiałów  zrobili wszystko, żeby ich nie upilnować. Jakby komuś zależało, żeby je szybko i głośno ujawnić (nawet klauzulę "ściśle tajne" skreślono, żeby się nikt nie krępował). I jeszcze dziwnym zbiegiem okoliczności akurat w tym samym czasie wybuchła afera z Giertychem. Siemiątkowski może wierzy w takie przypadki ale ja nie bardzo. Tylko co mi z tej niewiary jak nie mam pomysłu o co może chodzić? Pamiętać trzeba, że taśmy nagrywali chłopcy od Barcikowskiego, a Barcikowski jako kumpel Milera chyba zadbał, żeby nie powstały przy tej okazji zbyt groźne haki. W czasie jednej z rozmów Pęczak mówi, że jest podsłuchowany a w innej, że Miller się zaparł i nie chce się spotkać. A Miller lubił się spotykać. Może tu dostał z ABW ostrzeżenie, żeby się od inwigilowanego Dochnala trzymać z daleka? Kogo te taśmy obciążają? W zasadzie nikogo, poza samymi rozmówcami (bo łapówka niewątpliwie została i wręczona, i przyjęta)? Właściwie nikogo więcej. Ale to przecież nie dziwne skoro Pęczak się zorientował (został poinformowany?), że jest podsłuchiwany. Mogą ewentualnie obciążyć Kaniewskiego jeśli okaże się, że był na tym spotkaniu u Dochnala (a to chyba łatwo sprawdzić) ale nawet Kaniewski może się wybronić bo rzeczywiście Dochnal nic nie ugrał (akurat z G-8 bo na taśmach Dochnal wspomina interesy jakie z ekipą SLD robił wcześniej - to warto byłoby pociągnąć). Na Millera, Belkę i Kwaśniewskiego nic nie ma, przynajmniej w tym co drukowały media. Ciekawe czy dostały wszystkie 160 rozmów czy wybrane fragmenty. Bo to co drukują gazety jest i mocne, i słabe. O wiele ciekawsze byłyby rozmowy z lata 2003 a nie z wiosny 2004, kiedy rząd Millera się kończy a Pęczak wie, że jest na podsłuchu. Jeśli pominąć szokujące rozmowy o przyciemnianych szybach i smakowite "bydło i złodzieje" to niewiele tam jest, głównie obietnice Pęczaka, nie wiadomo czy spełnione, być może informacje się nie potwierdzą, Pęczak okaże się mitomanem (SLD działa na mitomanów jak magnes) i będzie można już zawsze wyśmiewać tego rodzaju materiał dowodowy.  Zresztą dzisiejsza Rzepa donosi, że Pęczak zniknął więc może tak to jest zaplanowane (wieczorem się co prawda znalazł w Faktach ale może zniknie jak go zechcą aresztować)? Skompromitowany Pęczak znika, SLD się od znikniętego głośno odcina, Dochnal dostaje jakiś śmieszny wyrok (o ile w ogóle, bo nie ma świadka) i po sprawie.A może to dopiero przygrywka? W rozmowach opublikowanych do tej pory jest wzmianka o "tym oszołomie", który podobnie jak Pęczak grał dla Dochnala. I ten wątek wydaje mi się rozwojowy, pewnie okaże się, że to ktoś z PO lub PiS. Po coś te taśmy muszą być. I nie bez powodu pojawiły się w śledztwie "wiedeńskim" (w stenogramach związku ze śledztwem komisji nie widać ale jakiś musi być). Na razie dostaliśmy jakiś ochłap. Na uwagę zasługuje zachowanie SLD, którego lider już po ujawnieniu taśm mówi: "Zamierzaliśmy go bronić ale teraz nie wiemy co zrobimy" (!). "Nie wiemy"! 