Wczoraj dostałam maila od opiekuna serwisu blogów Michała Olszewskiego. Nie znam Michała, nie prosiłam o żadne wyjaśnienia, tym bardziej jestem więc wdzięczna za reakcję bo wiele wyjaśnia. Fragment listu publikuję za zgodą autora:W pewien sposób nas (czyli Blox.pl) też dosięgają okruchy tego wydarzenia (że "kupujemy bloggerów za miskę czegoś tam" itp.). Już gdzieś wyczytałem, że próbujemy rękami Urbanowicza skompromitować Cię w oczach czytelników. Teza absurdalna, ale już ma swoich wyznawców. Z mojej strony nie jestem w stanie zrozumieć po co mielibyśmy to robić? Podcinać zaufanie do piszących "u nas" bloggerów? Nonsens. Wydaje mi się, że pan Urbanowicz (lub cytujący go "Enter") w niewłaściwy sposób połączył dwa wątki wypowiedzi TeBe na konferencji "Witamy Web 2.0 w Polsce", w której obaj uczestniczyli. Tebe wspominał o tym, że nie mogliśmy przekonać zawodowych dziennikarzy do pisania blogów (nie byliśmy w stanie płacić im wierszówek). Udało nam się namówić jedną z aktywnych forumowiczek (Katarynę) - i tak powstał pierwszy poważny polski blog polityczny. Nikt jej oczywiście nie płacił. Potem Tebe mówił o tym, że wkrótce zaproponujemy bloggerom możliwość zarabiania na ich twórczości. Być może sąsiedztwo tych dwóch wypowiedzi stało się przyczyną nieporozumienia. Ols/Michał Olszewski, Blox.pl Znalazłam w internecie relację z tej konferencji, jest nawet prezentacja w PowerPoincie oraz nagranie całej wypowiedzi TeBe, można bez trudu sprawdzić co mówił o blogach, i co mówił o moim. Nie łudzę się, że to przekona wszystkich, ale tymi, którzy nadal będą wierzyć w ewidentną bzdurę przejmować się nie zamierzam - zrobiłam wszystko co mogłam, żeby sprawę wyjaśnić, na to co inni z tymi informacjami zrobią wpływu niestety nie mam. Bardzo dziękuję tym, którzy nie uwierzyli w donos Urbanowicza i nie wzięli udziału w radosnej nagonce na płatnego blogera Agory, prowadzonej w kilku już miejscach w internecie. Wytłumaczyć się chciałam właśnie przed tymi, którzy tłumaczeń nie oczekiwali. Notka z bloga TeBeRelacja z konferencjiPrezentacja TeBe Nagranie wykładu TeBeZ ostatniej chwili. W tak zwanym międzyczasie na blogu sprawcy całego zamieszania, Krzysztofa Urbanowicza, pojawiło się sprostowanie. Sprostowanie Krzysztofa Urbanowicza 