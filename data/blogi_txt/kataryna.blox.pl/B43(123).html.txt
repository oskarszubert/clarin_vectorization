Właśnie skończyła się debata Wałęsa - Jaruzelski. Przygnębiające. Wałęsa przez blisko godzinę żebrał (to chyba najbardziej odpowiednie słowo) u Jaruzelskiego o świadectwo moralności. "Czy pan kiedykolwiek uważał mnie za agenta komunistycznego?". Jaruzelski z kamienną twarzą uprzejmymi odpowiedziami pogrążał Wałęsę. Przypomniał mu, że takie samo pytanie Wałęsa zadał mu już w 2000 roku w czasie kampanii prezydenckiej i został odesłany do Kiszczaka, po czym Kiszczak rozmowę z Wałęsą relacjonował Jaruzelskiemu tak: "Doszliśmy [z Wałęsą] do wniosku, że zamykamy tę sprawę". Jaruzelski, cały czas bardzo uprzejmie i jak gdyby nigdy nic, wytknął też Wałęsie, że przez 5 lat swojej prezydentury miał możliwość dokładnie sprawdzić zarówno sprawę taśmy z rozmowy z bratem, jak i fałszywek wysyłanych do komitetu noblowskiego, co powinno być tym łatwiejsze, że przy dzisiejszej technice można bez problemu dowieść fałszerstwa. Przypomniał także Wałęsie, że wielu z tych esbeków, Wałęsa już jako prezydent przejął, a niektórych nawet awansował. Jaruzelski niestety znokautował Wałęsę, jedyny plus, że Wałęsa tego nie zauważył bo wystarczyło mu stwierdzenie Jaruzelskiego, że nie ma go za agenta (ale po dłuższym naciskaniu i z zastrzeżeniem "ja pańskiej teczki nie znam") - na to oświadczenie Wałęsa czekał, po nie przyszedł i chyba niewiele więcej z tej dyskusji zrozumiał. Obawiałam się takiego scenariusza. Żeby było już całkiem żałośnie, Wałęsa zaproponował Jaruzelskiemu, żeby wspólnie uprzedzili "coś co zaraz wybuchnie" a jest to "coś wokół prymasa i Ojca Świętego". Na pytanie Czajkowskiej o co chodzi, Wałęsa powiedział, że nie może powiedzieć bo o tym wie tylko dwóch generałów. Najwyraźniej jednak żadnym z nich nie jest Jaruzelski, który powiedział, że nie wie o co chodzi. Chaos mi się tu wdarł ale właściwie jest to i tak notka tylko dla tych, którzy oglądali - tym którzy nie widzieli nie potrafię sensownie zrelacjonować. W moim przekonaniu debata była wielką porażką Wałęsy, chciało mi się płakać jak patrzyłam na jego umizgi do generała, sępienie alibi. A Jaruzelski z kamienną twarzą rozgrywał sobie tę debatę jak chciał. I wygrał. 