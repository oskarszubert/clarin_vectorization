Cimoszewicz odchodzi z polityki, dzisiaj ogłosił, że nie wystartuje w wyścigu prezydenckim a po zakończeniu tej kadencji sejmu całkiem wycofa się z życia publicznego. Nawet mi zaimponował, był pewniakiem do drugiej tury, w której miałby duże szanse wygrać (osobiście nie wierzę w wygraną Kaczyńskiego, będzie miał bardzo dobry wynik w pierwszej turze, ale przed drugą nastąpi taka mobilizacja antykaczystów, że ostatecznie przegra o włos), nie każdy potrafiłby sobie odmówić. Marek Borowski pewnie świętuje, niech się chłopina nacieszy bo przez chwilę jest jedynym poważnym kandydatem lewicy ale chyba nie ma co liczyć, że SLD sobie odpuści. Już pracują nad planem B, podobno rozważana jest kandydatura Adama Gierka (niezły pomysł, dzisiaj już chyba tylko gra na post-peerelowskich sentymentach może uratować postkomunistów), Longina Pastusiaka (Mazurek i Zalewski się ucieszą) i całkowicie bezbarwnego Szmajdzińskiego. Nie dziwne, że dzisiaj Borowski nie umiał ukryć radości, na lewicy nikt mu nie zagrozi. Gdyby się Belka na odchodnym nie pokłócił z SLD, miałby teraz szanse wypełnić pustkę po Cimoszewiczu i zostać partyjno-preziowym kandydatem ale z SLD zerwał a PeDe go chyba do prezydentury nie przymierza (choć sądząc po dzisiejszej wypowiedzi Lityńskiego ten kandydat co to go Frasyniuk miał nie jest jeszcze do końca dogadany). ***Odchodzi także Kieres, nie będzie na drugą kadencję prezesem IPN-u bo kolegium nie poparło jego kandydatury. Smutne, że człowiek, który zbudował IPN i przez 5 lat go bez większych wpadek prowadził odchodzi w atmosferze skandalu i będzie kojarzony głównie z listą Wildsteina i teczką Hejmy. Zwłaszcza, że sprawa Hejmy wygląda coraz dziwniej. Okazało się, że materiały Hejmy trafiły do IPN w grudniu z Agencji Wywiadu, a to przecież właśnie były szef Agencji Wywiadu  Siemiątkowski pojawia się w artykule od którego wszystko się zaczęło. To Siemiątkowski podsunął dziennikarzom i czytelnikom rozpalające wyobraźnię szczegóły ("materiały dotyczące osób z krakowskiego otoczenia Karola Wojtyły", "teczki zawierają informacje natury osobistej i obyczajowej" - to cytaty z Siemiątkowskiego, jakaż to pożywka dla spekulacji), trudno uwierzyć, że taki brak dyskrecji u szefa wywiadu jest całkowicie spontaniczny i przypadkowy. Mam wrażenie, że sprawa Hejmy została umiejętnie rozegrana i Kieres był tu bez szans, nawet gdyby od początku konsekwentnie milczał. Mam tylko nadzieję, że ci co tak pracowicie kopali dołki pod Kieresem szybko za nim zatęsknią jak nowy sejm wybierze bardziej zdecydowanego prezesa, który będzie energiczniej uwalniał informacje z teczek. Bo Kieres został potraktowany niesprawiedliwie. 