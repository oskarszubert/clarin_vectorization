Waldemar   Kumór (Gazeta Wyborcza): Rozumiem:   katastrofa smoleńska, powodzie, kampania prezydencka, kryzys   ekonomiczny itd., itp. Tyle ważnych spraw. Ale kompletna cisza w sprawie dla demokracji fundamentalnej? Chodzi o to, że przez ponad dwa tygodnie   po śmierci Barbary Blidy Centralne Biuro Śledcze podsłuchiwało telefon   dziennikarza "Gazety" Wojciecha Czuchnowskiego, który pisał o tej   sprawie. A podsłuchy zarządzono, bo ówczesny minister sprawiedliwości z   PiS Zbigniew Ziobro obawiał się o zamach na swoje życie. "Gazeta" udowodniła, że podsłuch był nielegalny. Napisaliśmy o tym w sobotę.   Opublikowaliśmy wewnętrzny dokument CBŚ potwierdzający nieuprawnioną   inwigilację dziennikarza. Nigdy przedtem w takiej sprawie nie było tak   mocnego dowodu. I co? I cisza. TVP czy "Rzeczpospolitej" się nie   dziwię, bo sprawa dotyczy wpadki ich politycznych idoli z IV RP. A   dowody mocne.Mam żal o to milczenie do posłów z przeróżnych komisji   śledczych, innych mediów czy organizacji pozarządowych. Przecież -   przepraszam za oczywistość - takie podsłuchy to (niezależnie od różnic politycznych) naprawdę zagrożenie dla demokracji.   Kumór ma żal, a mnie milczenie poważnych mediów wcale nie dziwi, bo choć Gazeta usiłuje sprawę przedstawić jako spisek Ziobry przeciwko Czuchnowskiemu za Blidę, każdy kto przeczyta opublikowany przez Gazetę   fragment protokołu z kontroli rozumie, że afera jest klecona na siłę, a   takie jej przedstawianie jest zwykłą manipulacją.  Po pierwsze, podsłuch założono zanim   wybuchła "sprawa Blidy", bo 24 kwietnia 2007, a Blida zastrzeliła   się dzień później, i dopiero wtedy Czuchnowski miał okazję zacząć pisać   o "sprawie Blidy". Nie broni się więc zarzut, że podsłuch założony   Czuchnowskiemu ma cokolwiek wspólnego z jego tekstami o sprawie Blidy,   to Gazeta usiłuje stworzyć taki związek opierając się wyłącznie na   zbieżności czasowej. Jeśli jednak mamy uwierzyć, że jest tu jakiś   związek, przydałoby się wyjaśnić jak CBŚ przewidziało z wyprzedzeniem,   że będzie jakaś "sprawa Blidy" o której będzie pisał Czuchnowski, i prewencyjnie założyła mu w tym celu podsłuch dzień przed inicjującym   "sprawę Blidy" samobójstwem byłej posłanki.  Po drugie, podsłuch nie został   założony na telefon Czuchnowskiego, prywatny i na niego   zarejestrowany, ale na służbowy numer Agory, jeden z setek numerów na   nią zarejestrowanych. Nie ma żadnego dowodu, że w chwili zakładania podsłuchu wiedziano, że jest to numer należący do Czuchnowskiego, czy w   ogóle jakiegoś dziennikarza "Gazety Wyborczej". Precyzyjnie rzecz   ujmując, podsłuch został założony na telefon należący do spółki Agora.   Tyle było o tym wiadomo w momencie zarządzenia podsłuchu. Nic zatem nie wskazuje, że ta decyzja miała jakikolwiek związek z Blidą, czy też z   innymi tematami o jakich pisał Czuchnowski. Nic nie wskazuje nawet, że   miała związek z samym Czuchnowskim.  Po trzecie, podsłuch nie miał nic   wspólnego z tekstami Czuchnowskiego o Blidzie, protokół kontroli   wyraźnie mówi co było podstawą zarządzenia o założeniu podsłuchu na   noszony akurat przez Czuchnowskiego telefon zarejestrowany na Agorę. Numer z którego korzystał Czuchnowski został namierzony w ramach rozpracowywania jakiejś sprawy o charakterze - jak rozumiem - kryminalnym. Śledczy ustalili, że był kontakt między numerem, którego   używał Czuchnowski, a jakimś innym numerem, który mieli pod obserwacją.   Więc zarządzili rozpoczęcie kontroli numeru telefonu należącego do   Agory, a używanego przez Czuchnowskiego.  Po czwarte, Ziobro nie miał nic   wspólnego z tamtym podsłuchem,  Gazeta go na siłę z nim łączy,   choć podsłuch założyło CBŚ, czyli instytucja podległa Ministrowi Spraw   Wewnętrznych i Administracji, którym w tamtym czasie był Janusz "Ściema"   Kaczmarek, od jakiegoś czasu najlepszy sojusznik  i zaufany informator   dziennikarzy walczących z kaczyzmem. Dlaczego zatem to Ziobro pojawia   się w artykułach Gazety, a nie Kaczmarek właśnie? Pytanie jest   oczywiście retoryczne.   Takie są fakty. Gazeta nie przedstawiła żadnej poszlaki, o dowodach nie   wspominając, że kilkunastodniowy podsłuch telefonu używanego przez Czuchnowskiego miał związek z jego   pracą dziennikarską w ogóle, a sprawą Blidy w szczególności. Gazeta na   siłę buduje ten związek, ale inne media nie mają powodu włączać się zbyt   aktywnie w nadymaną aferę, która aferą nie jest. Nikt się na własne   konto wygłupiać nie chce, bo czytelnik jednak czasami swój rozum ma, i może dostrzec, że to nie Ziobro kazał podsłuchiwać Czuchnowskiego ze   względu na Blidę. Jak insynuuje Gazeta. Protokół wskazuje na nieprawidłowości w zarządzeniu podsłuchu, a polegały one na tym, że zdaniem kontrolerów przed decyzją o kontroli   operacyjnej należało zweryfikować informacje, bo źródło było nowe i   niepewne. I w zasadzie tyle. Reszta to dopowiedzenie Gazety, która   najwyraźniej liczy, że czytelnikowi się nie będzie chciało zajrzeć do   dokumentu, lub przeczyta go bez zrozumienia.   A sama kontrola, żeby było śmieszniej, miała miejsce za reżimu   kaczystowsko- ziobrowskiego, który - jak widać - sam się skontrolował i napiętnował w sprawie tych nieprawidłowości.    Czy już wytłumaczyłam wystarczająco   redaktorowi Kumórowi dlaczego żadne poważne medium nie chce się grzebać w   tym, z czego Gazeta na siłę próbuje zrobić aferę   Ziobrowsko-Blidowo- Gazetową?    Osobiście mam nadzieję, że nieprzesadnie bystry poseł PO Węgrzyn, który   dał się wkręcić w temat, zgodnie z obietnicą nie odpuści i sprawa będzie   miała dalszy ciąg. Bardzo jestem bowiem ciekawa jakie okoliczności i   kontakty Czuchnowskiego spowodowały, że znalazł się w polu zainteresowania śledczych badających - o ile zrozumiałam - jakąś planowaną prowokację wobec Ziobry. Czekam zatem na kolejne odsłony tej   afery, może być naprawdę ciekawie jeśli sprawa trafi na komisję   "naciskową" i poznamy kulisy tamtej sprawy. I sprawę-matkę, od której   się zaczęło. 