I tu mała uwaga. Wiemy, co Rosół powiedział Leszkiewiczowi 25 sierpnia,  ale przestrzegałabym przed przyjmowaniem, że dokładnie tego samego  chciał od niego gdy wydzwaniał go na urlopie. Ponieważ się nie  dodzwonił, nie wiemy o czym chciał z nim rozmawiać. Niewykluczone, że  wcale nie o wycofaniu się Magdaleny Sobiesiak, ale przeciwnie, o tym  jak można jej pomóc wygrać. Rada Nadzorcza Totalizatora, w której  Leszkiewicz ma swoich przedstawicieli, w tym Przewodniczącą, ustala nie  tylko zasady przeprowadzenia rozmów kwalifikacyjnych (co zrobiła 18 sierpnia), ale także listę takich samych siedmiu pytań jakie dostają na  piśmie wszyscy kandydaci 26 sierpnia. Kandydat, który znałby pytania  wcześniej, albo pod którego niektóre z nich byłyby ułożone, miałby  ogromną przewagę nad pozostałymi. Jeśli przedsięwzięcie miało się udać,  trzeba było dla Sobiesiakówny pozyskiwać głosy członków Rady  Nadzorczej, i informacje pozwalające jej łatwiej przejść przez rozmowę kwalifikacyjną, na przykład to jakie będą pytania, jacy są kontrkandydaci, itp. Nie wykluczałabym więc, że w dniach 20-24 sierpnia  Rosół chciał od Leszkiewicza czegoś zupełnie innego niż to, z czym  ostatecznie do niego przyszedł 25 sierpnia. Sytuacja była dynamiczna i  przez te kilka dni mogła się zmienić o 180 stopni. Zwracam na to uwagę,  żebyśmy się nie zafiksowali na 20 sierpnia jako dacie przecieku do  Rosoła, bo wcale nie musiało tak być. Na czuja, data ta musi być dużo  bliższa wycofania się Sobiesiakówny, które było tego bezpośrednią konsekwencją. Być może Drzewiecki zorientował się, że coś jest nie tak  już 19 sierpnia, może nawet wtedy powiedział o tym Rosołowi, ale nie  oznacza to, że od razu zdawali sobie sprawę z powagi sytuacji, i  podjęli radykalne decyzje. Sobiesiakówna w Totalizatorze to była wielka  szansa hazardziarzy, którzy mieli na usługach Drzewieckiego i Rosoła,  nie zrezygnowaliby tak łatwo. Może więc przeciek miał dwa etapy.  Pierwszy, ten "aksamitny" od Tuska, kiedy się zorientowali, że coś  śmierdzi, ale nie wiedzieli wszystkiego, i drugi, kiedy po sprawdzaniu źródeł smrodu dotarło do wszystkich, że sprawa jest poważna i trzeba  się zwijać ze wszystkim. Tusk mógł dać tylko delikatny sygnał,  Sobiesiak miał mnóstwo innych możliwości sprawdzania jak się sprawy  mają. Choćby przez zaprzyjaźnionych prokuratorów, w końcu o wszystkim  co robiło CBA najlepiej - oprócz samego CBA - wiedziała Prokuratura  Krajowa.   Jeśli się zgadzamy, że forsowanie Sobiesiakówny to coś więcej niż kumoterstwo i szukanie ciepłej posadki dla córki kumpla, to trzeba się  temu przyjrzeć całościowo bo jest oczywiste, że wysiłkiem samego Rosoła  i "Drzewka" nie mogło się to udać. Potrzebne były liczne decyzje  Ministerstwa Skarbu, i głosy jego przedstawicieli. Przed przesłuchaniem  Rosoła i Leszkiewicza komisja śledcza powinna odrobić zadanie domowe i  przyjrzeć się pozostałym dokumentom konkursowym, do których ja już nie  miałam dostępu, ale może je bez problemu dostać każdy poseł wchodząc na legitymację poselską do Totalizatora Sportowego. Warto też prześledzić  powody zmian personalnych w Totalizatorze, dokonanych w tym gorącym  okresie przez wiceministra Leszkiewicza, bo to za jego sprawą zwolnił  się stołek dla Sobiesiakówny, a do Rady Nadzorczej mającej podejmować  decyzje w sprawie jego obsadzenia weszła "dziewczyna od Drzewka" i podwładna Leszkiewicza z Ministerstwa Skarbu Państwa.   Daleka jestem od posądzania o cokolwiek Leszkiewicza, bo nie mam ku temu podstaw, a wszystko może być zbiegiem okoliczności. Jeśli jednak  ministerstwo podejmuje decyzje umożliwiające Rosołowi przeprowadzenie  całej akcji, to trzeba się dokładnie przyjrzeć czy ktoś nie miał  ponadstandardowego wpływu na te decyzje. Jeśli mogę coś podpowiedzieć,  komisja śledcza powinna poprosić o komplet wewnętrznych dokumentów  Ministerstwa Skarbu Państwa dotyczących Totalizatora z okresu maj -  sierpień 2009, żeby można było prześledzić jak zapadały decyzje  udokumentowane potem w akcie notarialnym z 1 lipca. Jakieś powody  musiały być, powinny zatem istnieć notatki służbowe dokumentujące  proces podejmowania kluczowych decyzji w sprawie zmian personalnych na najważniejszych stanowiskach w ważnej spółce Skarbu Państwa. Mam wrażenie, że kluczowym momentem dla losów ustawy hazardowej nie  był wcale 14 sierpnia, ani 30 lipca, tylko 13 maja. To data, która  zdaje się spinać kilka wątków. 