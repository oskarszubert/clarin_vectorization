Raport Kalisza: Barbara Blida zapewne nie chciała zostać wyprowadzona z domu w kajdankach jak pospolity przestępca, zapewne w obecności kamer, bo nie można wykluczyć, że o kamerze ABW Barbara Blida wiedziała. Jak sądzi Komisja Barbara Blida, nie mając, jako kobieta nieznająca się dobrze na broni świadomości,  że także amunicja bezpieczna, która nie powinna mieć właściwości penetrujących może okazać się bardzo niebezpieczna, mogła w zamiarze swojego czynu zakładać jedynie okaleczenie. W kwestii innych śladów GSR na  rękach funkcjonariuszki Komisja wysuwa hipotezę, iż w chwili gdy funkcjonariuszka zobaczyła w  rękach Barbary Blidy broń próbowała ją powstrzymać i w ten sposób doszło do szamotaniny.Nie wczytałam się jeszcze w Raport Kalisza, i nie obiecuję, że kiedyś to zrobię, bo liczy ponad 200 stron i mam wrażenie, że zarówno objętość, jak i publicystyczny styl, mają na celu zniechęcenie potencjalnych czytelników do lektury i wyrobienia sobie własnego zdania i skazywanie ich na streszczenia podsuwane przez dziennikarzy i polityków.  Obiła mi się jednak o uszy wypowiedź Kalisza zawierająca tezę zaskakującą na tyle, że to akurat postanowiłam sprawdzić w dziele nad którym w pocie czoła koalicja PO-SLD pracowała 4 lata, za nasze - wcale niemałe - pieniądze. Szybka przebieżka po raporcie potwierdziła to co wydawało mi się nieprawdopodobne - w swoim polowaniu na Ziobro i Kaczyńskiego Kalisz zrobił z Blidy kandydatkę do Nagrody Darwina, a są to - jak wiadomo - nagrody przyznawane aby "upamiętnić osoby, które przyczyniły się do przetrwania naszego gatunku w długiej skali czasowej, eliminując swoje geny z puli genów ludzkości w nadzwyczaj idiotyczny sposób". Okazuje się bowiem, że po czterech latach mozolnego "śledztwa" Kalisz ustalił, że Blida chciała przechytrzyć ABW i się widowiskowo okaleczyć, ale nie przewidziała, że może się zabić. Czemu, rzecz jasna, winien jest Kaczyński do spółki z Ziobrą.Może mam serce z kamienia, ale choć współczuję rodzinie Blidy, to trudno mi za to co się stało winić kogoś poza nią samą. Sorry, ale jak się chce odstawiać szopkę z samookaleczeniem, to trzeba umieć to zrobić tak, aby nie przesadzić z dramatyzmem. Bardziej niż Blidy, która sama się zabiła, żal mi dzisiaj funkcjonariuszki, którą zmusiła do towarzyszenia jej w tym, i którą jej koledzy od czterech lat próbują uczynić morderczynią, zwalając na nią winę za to, że Blidzie sprytny plan nie wyszedł lub - jak kto woli - wyszedł aż za bardzo. 