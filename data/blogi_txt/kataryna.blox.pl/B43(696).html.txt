Wygląda na to, że Kwaśniewskiego dopadł "wirus prezydencki", ten sam, który niedawno męczył Wałęsę. "Wirus prezydencki" atakuje wyłącznie prezydentów, przez dłuższy czas choroba przebiega bezobjawowo, uaktywnia się zazwyczaj pod wpływem medialnych doniesień o niewygodnych faktach z przeszłości - rozmowach i ludziach, o których chory wolałby nie pamiętać. Pierwszym objawem są napady szału i wściekły atak na media (Wałęsa: "Radio Maryja to psychole od Rydzyka", Kwaśniewski: "Wprost to mutacja Urzędu Bezpieczeństwa"), oraz na osoby, które chory utożsamia z zagrożeniem (w ostrej postaci jest to tzw. królofobia - Ojciec Król, Marek Król), charakterystyczne jest także "parcie na szkło" stąd intensywne rajdy po studiach telewizyjnych. Po kilku dniach choroba przechodzi w fazę bezobjawową i chory ponownie zapada w bezruch. Prawdopodobnie w najbliższym czasie na forum Gazety Wyborczej uaktywni się user "akprezydent", Aleksandra Kwaśniewska zgłosi akces do partii Frasyniuka a Danuta Waniek otrzyma list z żądaniem odebrania koncesji tygodnikowi "Wprost", które to żądanie z uwagą rozpatrzy, bo niewykluczone, że jako szczęśliwa oglądaczka magisterskiego dyplomu Kwaśniewskiego, widziała także koncesję "Wprost". 