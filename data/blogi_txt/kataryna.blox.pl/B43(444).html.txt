Elżbieta Jakubiak: ﻿PiS ma być wehikułem do wyniesienia Zbyszka Ziobry do prezydentury. Mnie nie wyrzucił Jarosław Kaczyński, a właśnie on. Zaraz po wyborach prezydenckich rozpoczął nakręcanie złej atmosfery i podjął starania o przejęcie partii, bo przegrane wybory były Ziobrze i Kurskiemu na rękę, żeby mogli zacząć przejmować PiS i to się teraz dzieje. Zadziwiające było to, że Ziobro nie włączał się w kampanię wyborczą Jarosława Kaczyńskiego. Zbigniew Ziobro nigdy nie bierze odpowiedzialności, woli rozliczać.﻿ To wypowiedź sprzed ledwie roku, kiedy to PiS, także głosem Ziobry, wyrzucał z partii Elżbietę Jakubiak. Sam Ziobro wtedy tę decyzję partii, podjętą z inicjatywy samego Kaczyńskiego usprawiedliwiał w mediach. Z dużym prawdopodobieństwem można chyba przyjąć, że dzisiaj Ziobro ma duże szanse podzielić los Jakubiak - za to samo, w taki sam sposób. I na pewno też znajdą się "koledzy", którzy będą chcieli i potrafili przekonywać opinię publiczną, że tak było trzeba a Ziobro sam sobie winien. Wystarczył rok aby historia zatoczyła koło i Ziobro oberwał z tej samej broni, której podobno sam chętnie używał. Podobno, bo przecież nikt nie wie co się tam naprawdę dzieje, a kolejne walki buldogów, czy też bulterierów, pod dywanem są kompletnie nie zrozumiałe. I właśnie niewytłumaczalność tego co się od blisko półtora roku dzieje w PiSie uderza mnie najbardziej. Bo dzisiaj ci sami ludzie, którzy poświęcili ubiegły rok przekonywaniu, że PiSem rządzi Ziobro a Kaczyński jest właściwie marionetką w jego rękach, najgłośniej lamentują nad losem tegoż samego Ziobry, ostatniego reformatora, ideowca brutalnie wyrzucanego z partii, którą nie wiedzieć kiedy przestał rządzić, bo teraz znowu tym złym jest Kaczyński. Może jestem mało bystra, ale naprawdę nic z tego nie rozumiem i chciałabym, żeby ktoś mi przystępnie wytłumaczył, może któryś z polityków i komentatorów przekonujących mnie przez ostatni rok o wszechwładzy Ziobry stojącego za każdą złą decyzją Kaczyńskiego, co się właściwie stało. Kiedy, w którym momencie ostatnich 12 miesięcy, a przede wszystkim dlaczego, PiS przestał być "wehikułem do wyniesienia Zbyszka Ziobry do prezydentury", a sam Ziobro stracił kontrolę nad PiSem i Kaczyńskim, którym jeszcze rok temu sterował. Nie oczekuję już nawet jakiegoś przekonującego wyjaśnienia, ale niech będzie jakiekolwiek. Niewytłumaczalność tego co się dzieje w PiSie, i z PiSem, brak jakiejkolwiek logiki, począwszy od wyrzucenia Jakubiak i łatwego pogodzenia się ze stratą "muzealników", każe się zastanowić czy ten coraz bardziej dziwny byt można jeszcze traktować jak partię dążącą w jakiejś realnej perspektywie do władzy, czy jest to już tylko grupa facetów nie aspirująca do żadnego wpływu na rzeczywistość, w całości pochłonięta walką o to kto będzie dowodził Titanikiem. Nie wiem jak Wy, ale ja w tej walce nie kibicuję nikomu, bo niezależnie od tego kto ją wygra, dla mnie nic z tego zwycięstwa nie wyniknie. Czas najwyższy pożegnać się ze złudzeniami, że mamy poważną partię opozycyjną, że jest komu władzę rozliczać, bo jedyne rozliczenia na jakie PiS ma ochotę i siły to wewnętrzne przepychanki kto komu większe świństwo zrobił - Ziobro pisząc list, czy Kaczyński zawieszając go za to. Kogo to obchodzi? Jedyny plus tego co się teraz dzieje z opozycją jest chyba taki, że jak już PiS się całkiem pożre, jak się chłopaki wespół w zespół sprowadzą na pozycje jeszcze mniej znaczące niż SLD (a siły partii nie mierzy się liczbą mandatów, tylko możliwością wpływania na rzeczywistość - dzisiaj to Palikot jest silniejszy niż Kaczyński), media przestaną się tak bardzo bać - moim zdaniem już od dawna nierealnego - powrotu PiSu do władzy i wezmą się wreszcie za solidne rozliczanie tych, którzy u władzy są, i dzięki PiSowi jeszcze długo pozostaną. A o to w końcu chodzi - żeby miał kto władzy patrzeć na ręce. PiS tego nie robi już od dawna, w każdym razie nie umie tego robić skutecznie. Z mojej perspektywy szarego wyborcy jest więc opozycją bezużyteczną. I najwyraźniej taką chce pozostać. Szykuję więc popcorn i czekam na dzisiejszy spektakl z wyrzucania Ziobry. Wybranie do rozprawy z nim dnia, kiedy jego żona jest jeszcze w szpitalu z dwudniowym noworodkiem najlepiej świadczy o samobójczych skłonnościach w tej partii. 