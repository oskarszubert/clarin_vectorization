Coraz więcej autorytetów włącza się w obronę Urbana przed zakusami naszego wymiaru sprawiedliwości, afera pęcznieje jakby ten precedens miał zachwiać w posadach wolnością słowa. Problem w tym, że ten proces wcale precedensowy nie jest bo paragrafy o znieważaniu są wyciągane dość często i wyrok na Urbana nie jest ani pierwszym, ani najsurowszym tego rodzaju. Lepper za nazwanie Kwaśniewskiego "największym nierobem w kraju" dostał rok i cztery miesiące bez zawieszenia - z bliźniaczego paragrafu, zarówno w przypadku Kwaśniewskiego, jak i Papieża wykorzystano paragraf o znieważaniu głowy państwa. Czy ktoś sobie przypomina jakieś protesty z tej okazji? Czy padały wtedy argumenty o prawie do krytyki? Czy ze sprawy Leppera robiono bój o wolność słowa i walkę ze świętymi krowami? Nie. Obrońcy wolności znieważania Papieża zarzucają katolikom chęć objęcia Papieża specjalną ochroną prawną, nie mają natomiast nic przeciwko temu, że taką specjalną ochroną objęci są niektórzy politycy, choć prawdopodobnie dla wielbicieli Kwaśniewskiego przezwanie ich autorytetu "nierobem" było mniej bolesne niż dla katolików to co Urban nawygadywał o Papieżu. Jest więc jakaś dziwna niekonsekwencja w traktowaniu tej sprawy, i spraw wcześniejszych. Gdzie byli obrońcy słowa wtedy? Jak widać jedyną osobą w miarę konsekwentną w sprawie wolności znieważania jest sam Urban. Inni nie mieli nic przeciwko sadzaniu za Kwaśniewskiego, Tomaszewskiego czy innego Cimoszewicza. 