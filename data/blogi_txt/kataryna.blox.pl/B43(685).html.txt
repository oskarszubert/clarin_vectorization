Do trzech razy sztuka, to już trzeci raz w tej aferze próbuje Jan Kulczyk załatwiać swoje interesy poprzez wyeliminowanie przeciwnika oskarżeniem. Dwa razy się nie bardzo udało ale teraz chyba wszystko jest na najlepszej drodze. Oskarżenie Kaczmarka, Giereja i Czempińskiego, czyli próba pierwsza. Po powrocie z Wiednia, napalony na interes życia Kulczyk doszedł do wniosku, że musi raz na zawsze wyeliminować tych, którzy mu stoją na drodze. Poszedł więc do premiera, szefa ABW i szefa AW i doniósł, że Kaczmarek i Gierej wzięli łapówkę. Oskarżenie to stało się podstawą do wielomiesięcznej inwigilacji Kaczmarka. Niczego nie znaleziono. Nie znaleziono też nikogo kto potwierdziłby słowa Kulczyka o tym, że o łapówce mówił w czasie spotkania Ałganowa. Kuna i Żagiel pod przysięgą zeznali, że niczego takiego nie słyszeli a zaufany doradca Kulczyka, uczestnik wiedeńskiego spotkania Marek Modecki powiedział Polityce "Mam wrażenie, że Kulczyk poszedł i nagadał na Giereja i Kaczmarka, bo był na nich zły".Oskarżenie Siemiątkowskiego, czyli próba druga. Po ujawnieniu notatki Siemiątkowskiego, w której Siemiątkowski spisał to co mu Kulczyk naskarżył na Kaczmarka, Giereja i Czempińskiego, Kulczyk najwyraźniej przestraszył się, że oberwie od tych, których obsmarował i oskarżył Siemiątkowskiego o sfałszowanie notatki. Kulczyk wykupił wielkie ogłoszenia w gazetach ale tematu nie ciągnął i już nie wspomina, że służby specjalne sfabrykowały przeciwko niemu dowody. Pogodził się widać z losem. Wkrótce zresztą wyjechał "na leczenie" i tam zrodziła się nowa - i chyba już jedyna jaka mu została - linia obrony. Oskarżenie Giertycha, czyli próba trzecia. Tu ma szansę wygrać bo o ile Siemiątkowski potraktował oskarżenie o fałszowanie notatek z pobłażliwym uśmiechem, a publiczność litościwie zignorowała, to w przypadku Giertycha wiadomo, że będzie awantura jak się patrzy bo Giertych potrafi się pieklić. Już włączają się politycy lewicy, Belka coś tam bąka o zwierzynie łownej, Kwaśniewski wczoraj był powściągliwy ale jak zobaczy, że ludzie są skłonni uwierzyć Kulczykowi, to też na pewno dołączy się do oskarżeń. I wszyscy udają, że oskarżyciel Kulczyk jest całkiem wiarygodną postacią, choć przecież w tej sprawie ma wyjątkowo bogatą historię mataczenia (nawet teraz nie może się zdecydować czy nie wraca bo się boi, czy dlatego, że jest chory a w tym wywiadzie u Olejnik co zdanie to kłamstwo). A może by pan Kulczyk powiedział dlaczego 2 miesiące kisił informację, że ktoś nieuczciwie próbuje wrabiać głowę państwa? To bardzo nieobywatelskie zachowanie.Kulczyk broni się rozpaczliwie i chyba nie przed komisją a przed łódzkim prokuratorem, bo jak tylko prokurator podał datę przesłuchania, mecenas Widacki już wiedział, że wtedy to na pewno Kulczyk będzie chory i do prokuratora nie przyjdzie. Kto śledzi ten wątek z Dochnalem widzi, że pojawiają się tam wątki kulczykowate i tylko patrzeć jak ktoś je oficjalnie poskleja w jakąś nieciekawą dla Kulczyka całość. Może więc Kulczyk liczy na to, że jak pomoże ubić komisję, koledzy się odwdzięczą? Zachowanie Kulczyka wskazuje, że nie gra on tylko pod siebie, i że w oskarżeniu Giertycha nie ma żadnej przypadkowości. Bo przecież tym oskarżeniem Kulczyk w żaden sposob nie pomógł sobie samemu, osłonił jedynie prezydenta.  Co dalej? Lewica będzie przywoływać przy każdej okazji słowa nagle zwiarygodniałego Kulczyka jako dowód, że wszystko jest tylko nagonką polityczną i trzeba komisję zniszczyć. Giertych oczywiście nie ustąpi z komisji co być może stanie się dla komisyjnej lewicy pretekstem do zrealizowania gróźb o demonstracyjnym wyjściu (już rozważali to jako patent na zerwanie komisji), a sam Kwaśniewski ma  teraz otwartą drogę ucieczki przed przesluchaniem i pewnie wkrótce oświadczy coś w rodzaju "stanę przed komisją dopiero po ostatecznym wyjaśnieniu sprawy Giertycha przez prokuratora" (czyli nigdy), pan Ferenc wysmaży kolejne teksty o potrzebie zlikwidowania komisji, różne "głosy rozsądku" wydadzą z siebie okrzyki oburzenia w obronie Kwaśniewskiego - niewinnej ofiary krwawego polowania i jakoś się wszystko rozmyje. Oczywiście można grupie mataczącej pokrzyżować szyki, gdyby Giertych nagle dla dobra sprawy ustapił z komisji (jak Oleksy "odchodzę bo jestem niewinny"), musieliby znaleźć sobie inny młot na komisję. Ale Giertych będzie trwał, niestety.PS. Oczywiście nie kwestionuję, że oskarżenie Kulczyka może być prawdziwe i jeśli się potwierdzi to wszystko odszczekam ale na razie  przeraża mnie łatwość z jaką wielu uwierzyło w jedno słowo (i tylko słowo) kogoś o takiej historii kręcenia jak Kulczyk. Nie ma powodu, żeby mu wierzyć, powody by mu nie wierzyć przedstawiłam. 