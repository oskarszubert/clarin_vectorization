Włodzimierz Cimoszewicz: "Zadzwonił do mnie ktoś z ministerstwa, bo przypomniał sobie o tym, iż znaleziono takie kartki w biurku pani Jaruckiej podczas przeszukania."Tomasz Nałęcz: "Włodzimierz Cimoszewicz przypomniał sobie, że kiedyś znaleziono w biurku pani Jaruckiej takie dokumenty. Zadzwonił do MSZ i poprosił o udostępnienie kopii znalezionego wówczas papieru firmowego, na którym stemplem naniesiono jego podpis."Rzecznik MSZ do dziennikarza: "Skąd pan wie, że pan Włodzimierz Cimoszewicz otrzymał kopię z MSZ?"***Od początku podejrzenia budziła sprawność z jaką Cimoszewicz zdobył "dowody" fałszerstwa Jaruckiej. Błyskawicznie zorganizował sobie oryginały niebędących w jego dyspozycji dokumentów sprzed kilku lat, zupełnie jakby miał całe dossier gotowe jeszcze zanim Jarucka uderzyła (przypominam, że od razu po wypłynięciu upoważnienia Piekarska mówiła, że mają niezbite dowody na fałszerstwo - jakby wiedziała jakie dokumenty Jarucka może okazać i miała przygotowany odpór na nie). Jeśli teraz okaże się, że dokumenty sztab Cimoszewicza dostał nie z MSZ ale z ABW, i jeśli dodamy do tego, że ABW kręciła w tej sprawie od początku (najpierw zaprzeczała, że w listach do Stefaniuka jest mowa o akcjach Orlenu, teraz mówi, że nie ma żadnych dokumentów z postępowania w sprawie faksymili) to cała sprawa zaczyna wyglądać nieciekawie. Bo linia obrony Cimoszewicza jest w dużej mierze oparta na informacjach z ABW, podważenie wiarygodności ABW obala wszystkie "dowody" Cimoszewicza:Przeszukanie u Jaruckiej. Oficjalna wersja mówi, że rewizję zrobiono po podejrzeniach, że ma w domu tajne depesze a trzeba było działać szybko więc ABW nie czekała na nakaz prokuratorski. Depesz nie znaleziono. Magdalena Stańczyk, rzeczniczka ABW mówi, że "po bezowocnym przeszukaniu w domu byłej asystentki Cimoszewicza, ABW uzyskała z MSZ informacje, że żadnych depesz nie brakuje" (!). ABW zrobiła kipisz w domu Jaruckiej bez sprawdzenia w MSZ czy jakichś tajnych depesz im brakuje! Nie znalazła u Jaruckiej tego, czego szukała, czyli depesz, więc wzięła sobie na pocieszenie kwity dotyczące Cimoszewicza i prywatne kalendarze Jaruckiej. Normalka? Pytanie po co ABW zabrała kwity na Cimoszewicza, czy grała przeciwko niemu (zbierała haki), czy na niego (czyściła pole). Bo na normalną procedurę to na pewno nie wygląda.Oświadczenie Cimoszewicza zabrane u Jaruckiej. Jedynym "dowodem" na to, że w znalezionym u Jaruckiej oświadczeniu majątkowym nie ma akcji Orlenu pozostają słowa rzeczniczki ABW. Ile te słowa są dzisiaj warte? Ile warte są gwarancje kompletnie niewiarygodnej ABW? Wersję Cimoszewicza mogłoby obronić odtajnienie jego oświadczenia majątkowego złożonego w MSZ i w Kancelarii Premiera. To pierwsze podobno ABW zabrała od Jaruckiej, to drugie nadal powinno być u premiera. Czekam na apel Cimoszewicza o odtajnienie obu oświadczeń i nie mogę się nadziwić, że jeszcze tego nie zrobił. Premier też nie spieszy z pomocą. Czekam też na wyjaśnienie w jaki sposób Jarucka weszła w posiadanie poufnego oświadczenia majątkowego ministra, bo chyba po korytarzach się takie dokumenty nie walają (chociaż kto wie, pod rządami Cimoszewicza twarde dyski lądowały na bazarach a papier firmowy z pieczęciami ministra krąży sobie swobodnie wśród niższego personelu administracyjnego więc może i teczki personalne były do wglądu dla każdego). Od stycznia udało się chyba coś ustalić w tej sprawie. Zaginiona faksymila. Cimoszewicz pokazał oświadczenie urzędniczki, która widziała jak Jarucka pakuje faksymilkę do plecaka. Jarucka twierdzi, że oświadczenie powstało przy okazji kontroli wszczętej po jej - Jaruckiej - zawiadomieniu o zaginięciu faksymili. Wersję Jaruckiej potwierdza jej były szef, dziś ambasador. Cimoszewicz twierdzi, że czysty papier firmowy z jego pieczątką znaleziono w biurku Jaruckiej, Jarucka zaś, że w biurku koleżanki - tej której oświadczenia Cimoszewicz przedstawia jako dowód. Kto kłamie? Raczej Cimoszewicz bo przecież ma dostęp do dokumentów z kontroli, gdzie powinien zostać jakiś ślad po znalezisku z biurka Jaruckiej (jakaś notatka służbowa o znalezieniu trefnych kwitów). Do tej pory takich dowodów nie przedstawił, nie przedstawił też żadnych innych dokumentów z kontroli a przecież musiał być jakiś ciąg dalszy oświadczenia urzędniczki, że Jarucka zwinęła pieczątkę ministra! A Jarucka spokojnie pracuje sobie dalej :) Upoważnienie Jaruckiej. 20 kwietnia 2002 kiedy rzekomo powstawało upoważnienie dla Jaruckiej faksymila, którym jest podbite była jeszcze w PKPS-ie. I to jest mocny argument. Pod warunkiem oczywiście, że była tylko jedna taka pieczątka, co chyba wszyscy przyjmują za pewnik. A przecież w tamtym czasie Cimoszewicz był nie tylko szefem PKPS ale także posłem i jako poseł też pewnie używał faksymili, a skoro jedną na stałe trzymał w PKPS-ie to może w Sejmie miał drugą, zrobioną z tego samego podpisu? A to tylko jedna z możliwości. Wczoraj Cimoszewicz znalazł kolejny "dowód" przeciwko Jaruckiej. Oto nie mógł wystawić upoważnienia bo tego dnia - 20 kwietnia 2002 - była sobota więc siedział w domu. Tyle, że ta sama data sobotnia widnieje na jego oświadczeniu majątkowym wypisanym ręką Jaruckiej (można porównać charakter pisma jakim wypisane są daty na obu dokumentach - to jest to samo pismo i ta sama data). Jak zatem tłumaczyć, że w dniu w którym rzekomo nie mógł podpisać napisanego przez Jarucką upoważnienia mógł bez problemu podpisać napisane przez nią oświadczenie majątkowe? Pogubił się marszałek. Nie twierdzę bynajmniej, że upoważnienie Jaruckiej jest prawdziwe bo tego nie wiem a są poważne wątpliwości ale śmiem twierdzić, że Cimoszewicz w tej sprawie jeszcze niczego nie udowodnił ponad wszelką wątpliwość. Nawet mając za sobą ABW. Wersja Jaruckiej jest dziwna i ma luki ale wersja Cimoszewicza i ABW jest jeszcze dziwniejsza, na dodatek wersja ABW cały czas się zmienia pod wpływem kolejnych sprostowań a to z prokuratury, a to z MSZ. Wydaje mi się, że ktoś tu przeszarżował i się przeliczył. Na każde kłamstwo trzeba wymyślać kolejne. Ciekawa jestem co powie Cimoszewicz jeśli okaże się, że ten papier firmowy to jednak nie z biurka Jaruckiej tylko Szczepańczyk. Dzisiaj Cimoszewicz zwala wszystko na swoich rywali choć nie ma żadnych przesłanek, że to ich sprawka. A gdyby od początku do końca wszystko było czyste z akcjami, oświadczeniem i Jarucką to już dawno by się oczyścił z podejrzeń, wystarczy pokazać kwity (począwszy od przelewów od i do córki) i po sprawie.   Chciałam się przy okazji usprawiedliwić, że całkowicie zacimoszyłam bloga i jestem taka monotematyczna. Wiem, że jest wiele innych tematów ale po pierwsze, ta sprawa jest naprawdę wciągająca, a po drugie, szalenie ważna i poważna bo przecież gdyby Jarucka mówiła prawdę z tymi akcjami Orlenu w oświadczeniu zabranym przez ABW oznaczałoby to, że służby specjalne mają ogromnego haka na - oby nie ale być może - przyszłego prezydenta. Naprawdę jest się czego bać i jest się czego czepiać. Wydarzenia Polsatu, Rzeczpospolita, Dziennik Polski, 