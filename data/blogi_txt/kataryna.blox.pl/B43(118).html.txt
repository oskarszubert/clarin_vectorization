Rośnie lista podobieństw między aferą Rywina a aferą Kulczyka. W obu był blef ("biznesowy" Rywina i "negocjacyjny" Kulczyka), "małowartościowe notatki" (sopocka i wiedeńska), do których prezydent nie przywiązuje wagi oraz emocjonalne oświadczenia głównych bohaterów. Kulczyk musiał pilnie śledzić aferę Rywina bo wczoraj zgrabnie wykorzystał kilka sprawdzonych chwytów na których swoją linię obrony budował Rywin, w oświadczeniach złożonych przed komisją panowie zagrali w podobny sposób. Obaj poskarżyli się komisji, że dostawali obietnice nietykalności w zamian za obciążenie polityków (Rywin: "Nagraj lub napisz, kto cię przysłał, to zapewnimy ci spokój. Tak dwukrotnie wywierał presję na mnie Piotr Niemczycki", Kulczyk: "jeśli dostarczę mu [Giertychowi] informacje kompromitujące urzędującego Prezydenta Rzeczypospolitej Polskiej - cytuję - "mogę czuć się bezpiecznie"), byli straszeni emogracją (Rywin: "Adam Michnik (...) w czasie licznych biesiad towarzyskich głosił, iż zmusi mnie do emigracji", Kulczyk: "Zbigniew Wassermann, ostrzegał mnie - za pośrednictwem mediów - iż "on na moim miejscu by nie wracał") i w ogóle padli ofiarą podłej nagonki (Rywin: "jestem ofiarą zmasowanego ataku "Gazety Wyborczej", Agory i ich sojuszników", Kulczyk: "Wokół mojej osoby rozpętano bezprzykładną, pełną pomówień i insynuacji kampanię oszczerstw i podejrzeń").Te podobieństwa nie są przypadkowe. Rywin wiedział, i Kulczyk dobrze wie, że jak nie da się logicznie wytłumaczyć swojego zachowania, pozostaje bronić się argumentami odwołującymi się do emocji, wzbudzić współczucie robiąc z siebie niewinną ofiarę na którą poluje sfora żądnych krwi bandziorów z komisji. Niewykluczone zresztą, że atak Kulczyka okaże się skuteczny, bo rzeczywisty mandat komisji zależy w dużej mierze od stopnia zaufania jakim obdarza ją opinia publiczna a tą wyjątkowo łatwo manipulować, zwłaszcza, że sporo osób odbiera tę aferę głównie na poziomie emocji bo rozumowo trudno ją ogarnąć - jest o wiele bardziej skomplikowana niż dość płaska afera Rywina.  Jasne, że oświadczenie Kulczyka na gruncie logiki się nie broni ale jest strategią niegłupią, zwłaszcza, że Kulczyk raczej nie ma wyboru. Sama być może byłabym nawet skłonna uwierzyć w lęki Kulczyka, gdybym tylko potrafiła sobie wyobrazić w jaki sposób oskarżani przez niego politycy mieliby wcielić w życie swoje groźby. Nawet gdyby mieli taką ochotę, jest to niewykonalne a Kulczyk jest zbyt inteligentny, żeby sobie nie zdawać z tego sprawy. Czy Kulczyk ma się czego bać? Zapewne. Na przykład łódzkiego prokuratora prowadzącego śledztwo w sprawie wątku Dochnala, śledztwo to jest odpryskiem wiedeńskiego spotkania, Dochnal i Pęczak pojawili się w tej rozmowie zapewne nie bez powodu a zdaje się, że śledztwo nabiera rozpędu. Ciekawe od kiedy Kulczyk wie o nagraniu rozmów Dochnala. Może się też Kulczyk bać konsekwencji swojej rozmowy z Siemiątkowskim bo wprowadzenie w błąd służb specjalnych i rzucenie fałszywych oskarżeń o łapówkę powinno mieć jakieś konsekwencje. Nawiasem mówiąc retoryka Kulczyka ("Czy chodzi o to, by udusić słabą polską przedsiębiorczość, by pozbawić bazy materialnej i niezależności słabą polską demokrację i ułatwić rządy autorytarne") świetnie - i zapewne nieprzypadkowo - współbrzmi z hasłami o "demontażu III RP", "pełzającym zamachu stanu", "dyktaturze" czy "brunatnym marszu", jakby była elementem tej samej kampanii zastraszania obywateli wizją tego co po SLD. 