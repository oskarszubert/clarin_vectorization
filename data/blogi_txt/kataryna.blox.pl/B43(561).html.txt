Polska: To  co Pan chciał załatwić z nim na cmentarzu? (...) Przecież to sceneria  jak z gangsterskiego filmu. (...) Zachowują się Panowie jak przestępcy:  spotykacie się na cmentarzu, a informacje o spotkaniu przekazujecie  sobie przez osoby trzecie. (...) O czym rozmawiał Pan z Sobiesiakiem na cmentarzu?    Zbigniew Chlebowski: Rozmawialiśmy  o jakichś sprawach dotyczących Czorsztyna i konflikcie między PO a PiS. (...) Po tygodniu Sobiesiak zadzwonił do mnie z zupełnie innego numeru  telefonu. Mówił dokładnie o tej samej sprawie co na spotkaniu na  cmentarzu w Marcinowicach.    Rozmówców Chlebowskiego nie zainteresował wpleciony przez niego wątek "jakichś spraw dotyczących Czorsztyna", szkoda, bo odpowiedź mogłaby  rzucić nowe światło na zakres interesów jaki Sobiesiak załatwiał z  Chlebowskim, i skalę jego zaangażowania w  życie Platformy. Wywiad  Chlebowskiego był zapewne autoryzowany przez jego prawnika i speców od  PR-u, nic co się w nim pojawiło nie jest przypadkowe, także ten rzucony  mimochodem Czorsztyn. Dziennikarze zignorowali podrzucony im przez Chlebowskiego temat Czorsztyna, uznając, że to zmyłka, a jedyne co powinno ich interesować  w relacjach Sobiesiak-Chlebowski, to ustawa hazardowa. Tymczasem może  się okazać, że to co pominęli, jest równie ciekawe. Nie wiem jeszcze co  to może być, ale niewykluczone, że mają z tym związek dwie inne znane  ze stenogramów rozmowy Sobiesiaka, zarejestrowane na kilka dni przed  spacerem na cmentarz.   ***   26 sierpnia Ryszard Sobiesiak dzwoni do Lecha Janczy, małopolskiego działacza PO, w sprawie niezwiązanej z ustawą o grach losowych.   Ryszard Sobiesiak: Ja mam teraz zakaz dzwonienia, bo tam jakieś sprawy załatwialiśmy i nie chcę dzwonić, żeby nas k... nie kojarzyli. 29 sierpnia do Ryszarda Sobiesiaka dzwoni Andrzej Stoch, małopolski biznesmen. Stoch w rozmowie dotyczącej małopolskiej PO pyta o spotkanie Chlebowskiego z Drzewieckim i jego wyniki. Ryszard Sobiesiak: W  tym tygodniu mieli się spotkać. (...) Dzisiaj jest sobota, no to może  dzisiaj wieczorem albo jutro rano zadzwonię do tego do domu i zapytam,  co jest grane.   *** Najwyraźniej Sobiesiak zgodnie z obietnicą zadzwonił zapytać "co jest  grane" i co wynikło z rozmów Chlebowskiego z Drzewieckim w sprawie,  którą interesował się Stoch (a być może też wcześniej Janczy) i umówili  się na spotkanie na cmentarzu w celu spokojnego omówienia sprawy. Gdyby  chodziło o Czorsztyn, to faktycznie splatają się tam interesy wielu  wpływowych osób, w tym Janczego, Stocha i Sobiesiaka, a wszystko  powiązane jest ściśle z lokalną Platformą. Nie siedzę w temacie, i nie zamierzam się wgryzać, więc tylko wrzucę kilka głośnych niedawno spraw,  które zdają się mieć wspólny punkt zaczepienia, a razem układają się w  bardzo ponury obraz, którego mottem może być inny cytat z  Chlebowskiego, o tym, że wpływowy partyjny działacz jak chce, to może w  Polsce wszystko.  Portal Podhale24.pl: Zarówno Stoch jak i Janczy  tłumacząc się z tych kontaktów potwierdzili, że znają Sobiesiaka, ale  ta znajomość na charakter towarzyski. (...)  Te znajomości nie mają charakteru wyłącznie towarzyskiego - twierdzi tymczasem poseł PiS z  Raby Wyżnej Edward Siarka. - To nie są przypadkowe kontakty - tak  wyjaśnia fakt, że biznesmen dzwonił do Janczego i Stocha. - Tak na  dobrą sprawę chodzi o tereny wokół Jeziora Czorsztyńskiego. Nie jest tajemnicą, że Sobiesiak mocno działa w branży turystyczno-rekreacyjnej i jest zainteresowany takimi terenami jak te wokół jeziora.  Za przykład tego, że jest w tym wiele prawdy, służą fakty, że Stoch i  Janczy są albo interesami, albo swoją pracą związani z jeziorem i  terenami wokół jeziora. Stoch jest byłym właścicielem Osady  Turystycznej Czorsztyn - terenu nad jeziorem z kompleksem zabytkowych budynków (przekazał ją córce), którą kupił od gminy Czorszyn i właścicielem terenów nad jeziorem. Janczy jest z kolei byłym wicewójtem  gminy Czorsztyn i to za czasów jego władzy w gminie sprzedano udziały  OT Stochowi. Obecnie zaś Lech Janczy jest pełnomocnikiem zarządu  Zbiorników Elektrowni Wodnych Czorsztyn Niedzica ds. dzierżawy i  wynajmów.  Tygodnik Podhalański: Zespół Elektrowni Wodnych Niedzica – łup wyborczy Platformy Obywatelskiej.  Działacze partii Tuska wzięli wszystkie kluczowe stanowiska w  państwowej spółce. Jaki klucz partyjny? Skąd te przypuszczenia? (...) –  obrusza się Grzegorz Podlewski, od niespełna roku prezes Zespołu Elektrowni Wodnych Niedzica  – wartej ponad 220 milionów złotych spółki skarbu państwa, a od niedawna – ochronki dla wierchuszki pienińskich działaczy Platformy  Obywatelskiej. (...) Osoby związane z ZEW nie mają wątpliwości, że  prezes został przysłany w Pieniny z partyjnego nadania. – Jeszcze zanim  został ogłoszony konkurs, jeden z dobrze rozstawionych w PO kierowników  rozpowiadał w firmie, że szefem będzie człowiek ze Śląska.  (...) Od wielu miesięcy w ZEW krążyły pogłoski, że kolejnym  „pewniakiem” do objęcia wysokiego stanowiska w spółce jest również szef  pienińskich struktur PO, były wójt Czorsztyna, Lech Janczy. Domysły ziściły się w ubiegłym tygodniu, kiedy to lider partyjny odebrał nominację na pełnomocnika zarządu do spraw „dzierżawy i wynajmów”. (...) Zespół Zbiorników Wodnych Niedzica SA – spółka skarbu państwa (...) Spółka prowadzi zakrojoną szeroko działalność turystyczną. Do  ZEW należy zespół wyciągów narciarskich Polana Sosny w Niedzicy, a  także szereg hoteli, pensjonatów, restauracji i miejsc biwakowych,  położonych na atrakcyjnych działkach wokół Zbiornika Czorsztyńskiego.  Newsweek: Spółka związana z przyjacielem ministra Aleksandra Grada dostała w dzierżawę atrakcyjny obiekt sportowy na Podhalu. A dostała go od skarbu państwa, którym zawiaduje Aleksander Grad. Podlegająca Gradowi spółka Zespół Elektrowni Wodnych (ZEW) zarządza słynnym zalewem czorsztyńskim. To jedno z najbardziej malowniczych miejsc w Polsce, a zarazem rentowna firma energetyczna. Gdy  po wyborach rozpoczęło się przejmowanie spółki przez ludzi Platformy, prezesem został Grzegorz Podlewski, szef koła PO w Tychach. Czemu? W rozmowie z „Newsweekiem” minister Grad stwierdził, że zależało  mu, by prezesem ZEW był ktoś spoza „układów podhalańskich”. Padło na  swego — okazuje się, że Podlewski  był kiedyś pełnomocnikiem spółki Agemark, której głównym udziałowcem jest Niemiec Paul Rogler. O tej firmie było ostatno głośno — jest ona  właścicielem podkrakowskiej willi, w której za darmo mieszka rzecznik  rządu Paweł Graś. Podlewski szybko wziął się do pracy. Część majątku ZEW wynajął firmie związanej z przyjacielem ministra Grada.  Otóż do ZEW — obok tamy — należą także malowniczo położone tereny  turystyczne. Jest tam m.in. oświetlony stok narciarski z wyciągami.  Przez ostatnie lata wyciąg obsługiwała spółka dwóch pracowników ZEW.  Prezes Podlewski podjął jednak decyzję o wydzierżawieniu wyciągów firmie Czorsztyn-ski, której wieloletnim udziałowcem i członkiem rady  nadzorczej był Franciszek Gryboś, bliski kolega Grada od czasu studiów. Gryboś to także główny biznesowy partner rodziny Gradów. Jest udziałowcem i prezesem potężnej firmy geodezyjnej MGGP, w której udziały ma równocześnie żona ministra — Małgorzata Grad.  (...) Gryboś zakładał MGGP wraz z Gradem. Minister przepisał udziały na  źonę w 1997 r., kiedy zajął się polityką. Jednak jeszcze do 2002 roku  Grad był przewodniczącym rady nadzorczej MGGP. A członkiem tej rady był  jego syn Paweł.Jak ustalił „Newsweek”  Gryboś i inni szefowie MGGP to główni sponsorzy kampanii wyborczych Aleksandra Grada.  W 2005 r. wpłacili na jego kampanię 80 tys. zł (z czego 20 tys. złotych Małgorzata Grad). W roku 2007, kiedy limity wpłat były mniejsze, datki  wyborcze od ludzi MGGP sięgnęły 42 tys. zł (w tym od żony — 14 tys.  zł). Wpłaty od darczyńców spoza MGGP były sporadyczne.  Rzeczpospolita: Firma  geodezyjno-projektowa MGGP wygrywa przetargi organizowane przez agencje  rządowe i spółki Skarbu Państwa. Udziały w niej mają żona Aleksandra  Grada i jego kolega. (...) Dominują kontrakty podpisane z  państwowymi agencjami i urzędami centralnymi oraz spółkami Skarbu  Państwa (...) MGGP realizuje też duże kontrakty dla samorządów. (...) Prezes spółki MGGP Franciszek Gryboś zaprzyjaźnił się z Aleksandrem Gradem jeszcze podczas studiów  na krakowskiej AGH. (...) Media sugerowały, że dynamiczny rozwój spółka zawdzięczała ówczesnemu posłowi Aleksandrowi Gradowi. MGGP zarzucano  m.in., że wygrywa przetargi  organizowane przez ARiMR, gdy Grad był szefem sejmowej podkomisji  monitorującej wdrażanie dla ARiMR Zintegrowanego Systemu Zarządzania i Kontroli (IACS). (...) W ostatnich dwóch latach tylko z oddziałami  Generalnej Dyrekcji Dróg Krajowych i Autostrad w Łodzi, Krakowie,  Rzeszowie i Warszawie MGGP podpisała 11 kontraktów o wartości ponad 50  mln zł. (...) MGGP jest też jednym z głównych wykonawców dla ARMiR na  kontrolę gospodarstw rolnych, które korzystają z unijnych dopłat. W  2007 r. spółka za kontrolę w województwach małopolskim i łódzkim  dostała ponad 5,5 mln zł.   Dziennik: Spółka  MGGP - której udziałowcem był Aleksander Grad, a teraz jest jego żona -  ma milionowe kontrakty od państwa, m.in. na wykonywanie map lotniczych.  Z powodu nieprawidłowości przy wykorzystaniu tych map do rozdzielania  unijnych dopłat, Unia nałożyła na Polskę 400 milionów złotych kary -  pisze "Najwyższy Czas". Polska musi zapłacić 400 milionów złotych kary za to, że źle przygotowała mapki lotnicze do wniosków o dopłaty rolne. Okazuje się, że najwięcej nieprawidłowości było tam, gdzie zdjęcia wykonywała spółka MGGP, założona przez Aleksandra Grada  - pisze tygodnik. Spółka MGGP zarobiła 11 milionów złotych na wykonaniu  map lotniczych. Okazało się jednak, że są one nieprawidłowe, dlatego Unia ukarała Polskę. Choć resort rolnictwa zapowiedział, że Polska  odwoła się od wyroku, to małe są szanse na wygranie. Według  Unii najwięcej nieprawidłowości zanotowano w Małopolsce i województwie  łódzkim. Tam, gdzie według "Najwyższego Czasu" działała MGGP.   ***    Przepraszam, trochę odbiegłam od tematu Sobiesiaka, ale włączył mi się  ciąg skojarzeń, zresztą może nie tak całkiem bez sensu. Niech to będzie  uzupełnienie poprzedniej notki o wszechmocy partii, niby to wszystko  wiemy, ale zestawione razem daje ponury obraz.    Nie wiem o jakich czorsztyńskich sprawach mógł rozmawiać Chlebowski z Sobiesiakiem, nie rozumiem też dlaczego wrzucił w swój pierwszy wywiad  po wybuchu afery nowy wątek, który może sprowokować niepotrzebne  węszenie wokół i tak już zagrożonych wspólnych interesów. A przecież,  jako się rzekło, wywiad był z pewnością autoryzowany, więc gdyby się  Chlebowskiemu spontanicznie wyrwało co było przedmiotem tajnych  podaguch z Sobiesiakiem, miał okazję to wyciąć, tym bardziej, że  dziennikarze nie wyrazili żadnego zainteresowania tematem (przez chwilę  się nawet zastanawiałam, czy Czorsztyn nie został wręcz dopisany w autoryzacji i stąd całkowity brak reakcji dziennikarzy). Może to jakiś  mesydż Chlebowskiego do kolegów. Bo czy mogą ryzykować porzucenie  kolegi, któremu mogłoby się zebrać na większą szczerość w sprawie  rozmaitych czorsztyńskich interesów i interesików? Zacytowałam tylko  kilka znanych spraw, które szczęśliwie nigdy nie wzbudziły większego  zainteresowania, ale odpowiednio nagłośnione i pospinane ze sobą  mogłyby ułożyć się w obraz nawet dla wiernych wyborców nieciekawy.   Kończę zanim sama uwierzę w scenariusze jakie prowokuje dziwny  charakter rozmów i spotkań Chlenowskiego. Trudno jednak nie zauważyć,  że Sobiesiak był obecny w życiu Platformy w dużo większym stopniu niż  tylko jako natrętny i konsekwentnie spławiany interesant w sprawie  jednej ustawy. Dużo o Platformie wiedział, chętnie z nim o niej  rozmawiano, w ogóle był bardzo zaopiekowany, jak na przelotną,  nieistotną i wstydliwą znajomość. A to Drzewieckiemu kije podrzucił i  przy okazji lokalizację "orlika" skonsultował, a to Rosołowi zlecał  pilotowanie lokalnej sprawy pozwolenia na salon gier na Żoliborzu, a to  szefa klubu parlamentarnego partii rządzącej wtajemniczał w szczegóły  swoich problemów z koncesją, o omawianiu ustawy hazardowej nie  wspominając. A wkrótce okaże się pewnie, że miał też interesy w  opanowanym przez Platformę Czorsztynie. 