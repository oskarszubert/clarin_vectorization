Władysław Frasyniuk: "To kompletny brak szacunku dla zasad i arogancja człowieka, który ma 30-procentowe poparcie w nadchodzących wyborach i ma w poważaniu zasady państwa prawa. Ta komisja łamie standardy nie od wczoraj, ale marszałek tego nie zauważał. Nie interweniował, choć wiedział, że np. teczki są wynoszone z tej komisji i często stanowią oręż w grze politycznej.  Cimoszewiczowi przelała się czara goryczy dopiero, gdy sprawa dotyczyła bezpośrednio jego. Co to za prezydent, który interweniuje jedynie w swoich sprawach?"Frasyniuk trafił w sedno. Cimoszewicz nie ruszył palcem w bucie, żeby zmienić sposób pracy komisji choć jako marszałek sejmu jest do tego właściwą osobą i to na nim spoczywa duża część odpowiedzialności za to jak pracuje komisja. To zresztą bardzo charakterystyczne dla całego politycznego życiorysu Cimoszewicza - na szczytach władzy, ma moc sprawczą, może próbować coś zmieniać, ale nie robi nic, po czym znienacka demonstruje obrzydzenie i dystans a wszyscy się zachwycają, że taki niezależny buntownik. Takie było ostatnich kilkanaście lat Cimoszewicza i tak samo było wczoraj. Wszystko dokładnie wykalkulowane. Gra wyłącznie na siebie dlatego bardzo mnie rozśmieszył komentarz Waldemara Kuczyńskiego "Pochwalmy go za to, zamiast ganić, bo przysłużył się interesowi publicznemu". Cimoszewicz działał wyłącznie w interesie Cimoszewicza i trzeba się bardzo nagimnastykować, żeby ulepić z tego jakąś walkę w imię wyższych racji.  Jolanta Kwaśniewska reklamowała Cimoszewicza: "Prezydentura Włodzimierza Cimoszewicza byłaby w tym duchu co mojego męża". Nie kłamała, pierwsze dowody już mamy. Cimoszewicz z komisją poradził sobie dokładnie tak samo jak Kwaśniewski - przestraszony zbiegł miotając inwektywami. Kandydat do najwyższego urzędu w państwie stosuje kruczki prawne, żeby nie stanąć przed komisją śledczą parlamentu, którego jest zresztą marszałkiem - paradne. Można się tylko cieszyć, że to koniec prac komisji, oraz mieć nadzieję, że nikt nie pójdzie w jego ślady bo w ten sposób każdy świadek może skutecznie sparaliżować prace komisji. Przyznanie racji Cimoszewiczowi całkowicie podważa sens jakiejkolwiek sejmowej komisji śledczej.Cimoszewicz złożył wniosek o wykluczenie wszystkich posłów z partii wystawiających swoich kandydatów na prezydenta, uzasadniając to następująco: "Jesteśmy w trakcie kampanii wyborczej. (...) W waszym interesie leży moja porażka wyborcza. (...) Jesteście w sytuacji, która pozbawia was możliwości bycia bezstronnymi.". Jeśli przyjmiemy taką argumentację, mamy sytuację patową, bo w miejsce każdego posła wykluczonego z komisji sejm wybiera innego, z tej samej partii co wykluczony, a zatem wobec każdego posła, który zastąpi obecnych członków komisji Cimoszewicz może wysunąć dokładnie ten sam zarzut. Wniosek: Cimoszewicz nie da się przesłuchać komisji w żadnym składzie. No chyba, że będzie to komisja złożona wyłącznie z posłów niezrzeszonych bo tylko oni nie wystawiają kandydatów w wyborach prezydenckich. Mogę nawet zaproponować skład - Bonda, Jakubowska, Łapiński, Długosz, Pęczak, Chaładaj, Mamiński, no i oczywiście Witaszek. To doborowe grono spełnia marszałkowskie kryteria bo jest bezpartyjne i żadnych kandydatów nie popiera. A dlaczego tylko wybory prezydenckie? Ta sama oczywista prawda "w waszym interesie leży moja porażka wyborcza" ma przecież także zastosowanie do wyborów parlamentarnych bo przecież w interesie każdego posła leży porażka wyborcza partii innych niż jego własna. Od wczoraj, zgodnie z "zasadą Cimoszewicza" każdy poseł zeznający przed komisją ma święte prawo żądać wykluczenia wszystkich posłów nie z jego partii, bo z dużym prawdopodobieństwem można założyć, że nie życzą mu wyborczych sukcesów. Komisje śledcze z założenia  zajmują się sprawami o podłożu politycznym, najczęściej świadkami są politycy, gdyby chcieć uczynić zadość wymogom Cimoszewicza, polityka nie mógłby przesłuchiwać żaden polityk. A o niepolityków w sejmie trudno. Sytuacja bez wyjścia, instytucja sejmowej komisji śledczej traci rację bytu. Cimoszewicz pokazał świadkom jak skutecznie zablokować pracę komisji, jakiego pretekstu użyć i na jaki zapis się powołać. Można się tylko cieszyć, że zeznawał tak późno bo nie ma wątpliwości, że w aferze Rywina czy Orlenu wielu świadków bardzo chętnie zastosowałoby manewr z wykluczaniem wszystkich posłów tylko po to, żeby wymusić odesłanie wniosku do prezydium sejmu a przesłuchanie odwlec. Jeśli Cimoszewicz prawidłowo interpretuje ustawę o komisji śledczej, to znaczy, że jest ona koszmarnym bublem bo pozwala dość łatwo sparaliżować pracę komisji. Szkoda tylko, że pan marszałek tak wybiórczo studiował ustawę i przegapił art. 12 ust. 1, który zabrania świadkowi opuszczać bez zezwolenia przesłuchanie przed jego zakończeniem. Cimoszewicz nie tylko wyszedł bez zgody komisji, ale zrobił to w wyjątkowo niegrzecznym, by nie powiedzieć chamskim, stylu. Nic nie usprawiedliwia takiego potraktowania komisji i biednego Aumillera, który musiał mówić do pleców uciekającego marszałka. Cimoszewicz pewnie wygra spór prawny, zyska też w sondażach bo bezczelność i buta się podobają (by wspomnieć choćby przesłuchanie Czarzastego i Millera przed komisją rywinową), zwłaszcza jak się ma za sobą media (Gazeta Wyborcza pierwszą notkę o wyjściu Cimoszewicza zatytułowała triumfalnym "Cimoszewicz nokautuje komisję", dopiero po jakimś czasie zmieniła na mniej wazeliniarski). Wczoraj Cimoszewicz pokazał arogancką, butną i chamską stronę swojej natury a uwagi o sikających pieskach nie powstydziłby się nawet Miller, choć on miałby przynajmniej odwagę zostać i powiedzieć to posłom w twarz. Tydzień temu Cimoszewicz deklarował: "Nie chcę polemizować z moimi rywalami, nie chcę, żeby debata prezydencka w Polsce sprowadziła się do poziomu często niestety spotykanej prostackiej pyskówki", "Nie godzę się na to, co się w Polsce dzieje, na istniejącą atmosferę sporów, kłótni i podziałów. Polska potrzebuje zgody i jedności" - wczoraj przekonaliśmy się ile warte były te deklaracje. Stenogram z przesłuchania Cimoszewicza, Robert Kwiatkowski pomoże Cimoszewiczowi?. Waldemar Kuczyński zachwyca się Cimoszewiczem, Run Włodek, run! 