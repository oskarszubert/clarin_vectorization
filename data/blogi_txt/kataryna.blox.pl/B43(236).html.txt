Sławomir Nowak: Mariusz  Kamiński kłamał premierowi, okłamał premiera mówiąc mu, że zniknęły  dopłaty z ustawy hazardowej, nie zniknęły. Nigdy nie usunięto od 2008  roku, nie usunięto dopłat z ustawy hazardowej, Kamiński kłamał  intencjonalnie, zastawiając pułapkę na premiera, przecież to jest  oczywiste. Teza, że Kamiński okłamał premiera mówiąc o zniknięciu dopłat zdaje się  stawać osią narracji Platformy, warto więc sprawdzić co na ten temat  zeznał Jacek Kapica, człowiek od którego faktycznie zależało jak  ostatecznie będzie wyglądał projekt ustawy.   Jacek Kapica: Stąd  z jednej strony mieliśmy alternatywę pozostawienia dopłat przy  poszukiwaniu innego uzasadnienia, na przykład ogólnych celów sportowych  i zmniejszenia budżetu ministerstwa sportu lub szukania innych rozwiązań podwyższenia opodatkowania. (...) Jak państwo sami wiecie,  czytając tą dokumentację, bardzo wrażliwą i kontrowersyjną kwestią była  kwestia dopłat. (…) I w sytuacji, w której byliśmy w lipcu, braku  uzasadnienia, mogliśmy rozpatrywać z ministrem finansów albo  pozostawienie dopłat z szukaniem innego uzasadnienia, albo pójście w  kierunku podwyżki podatków o co najmniej 80 bądź 100%, tak, bo takie  jest, takie było pole, z przeznaczeniem tych środków do budżetu  państwa, a nie dla ministra sportu, który ich nie chce, tych pieniędzy.  Ja przyznam się szczerze,wtedy skłaniałem się ku temu drugiemu rozwiązaniu  , bo mając doświadczenie pracy w Ministerstwie Finansów, trudno mi było  sobie wyobrazić, że minister finansów da pieniądze komuś, kto ich nie  chce. (…) W związku z tym raczej  miałem zamiar rekomendować ministrowi finansów podwyżkę opodatkowania  podatku ryczałtowego, taką, która by odpowiadała mniej więcej 40%  podatku od gier, czyli na poziomie co najmniej 360 euro. Taki był mój  zamysł.   Czy trzeba bardziej wiarygodnego źródła, że Kamiński się nie pomylił, a  pismo Drzewieckiego z 30 czerwca 2009 w praktyce oznaczało, że dopłat nie będzie? Kamiński zeznawał, że choć w sierpniu nie było jeszcze  projektu bez dopłat, była już polityczna decyzja o rezygnacji z nich. I  Kapica to potwierdza, i jest to świadek w tej kwestii najbardziej  wiarygodny bo to on zdecydowałby o tym co zaproponować  w odpowiedzi na  pismo Drzewieckiego. Prace nad ustawą miały się zakończyć we wrześniu,  pod koniec czerwca Drzewiecki wycofał się z jej najbardziej  kontrowersyjnego zapisu. Gdyby nie urlopy, najpierw Rostowskiego, a  potem Kapicy, konsekwencją pisma Drzewieckiego byłaby propozycja Kapicy  aby zamiast wprowadzenia dopłat zwiększyć podatek ryczałtowy. I taka  propozycja zostałaby we wrześniu przyjęta przez rząd, bo Kapica był  jedynym, który do tej pory forsował dopłaty, gdyby on z nich  zrezygnował - a sam mówi, że taki właśnie miał zamiar - dopłat by nie  było. To więc to nie Kamiński okłamał Tuska, ale Nowak okłamuje opinię  publiczną. Była polityczna wola Drzewieckiego, było jego pismo, po  urlopie Kapicy byłaby zaś poprawka w ustawie. Zeznania Kapicy potwierdziły jak bardzo realna - właściwie przesądzona - była w tamtym  czasie zmiana ustawy po myśli lobby hazardowego. Zeznania Cichockiego  potwierdziły natomiast, że żadnej pułapki na Tuska nie było, ale o tym  w kolejnym wpisie, bo nie ma jeszcze stenogramów a ja nie mam siły  przebijać się przez kilkugodzinne przesłuchanie. Jeśli jednak całe jest  równie ciekawe jak pierwsza godzina, to naprawdę sporo się już wyjaśniło. 