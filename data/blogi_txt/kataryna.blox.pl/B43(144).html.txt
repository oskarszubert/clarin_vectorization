Wiem, że afera hazardowa już nikogo   nie interesuje ale ja uważam ją za wyjątkową okazję do zajrzenia za   kulisy wielkiej polityki, więc wybaczcie, że jeszcze będę zaglądać,   zamiast ekscytować się tym co Sikorski powiedział Komorowskiemu i jak to skomentował Palikot. Prawdziwa polityka to właśnie afera hazardowa, a   nie partyjny spektakl zwany szumnie prawyborami. ***    Gdy wybuchła afera hazardowa, Drzewiecki miał jeszcze nadzieję na   uratowanie się, nikt mu wtedy nie chciał krzywdy robić, partyjni koledzy   oczekiwali tylko jednego - że dobrze wypadnie przed dziennikarzami i   sprzeda swoje bajki w sposób łatwy do kupienia przez ciemny lud. I   Drzewiecki robił co mógł. Jego pierwsze wyjaśnienia na pamiętnej   konferencji prasowej która - tak, ona, a nie afera hazardowa -   zakończyły jego ministerialną karierę Gazeta Wyborcza relacjonowała tak: Gazeta Wyborcza: - 13 sierpnia minister finansów przysłał projekty budżetowe, z których wynikało, że pieniędzy jest dużo mniej niż   planowało ministerstwo sportu. - Wtedy zaproponowaliśmy, aby   wykorzystać środki z tych dopłat, ale na inny projekt sportowy -   wyjaśnił. W liście z 2 września minister zaproponował, by środki z   dopłat przeznaczyć na Fundusz Rozwoju Kultury Fizycznej. - 19 sierpnia   Donald Tusk wzywa do siebie ministra Drzewieckiego i prosi o   wyjaśnienie, dlaczego zmienia zdanie w sprawie dopłat. - W ciągu dnia, dwóch przygotowaliśmy kalendarium w tej sprawie - powiedział minister.      Tymczasem w zeznaniach przed komisją, a   także w wyjaśnieniach urzędników, wszystko wygląda "trochę" inaczej. Drzewiecki po wybuchu afery hazardowej kłamał, i jego koledzy  - z   Tuskiem włącznie - o tym wiedzieli, ale gdyby umiał kłamać bardziej   przekonująco, dzisiaj byłby dalej ministrem. A tak, jest "tylko"   nietykalnym członkiem rządzącej partii. I to się raczej nie zmieni bo   Platforma najwyraźniej nie może ukarać Drzewieckiego, może tylko czekać   aż sam się nią znudzi i sobie pójdzie. Taki to "dziki kraj".   ***    Donald   Tusk: Ja oczekiwałem także pewnej systematycznej notatki na piśmie, jak wygląda   proces legislacyjny z punktu widzenia ministra sportu, więc nie   miałem wrażenia w czasie tej rozmowy, że w sposób precyzyjny i   szczegółowy jest w stanie mi w czasie tej rozmowy na wszystkie pytania   odpowiedzieć.   Mirosław   Drzewiecki: Poprosiłem panią   dyrektor Rolnik, żeby   następnego dnia o 9 wszyscy dyrektorzy odpowiedzialni za pracę przy   nowelizacji ustawy o grach i zakładach wzajemnych byli do dyspozycji, i poprosiłem, żeby sporządzono bardzo   szczegółowe kalendarium wszystkich prac związanych z tą ustawą.   (...) 19 sierpnia odbyło się   spotkanie, w którym uczestniczyli: dyrektor generalna Monika Rolnik,   dyrektor departamentu ekonomiczno- finansowego Bożena Pleczeluk, dyrektor   departamentu prawno- kontrolnego Rafał Wosik i szef gabinetu   politycznego Marcin Rosół. Podczas   spotkania urzędnicy przedstawili mi szczegółowe kalendarium prac nad   ustawą i tryb przygotowania pisma. Tego samego dnia kalendarium,   wszelkie ustalenia oraz dane otrzymane od urzędników przekazałem panu   premierowi. Zarówno w zeznaniach, jak i medialnych   wypowiedziach pojawiał się wątek "kalendarium Drzewieckiego" - notatki   dla premiera pokazującej przebieg prac nad ustawą hazardową i   zaangażowanie Ministerstwa Sportu. Taka notatka-kalendarium miała   powstać, przygotowana przez urzędników, których Drzewiecki wymienia nawet z nazwiska, i została przekazana premierowi. Zapytałam o nią, i tu   zaskoczenie. Ani w Ministerstwie Sportu, ani w Kancelarii Premiera nikt   o takiej notatce nie słyszał. Kataryna: Proszę o przesłanie kopii kalendarium/notatki   jaką Pan Premier otrzymał od Ministra Mirosława Drzewieckiego po spotkaniu w dniu 19 sierpnia 2009, na temat zaangażowania Ministerstwa   Sportu w prace nad nowelizacją ustawy o grach losowych i zakładach   wzajemnych. Jeśli takich dokumentów przekazanych Panu Premierowi przez   Pana Ministra było więcej, proszę o przesłanie kopii wszystkich.   Ministerstwo   Sportu: Ministerstwo Sportu i   Turystyki nie dysponuje żadną notatką przygotowaną przez Ministra Sportu   i Turystyki Mirosława Drzewieckiego po spotkaniu z premierem w dniu 19   sierpnia 2009 roku.     Centrum   Informacyjne Rządu: Uprzejmie   informuję, że żadna notatka ministra M. Drzewieckiego w tej sprawie nie została przekazana do KPRM.    Mamy więc notatkę-widmo. Wiemy kto ją   tworzył, wiemy po co, wiemy co się z nią działo, tylko jej samej nie   mamy, i nie ma jej w urzędowej dokumentacji. Dlaczego? Czyżby   przygotowana na gorąco przez urzędników jeszcze przed wybuchem afery   była niewygodna dla późniejszej narracji? A jeśli jej nigdy nie było, to   po co te kłamstwa? Wygląda na to, że obie strony - Tusk i Drzewiecki - na siłę chcą nas   przekonać, że 19 sierpnia miało miejsce jakieś drobiazgowe wyjaśnianie   "nieporozumienia" z pismem z 30 czerwca i zaangażowania Ministerstwa   Sportu w prace nad ustawą hazardową. Tymczasem po takim wyjaśnianiu nie   ma żadnego śladu, a jeśli jest, to ci co go znają uznali go za na tyle niewygodny, że postanowili go ukryć przed opinią publiczną i - najwyraźniej - komisją śledczą. Bo z tego co się zachowało wynika, że   wyjaśnianie zaczęło się dopiero po wybuchu afery, na początku   października. To wtedy postały notatki Moniki Rolnik i Rafała Wosika dla   Tomasza Arabskiego. Też bardzo ciekawe. Pojawia się na przykład   znacząca rozbieżność między Drzewieckim i Rolnik a Wosikiem w sprawie   okoliczności powstawania pisma z 2 września. O ile wersja Rolnik jest w miarę spójna z tym co zeznał Drzewiecki, to już między Rolnik a Wosikiem   pojawiają się nieścisłości.   Monika   Rolnik: [19 sierpnia na   spotkaniu w składzie Drzewiecki, Rosół, Rolnik, Wosik i Pleczeluk przed   spotkaniem Drzewieckiego z Tuskiem] W rozmowie z Ministrem dokonano   analizy i wyjaśniono okoliczności powstania pisma z 30 czerwca br. Uczestnicy spotkania stwierdzili na czym   polega nieporozumienie. Urzędnicy zasugerowali więc Ministrowi pilne   zwrócenie się do MF z pismem wyjaśniającym pierwotne intencje pisma z 30 czerwca br. Minister uznał jednak pisma za wystarczające i nie wyraził   zgody na wysłanie pisma do MF.    Rafał   Wosik: Jeszcze 19 sierpnia   zostałem ponownie poproszony przez Panią Dyr. Generalną o przygotowanie w   porozumieniu z Panią Dyr. B. Pleczeluk - Dyrektorem Departamentu   Ekonomiczno-Finansowego pisma do Ministerstwa Finansów, wyjaśniającego   intencje i powody skierowania pisma z dnia 30 czerwca.   Wiadomo już, że platformowi śledczy   nie dopuszczą do ponownych przesłuchań ważnych świadków, drugiej szansy z   Drzewieckim komisja więc nie dostanie. Ale przesłuchanie Moniki Rolnik   dopiero przed nami, jeśli posłowie się dobrze przygotują, może być   ciekawie. Ciekawie by też było, gdyby Platforma odważyła się ponownie wezwać Jacka Kapicę i dopytać go kogo okłamał - premiera, czy komisję.   Bo kogoś okłamał i są na to kwity, ale o tym innym razem. Może zresztą   Kapica sam zorientuje się, że robią z niego drugiego - obok Kamińskiego -   winnego "afery hazardowej" i nie zechce być kozłem ofiarnym. Kogoś   oprócz Kamińskiego będzie wypadało ukarać. A nie wygląda na to, żeby   miał to być ktoś z obsługujących Sobiesiaka.  Pisma   Rolnik i Wosika do Arabskiego 