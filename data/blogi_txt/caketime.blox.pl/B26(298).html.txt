Ostatnio ze stron jednego ze sklepów internetowych uśmiechało się do mnie pudełko z kolorowym cukrem do dekoracji i już prawie miałam się odwzajemnić uśmiechem a nawet umieścić je w koszyku, ale dostrzegłam cenę... i już nie było mi tak wesoło. Pomyślałam, że chyba się coś komuś z cyferkami pomyliło albo przecinek postawił nie tam gdzie trzeba... Stwierdziłam, że w ramach protestu sama zrobię taki cukier:) Wykonanie banalnie proste i ekspresowe. Może jeszcze komuś ten pomysł się przyda:) Składniki: cukier barwnik w płynie (mój barwnik był w formie pasty, więc rozcieńczyłam odrobinę w niedużej ilości wody)pudełeczko z pokrywką lub słoik Wykonanie: Cukier wsypać do pojemnika, wlać do niego kilka kropli barwnika, w zależności od tego jak intensywny kolor chcemy uzyskać. Zamknąć pokrywką i potrząsać pojemniczkiem, aż do równomiernego zabarwienia cukru, jeśli powstaną jakieś wyjątkowo uparte grudki barwnika- rozetrzeć je w palcach. Zabarwiony cukier pozostawić na kilka godzin w otwartym pudełku albo wysypać na papier do pieczenia, aby mógł wyschnąć. ﻿ 