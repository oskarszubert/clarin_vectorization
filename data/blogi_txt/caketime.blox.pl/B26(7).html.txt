Bardzo niezwykły sernik inspirowany Bakławą( Baklavą). Złociste ciasto filo skrywa w sobie wilgotny sernik wypełniony masą orzechową, wymieszaną z miodowo- cynamonowym syropem.  Doskonały jesienny sernik z  orzechowo-orientalną nutą. Nie jest wcale taki trudny do wykonania, jak na pierwszy rzut oka może się wydawać a efekt jest naprawdę rewelacyjny.﻿    ﻿ English version (click here)﻿ Składniki: Syrop miodowy 150g cukru1 szklanka wody180ml miodu1/4 łyżeczki cynamonu W niewielkim garnuszku wymieszać wszystkie składniki poza cynamonem, doprowadzić do wrzenia a następnie gotować na małym ogniu 20-25 minut, aż całość lekko zgęstnieje. Zdjąć z palnika i dodać cynamon. Odstawić do ostudzenia. Masa orzechowa 170g orzechów( ja użyłam 50g laskowych+ 60g włoskich+60g migdałów bez skórek)3/4 łyżeczki cynamonu2 szczypty soli Orzechy podpiec w piekarniku w 1600C około 5-8 minut( każdy rodzaj podpiekałam osobno, z orzechów laskowych po pieczeniu usunęłam skórki). Następnie posiekać je dość drobno, lub zmielić w malakserze/ food procesorze( tu uważać, aby nie zmielić ich na mąkę). Wymieszać z cynamonem i solą, na koniec dodać niepełne 1/2 szklanki syropu miodowego i dokładnie połączyć. Masa ma być gęsta i kleista. Masa serowa( składniki powinny być w temperaturze pokojowej) 500g twarogu trzykrotnie mielonego do serników lub serka typu philadephia( sernik z serka philadelphia będzie bardziej kremowy, można je również pomieszać pół na pół,)250g jogurtu greckiego miodowego lub greckiego naturalnego3/4 szklanki cukru( 150g )3 jajka2 łyżeczki ekstraktu z wanilii szczypta soli Dodatkowo 10-14 płatów ciasta filo110g masła, rozpuścićgarść orzechów włoskich( opcjonalnie) Przygotowanie: Piekarnik nagrzać do 1600C. Dno tortownicy( ja użyłam formy o średnicy 18 cm, ale do tej samej ilości składników można również użyć 20cm- sernik będzie niższy) wyłożyć papierem do pieczenia lub folią aluminiową tak, aby po zamknięciu blaszki jego krańce wystawały na zewnątrz. Następnie boki oraz dno posmarować odrobiną rozpuszczonego masła. Połączyć twaróg, jogurt, cukier, sól i wanilię, dodać jajka i dokładnie wymieszać( można użyć malaksera / food procesora). Na suchej, czystej powierzchni rozłożyć pojedynczy płat ciasta filo i posmarować go z obu stron rozpuszczonym masłem przy pomocy pędzelka( pozostałe płaty ciasta trzymać razem przykryte wilgotną ściereczką, ponieważ ciasto filo ekspresowo wysycha). Złożyć na pół albo po przekątnej na pół, aby rogi się nie pokrywały( próbowałam obie techniki i ciasto złożone po przekątnej lepiej pokrywało i układało się w blaszce). Filo ułożyć w tortownicy, tak aby krańce wystawały za brzegi formy. Czynność powtórzyć z kolejnymi płatami ciasta, aż do zapełnienia tortownicy( ja zużyłam 8 płatów). Ciasto filo, które nam zostało szczelnie owinąć i schować do lodówki. Do przygotowanej w ten sposób blaszki wlać około 1/3 masy serowej i w kilku miejscach łyżką wrzucić masę orzechową. Czynność powtórzyć od wykończenia masy serowej oraz orzechów. Na koniec kawałki ciasta filo wystające ponad blaszkę złożyć na górę sernika.* Jak wyglądał surowy sernik można zobaczyć na moim Instagramie Piec około 1h - 1h 10 minut**, aż boki będą ścięte, ale sam środek przy poruszeniu blaszką będzie się jeszcze trząść jak galaretka:)  Po tym czasie pozostałe kawałki filo( u mnie 2 płaty) posmarować masłem, niedbale ułożyć na górze sernika, polać kilkoma łyżeczkami syropu miodowego i posypać garścią grubo posiekanych orzechów włoskich. Piec kolejne 10-15 minut do lekkiego zazłocenia dodanych płatów ciasta. Studzić przy uchylonych drzwiczkach piekarnika a następnie schłodzić w lodówce( najlepiej całą noc). Przed podaniem obficie polać syropem. Syrop, który pozostanie przelać do sosjerki i podać razem z sernikiem. Smacznego:) *Układanie płatów ciasta i wypełnianie ich masą serową należy wykonać dość szybko, inaczej kawałki filo wystające ponad blaszkę zaschną i nie będzie można ich złożyć do środka sernika.**jeśli pieczemy w większej foremce, sernik będzie niższy i będzie się piec trochę krócej   Źródła inspiracji: TU i TU 