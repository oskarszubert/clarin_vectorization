Prezentuję dziś pierwszy film wytwórni Caketimeblog pod tytułem "Sugarpste Rose- czyli jak zrobić różę z lukru plastycznego". Na światowej premierze, która odbyła się wczoraj w mojej kuchni, gościło wiele kuchennych gwiazd między innymi Nigella, Michel Roux, Debbie Brown i wielu innych, spoglądających oczywiście z wielkim zainteresowaniem z okładek książek;) W pierwszym rzędzie, na honorowym miejscu, zasiadła główna bohaterka- Róża, która jak podaje jej rzecznik, prawdopodobnie ze względów prasowych nie zostanie jednak zjedzona;)Mam nadzieję, że nasza pierwsza produkcja spotka się z ciepłym przyjęciem szerszej publiczności:) Chociaż zdajemy sobie sprawę na nominację na Oskara już niestety nie mamy w tym roku szans;) Zapraszam więc do wygodnego usadowienia się w fotelu( film ma 15 minut), opcjonalnie z kubełkiem popcornu i colą:)      W razie dodatkowych pytań służę pomocą w komentarzach lub mailem: caketimeblog@gmail.com  Dla tych, którzy nie dotrwali do końca seansu;) przedstawiam  wersję opisową instrukcji:1. Potrzebne będą: -sugarpaste dowolnego koloru lub dobrej jakości, dość zbity marcepan do pieczenia i dekoracji lub plastelina, jeśli tylko trenujemy-większy kawałek folii spożywczej- do przykrycia kuleczek-mniejszy kawałek celofanu, folii lub woreczka-  w którym będziemy rozpłaszczać płatki-ważne: należy poszukać dobrego kawałka folii, przyciśnięta Sugarpaste musi dobrze odchodzić, bo inaczej stracimy tylko czas i nerwy. Ja tym razem użyłam fragmentu woreczka śniadaniowego, do bardziej gładkich płatków korzystam z celofanu do kwiatów-odrobina przesianego cukru pudru-papilotki na czekoladki lub mini babeczki, albo jakikolwiek kawałek papieru, na którym ułożymy  zrobione róże -kawałek ręcznika papierowego lub chusteczka higieniczna- wykałaczka lub szpatułka do modelowania z ostrą i haczykowatą końcówką2.  Z lukru plastycznego oddzielić jedną średnią kuleczkę i ukształtować ją w łezkę. Grubszym końcem  dotknąć cukru pudru, strzepnąć nadmiar i odstawić na bok. 3. Następnie uformować 6 kuleczek mniej więcej tej samej wielkości i kolejnych 6-7 minimalnie większych. 4. Pierwszą z mniejszych kuleczek umieścić między folią i delikatnie, ale zdecydowanie rozcierać od środka do zewnątrz. Nie chodzi tu o naciskanie, ale bardziej głaskanie płatka tak, aby z jednej strony jego brzeg robił się coraz cieńszy. Wszystkie płatki powinny być u podstawy grubsze i przy brzegu cieńsze- tak jak w prawdziwej róży:)5. Gotowym płatkiem owinąć prawię całą łezkę, zostawiając ostatnie kilka milimetrów boku odstające.6. Rozcieranie powtórzyć z koleją kulką. Gotowy płatek włożyć od wewnętrznej strony odstającego boku poprzedniego płatka. Lekko przykleić do główki róży, ale tylko do połowy płatka, pozostałą część pozostawić otwartą- w tą przestrzeń wsuniemy następny płatek. Dzięki temu płatki ładnie na siebie nachodzą.*ja stosuję zasadę 1-2-3-6( lub więcej płatków)- czyli w pierwszej warstwie układam jeden płatek, w następnej 2, później 3 na koniec 6 lub więcej, jeśli potrzebuję.7. Czynność tworzenia płatków i umieszczania ich na główce róży powtarzać, aż do uzyskania satysfakcjonującego kształtu, niekoniecznie musimy zużyć wszystkie kulki, może też okazać się o jedną czy dwie za mało.8. Jeśli są jakieś problemy z umieszczeniem płatka w odpowiednim miejscu, należy pomóc sobie wykałaczką.9.  Na filmie 3 ostatnie płatki odkładam najpierw na bok- robię to, ponieważ są one większe i dotykają główki praktycznie tylko dołem płatka, więc są bardziej podatne na opadanie. Kilka sekund na powietrzu ostudzi je i odrobinę wysuszy. Można jednak pominąć ten krok lub też zastosować do wcześniejszych płatków, jeśli mamy z nimi problem.10. Kiedy wszystkie płatki są na miejscu, należy podnieść cały kwiatek i lekko docisnąć na dole, aby upewnić się, że wszystkie płatki się skleiły.11. Różę przenieść na mini papilotkę lub papierek.12. Papierowy ręcznik podrzeć na mniejsze kawałki i układać je z pomocą wykałaczki pod zewnętrznymi płatkami, nadając im pożądany kształt. Dzięki temu po zaschnięciu płatki będą miały bardziej naturalny wygląd.13. Końcówki bardziej wewnętrznych płatków lekko wywijać palcami i wykałaczką na zewnątrz.14. Kiedy będziemy zadowoleni z rezultatów, odkładamy różę na kilka godzin do wyschnięcia( ale dopiero po kilku dniach wyschnie całkowicie, również w środku)15. Różę przechowywać w suchym miejscu, w pudełku wyściełanym ściereczką lub pogiętym ręcznikiem papierowym, najlepiej gdy pudełko jest zamykane, wówczas kwiatki mogą tak przetrwać nawet kilka miesięcy( oczywiście jeśli długo leżą to nie polecam ich jeść) 16. Róże z marcepanu dłużej schną, są bardziej delikatne i troszkę gorzej się je robi, ale są za to smaczniejsze;)17. W ten sam sposób można robić malutkie różyczki jak i znacznie większe kwiaty. Jeśli chcemy mniej rozwinięty pączek można skończyć na pierwszych 6-7 płatkach.Moje ogólne rady dotyczące Sugarpaste: należy zawsze przechowywać ją szczelnie owiniętą w folię, najlepiej w kilka warstw- ponieważ kiedy wyschnie ( a skorupka na wierzchu robi się bardzo szybko) jest już praktycznie do wyrzucenia. Nie trzymamy  jej w lodówce(!) ani na słońcu. Przy wyrabianiu, kształtowaniu, wycinaniu lepiej używać najmniej cukru pudru jak tylko się da- im więcej cukru dodamy tym masa zacznie się robić mniej plastyczna.Oczywiście jest wiele szkół i sposobów robienia róż. Ja przedstawiłam najprostszą według mnie, do której nie potrzeba specjalnych wykrawaczek czy narzędzi do modelowania.Mam nadzieję, że filmik okaże się przydatny:)Życzę miłego modelowania:) ﻿ 