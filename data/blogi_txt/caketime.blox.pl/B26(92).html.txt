Ostatnio znowu naszła mnie ochota na muffinki. Po eksperymencie z kokosowymi babeczkami oto przepis na moje ulubione, sprawdzone jagodowe muffinki.  Idealnie słodkie, wilgotne, doskonale nadają się jako dodatek do popołudniowej kawy, chociaż ja mogę je jeść o każdej porze dnia i nocy właściwie też;) Przepis pochodzi z rewelacyjnej książki 'Professional Baking' Wayne Gisslen Muffinki z jagodami (przepis na 10-12 sztuk) 300g mąki pszennej 150g cukru 18g proszku do pieczenia dwie szczypty soli 2 jajka 210g mleka 120g masła lub margaryny (rozpuścić i lekko przestudzić) około 250-300g jagód* Nagrzać piekarnik do 200oC.W misce wymieszać suche składniki: mąkę, cukier, proszek do pieczenia i sól. W drugim naczyniu wszystkie mokre(poza jagodami). Następnie wymieszać zawartość obu misek, tylko do połączenia składników, dodając na koniec jagody. Masę przełożyć do wysmarowanych tłuszczem, albo wyłożonych papilotkami foremek do muffinek (do około 3/4 wysokości foremek). Piec około 15-20 minut, do tzw. suchego patyczka. Poczekać aż chwilę przestygną, przed wyjęciem z foremek. Smacznego:) * Jagody mogą być świeże, mrożone (uprzednio rozmrożone i odsączone) lub ze słoiczka (również odsączone), można również zastąpić je innymi owocami, np. malinami. 