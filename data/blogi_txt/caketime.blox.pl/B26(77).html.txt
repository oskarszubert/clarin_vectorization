Nie jestem do końca pewna, czy można te czekoladki faktycznie nazwać fudge, ale nic innego nie przychodziło mi do głowy:) To jakby połączyć ptasie mleczko z czekoladowym blokiem- powstanie lekko piankowata, ale dość zwarta czekoladowa struktura. Nam, w każdym razie ten fudge bardzo smakował i mam nadzieję, że się skusicie i również wypróbujecie:)  ﻿ Składniki( na foremkę/ pojemnik* 18x12cm): 50g masła125g pianek marshmallows( można użyć domowej roboty np.z tego przepisu lub gotowych**)50g ciemnej czekolady2 łyżki słodkiej śmietany 1 łyżka kakao do pieczenia50g dowolnych, posiekanych bakalii Wykonanie: Foremkę lub pojemnik około 18x12 cm wyłożyć dokładnie folią spożywczą( najlepiej, aby nie było możliwości wycieku;) i dobrze wysmarować niedużą ilością oleju( bez użycia oleju nie da się masy odkleić od folii po zastygnięciu). Czekoladę rozpuścić nad kąpielą wodną. Zdjąć i odstawić na bok. Do oddzielnego garnka wrzucić masło oraz pianki marshmallows i podgrzewać na małym ogniu, cały czas mieszając( można to również zrobić nad kąpielą wodną, można wówczas rzadziej mieszać). Kiedy pianki zaczną się rozpuszczać dodać śmietanę. Mieszać, aż pianki całkowicie się rozpuszczą i nie będzie grudek. Masę zdjąć z palnika i dodać rozpuszczoną czekoladę, połączyć. Następnie wsypać kakao i wymieszać. Na koniec dodać 3/4 pokrojonych bakalii i dokładnie połączyć. Odstawić na 2-3 minuty, aby masa odrobinę ostygła a następnie wylać do przygotowanego pojemnika, górę posypać pozostałymi bakaliami. Odstawić do zastygnięcia. Gotowy fudge wyjąć w całości z pojemnika, zdjąć folię, ułożyć na desce lekko obsypanej kakao i pokroić na mniejsze kawałki. Przechowywać w lodówce. Smacznego:) * nie polecam wykorzystania np. pojemników na lód do zrobienia indywidualnych czekoladek- bardzo ciężko je wyjąć z mini foremek **kupne marshmallows będą rozpuszczać się trochę dłużej niż domowe ﻿ 