Anyżki- prawie już o nich zapomniałam, ale kiedy robiłam przedświąteczną inspekcję przypraw, natknęłam się na anyż i wspomnienia tych ciasteczek natychmiast do mnie wróciły. Kremowo- białe, dość twarde biszkopciki o charakterystycznej falbance i delikatnym aromacie anyżu. Smakują dokładnie tak samo jak kiedyś- najlepiej maczane w gorącej herbacie, albo po kilku dniach, kiedy robią się bardziej miękkie i trochę kleiste. Znalazłam dwie metody robienia ciasteczek anyżowych, przetestowałam obie i byłam tak samo z nich zadowolona, dlatego zamieszczę obie wersje- będzie do wyboru, do koloru;) Te anyżki mają dość zbite wnętrze. Jutro zapraszam na przepis numer dwa, w którym ciasteczka są trochę bardziej napowietrzone. ﻿  ﻿ Składniki: (na około 100 malutkich, około 1,5- 2 cm średnicy, ciasteczek) 3 jajka( osobno żółtka i białka)250g cukru pudru250g mąki1 łyżeczka mielonego anyżu Przygotowanie: Dużą gładką blachę* wyłożyć matą silikonową lub papierem do pieczenia. Mąkę przesiać przez sitko razem z anyżem. Żółtka utrzeć/ zmiksować z cukrem na jasną, puszystą masę. Białka ubić na sztywną pianę. Żółtka połączyć z 2-3 łyżkami piany z białek, aby rozluźnić masę. Następnie dodać pozostałą część białek i ostrożnie wymieszać szpatułką lub łyżką. Do masy jajecznej wsypywać niewielkie porcje mąki( po 1-2 łyżki) i delikatnie, ale dokładnie mieszać. Gotową masę przełożyć do rękawa cukierniczego z okrągłą końcówką lub grubszego woreczka foliowego( w którym należy odciąć końcówkę). Wyciskać okrągłe kleksy- placuszki dowolnej wielkości na przygotowanej blaszce, zachowując odstępy( ciastka odrobinę się rozleją). Odstawić do wyschnięcia, na całą noc, w temperaturze pokojowej- warunek konieczny do pojawienia się charakterystycznej falbanki. Następnego dnia piec w temperaturze 1500C, na środkowej półce piekarnika, przez 12-15 minut. Czas pieczenia może się różnić, w zależności od wielkości ciastek i piekarnika, najlepiej obserwować je i gdy falbanka zacznie nabierać lekko złotawego koloru- wyjąć. Im dłużej będą pieczone tym będą twardsze. Po wystudzeniu przechowywać w szczelnie zamkniętym pojemniku, no chyba, że chcemy, aby zmiękły:) Smacznego:) Ps.W takich malutkich ciasteczkach falbanka wychodziła czasami nierówna. *potrzebna będzie więcej niż jedna blaszka, ale ciastka można wycisnąć na matę/papier, odczekać aby wyschły i przenieść delikatnie razem z papierem na blaszkę, gdy będzie wolna﻿  Przepis znaleziony: TU﻿ 