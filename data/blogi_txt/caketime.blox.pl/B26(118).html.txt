Faworki, zwane również chruścikami z babcinego przepisu:) Lekkie, chrupiące, z bąblami powietrza czyli takie faworki, jakie pamiętam z dzieciństwa. Moja tajemnica dobrych faworków to jak najcieńsze rozwałkowanie ciasta, po usmażeniu są wówczas delikatne, kruche i mają moje ulubione bąbelki:) Przyznam się jednak bez bicia, że miałam lenia i nie chciało mi się wyrabiać ich ręcznie, więc wykorzystałam do tego  robota KitchenAid, jak się okazało efekt był równie dobry jakbym faworki ugniatała ręcznie:) Polecam!﻿   ﻿ Składniki ( na około 75-80 średnich faworków): około 2 szklanki mąki 1/2 łyżeczki proszku do pieczenia1 łyżka cukru pudru3 żółtka1 całe jajko2 łyżeczki spirytusu1 łyżeczka octu2 łyżki kwaśnej, gęstej śmietany dodatkowo: olej do smażenia, cukier puder do posypania Wykonanie: W misce wymieszać około 1,5 szklanki mąki, cukier puder i proszek do pieczenia. Dodać żółtka, jajko, spirytus, ocet i śmietanę. Całość wymieszać łyżką a następnie wyrabiać ręcznie( lub przy pomocy robota kuchennego) minimum 15 minut. W trakcie wyrabiania stopniowo dosypywać  pozostałą część mąki- ciasto powinno być zwięzłe, ale miękkie i wilgotne( ale nie może kleić się do rąk).  Możliwe, że nie wykorzystamy całej mąki lub będzie jej za mało w zależności  między innymi od wielkości jajek i wilgotności mąki. Wyrobione ciasto podzielić na pół. Rozwałkować bardzo cienko na oprószonej mąką stolnicy. Radełkiem lub nożem wycinać paseczki, podzielić je na mniejsze fragmenty, naciąć na środku każdego paska i kształtować faworki. Smażyć w dobrze nagrzanym oleju *( około 170-1750C) z obu stron na rumiany kolor( około 2 minut na stronę). Wyłożyć na papierowy ręcznik, aby odsączyć tłuszcz. Całą procedurę powtórzyć z drugą częścią ciasta. Gotowe chruściki oprószyć obficie cukrem pudrem. Smacznego:) *chruścik wrzucony do tłuszczu powinien prawie natychmiast wypłynąć na powierzchnię, zacząć "puchnąć" i bąbelkować ﻿    ﻿ 