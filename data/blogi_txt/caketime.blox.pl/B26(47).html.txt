Świetne wafelki do lodów, o delikatnym cynamonowym aromacie- 100 razy lepsze od tych kupionych w sklepie:) Są odpowiednio kruche, ale wytrzymałe i nawet po tygodniu przechowywania nie robią się gumowate( możliwe, że dłużej również będą dobre, u mnie po prostu żaden dłużej niż tydzień nie przetrwał;) Wafelki można udekorować dowolną roztopioną czekoladą  i kolorowymi posypkami, jestem pewna, że dzieciakom bardzo spodoba się to zajęcie:)  Dla dodatkowego uszczelnienia rożków warto wlać do środka  trochę rozpuszczonej czekolady. Jedynym minusem  jest to, że niestety do ich wykonania potrzebna jest waflownica. Przepis pochodzi z książeczki dołączonej do urządzenia do wypieku wafli. ﻿ ﻿ ﻿﻿﻿﻿﻿﻿ Składniki( na około 15 wafli, w zależności od wielkości waflownicy): 125g margaryny 3 jajka100g cukru1 opakowanie cukru waniliowego250g mąki1 łyżeczka cynamonu3/4 łyżeczki proszku do pieczenia150ml letniej wody Wykonanie: Margarynę utrzeć na puszystą masę z cukrem i cukrem waniliowym, dodawać kolejno jajka. W osobnym naczyniu przesiać mąkę z proszkiem do pieczenia i cynamonem. Partiami wsypywać mąkę do margaryny z cukrem, na koniec dodać wodę. Dobrze wymieszać( masa powinna być dość gęsta).  Urządzenie do pieczenia wafli przygotować według instrukcji. Grzałki posmarować bardzo cienką warstwą oleju. Kiedy waflownica osiągnie odpowiednią temperaturę( ja piekłam na 4- z 5 możliwych) przełożyć na środek około 1-1,5 łyżki masy  i zamknąć grzałki. Piec do lekkiego zrumienienia. Za jasne wafle będą ciągle miękkie, za ciemne natomiast będą się za bardzo kruszyć. Wafle formować natychmiast po upieczeniu, gdy są jeszcze gorące. Przechowywać w szczelnie zamkniętym pojemniku. dodatkowo( opcjonalnie): 100g dowolnej czekolady, cukrowe posypki, wiórki kokosowe, posiekane orzechy, kolorowy cukier do dekoracji Czekoladę rozpuścić w garnuszku nad kąpielą wodną. Niewielką ilość wlać do każdego z wafelków, aby uszczelnić ich czubki. Pozostałą część czekolady rozsmarować na brzegach wafli i dowolnie udekorować. Smacznego:) ﻿ ﻿ 