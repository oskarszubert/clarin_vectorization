Wczorajszy mały prezent dla mojego 'Dużego Dziecka':) Ciastka baaardzo czekoladowe, zaraz po upieczeniu miękkie i jednocześnie lekko kruche, szczególnie na brzegach. Idealne  do maczania w szklance zimnego mleka. Następnego dnia robią się bardziej miękkie  i jeszcze trudniej jest się od nich oderwać:) Spora ilość kakao oraz ciemna czekolada sprawiają, że ciacha mają charakterystyczny, 'wytrawnie czekoladowy'  smak i nie są bardzo słodkie. Przepis Nigelli Lawson z programu  Nigella Express. ﻿ Składniki na 12, dużych sztuk*:﻿ 150g ciemnej (lub deserowej) czekolady 125g miękkiego masła50g białego cukru 75g ciemnego cukru muscovado1 jajko (zimne)1 łyżeczka ekstraktu z wanilii150g mąki pszennej30g kakaołyżeczka sody oczyszczonej½ łyżeczki soli2 opakowania groszków czekoladowych- w moim przypadku 200g rozdrobnionej czekolady**   Wykonanie:﻿ Piekarnik nagrzać do 170C.W kąpieli wodnej rozpuścić czekoladę. Lekko ostudzić. W osobnym naczyniu dobrze zmiksować masło i oba rodzaje cukru, dodać wanilię a następnie letnią, rozpuszczoną czekoladę oraz jajko i dalej miksować. W innym naczyniu wymieszać mąkę, kakao oraz sodę i sól. Wszystkie suche składniki wsypać do masy czekoladowej i dobrze połączyć mikserem. Na koniec wsypać czekoladowe groszki (lub posiekaną czekoladę). Całość wymieszać łyżką. Nakładać na blaszkę wyłożoną matą silikonową lub papierem do pieczenia/folią aluminiową (nie smarowałam już folii tłuszczem) za pomocą łyżki do lodów (chociaż masa jest na tyle gęsta, że można to zrobić bez problemu i zwykłą łyżką, lekko kształtując ciasto palcami) w dość sporych odstępach. Piec około 16- 18 minut ( im dłużej będziemy je piec, tym bardziej kruche będą) *wyszło mi 15 sztuk﻿﻿ **użyłam 50g ciemnej czekolady-85% kakao, 100g ciemnej- 45% oraz 50g białej czekolady   ﻿ 