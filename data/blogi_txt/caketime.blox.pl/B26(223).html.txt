Salceson na słodko.... brzmi intrygująco?:) Na szczęście chodzi o słodkie ciasto a nie rodzaj wyrobów podrobowych;) Wykonanie nie jest skomplikowane, nie wymaga nawet pieczenia. Salceson przypomina trochę blok, wydaje mi sie jednak mniej od niego zapychający i nie zawiera mleka w proszku. A znika w ekspresowym tempie, ledwo udało mi się uratować dwa kawałki do zdjęć;) Przepis otrzymałam od mamy mojego męża. ﻿ Składniki: 4 duże wafle( moje wafle miały wymiary 36x 27cm)250g margaryny3/4 szklanki cukru2 łyżki kakao do pieczenia1 galaretka cytrynowa120g herbatników Petit Beurre80- 100g ryżu preparowanego100- 120g rodzynek Wykonanie: Wafle namoczyć w wilgotnych ściereczkach- do momentu, aż będą giętkie, nie będą się łamać przy zwijaniu. Margarynę, cukier i kakao zagotować do rozpuszczenia cukru. Odstawić na bok. Herbatniki pokruszyć na średniej wielkości kawałki. Galaretkę całkowicie rozpuścić w 1/3 szklanki gorącej wody( można dodać odrobinę więcej wody, jeśli będzie to konieczne). Następnie dodać do garnuszka z rozpuszczoną margaryną i dokładnie połączyć. W dużej misce wymieszać pokruszone herbatniki i około 3/4 ryżu i rodzynek, na to wylać ciepłą masę czekoladowo- galaretkową. Dobrze wymieszać, aby wszystkie składniki pokryte były masą. Jeśli będzie się wydawało, że bakalii jest za mało- dodać resztę ryżu i rodzynek. Na płaskiej powierzchni ułożyć jeden z wilgotnych wafli, krótszym bokiem do siebie. Wyłożyć na niego część masy, dobrze rozprowadzić i wyrównać( najlepiej zostawić z przeciwnej do siebie strony około 4 cm wolnego brzegu- całość będzie się lepiej zwijać). Przykryć następnym waflem, rozprowadzić masę i tak z 2 kolejnymi warstwami. Następnie wszystkie warstwy zacząć zwijać w wałek, zaczynając od krótszego boku, bliżej nas. Gotowy salceson zapakować dokładnie w folię spożywczą. Schłodzić około 30 minut w lodówce. ﻿ 