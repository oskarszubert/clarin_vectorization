Piękna pogoda nadal dopisuje a ja dalej "produkuję" domowe lody. Dzisiaj jednak nie o lodach będzie lecz o wafelkach:) Pierwszy raz domowe wafle do lodów robiłam w zeszłym roku( można zobaczyć je TU) i muszę powiedzieć, że były rewelacyjne, naprawdę długo pozostały kruche. Dostałam jednak sporo pytań czy można je zrobić również bez waflownicy, dlatego postanowiłam, że następny przepis postaram się zrobić również w innych urządzeniach. I tak te wafelki zrobiłam w waflownicy, gofrownicy i opiekaczu do panini/ kanapek. Efekty możecie zobaczyć na zdjęciach. Najmniej spektakularnie wyszły wafelki z gofrownicy, owszem można było je zwinąć i podać w nich lody, ale nigdy nie nabrały takiej chrupkości jak tradycyjne wafle. Rożki z opiekacza były całkiem przyzwoite:) znacznie bardziej przypominały wafelki, chociaż niebyły takie cieniutkie. Mój opiekacz ma płaskie powierzchnie grzewcze, ale sądzę, że w karbowanej wersji również wafelki by się udały. Co do samego przepisu, to przyznam, że wafelków do lodów z zeszłego roku nie przebija. Około 48h po zrobieniu nie były już takie chrupiące. Natomiast kiedy były jeszcze gorące trochę za mocno, jak dla mnie, było czuć proszek do pieczenia( później ten posmak złagodniał).  ﻿ Składniki: 3 jajka2 szklanki mąki1 szklanka cukru1/4 szklanki oleju1 łyżeczka proszku do pieczenia( można dodać 3/4 łyżeczki)1 łyżeczka ekstraktu z wanilii Wykonanie: Zmiksować jajka i cukier na jasną, puszystą masę. Dodać olej i wanilię, połączyć. Mąkę wymieszać z proszkiem i stopniowo dodawać do masy, do uzyskania gęstej, gładkiej masy.Waflownicę/ gofrownicę/ opiekacz nagrzać( ja piekłam na 4 z 5 możliwych). Dolną i górną grzałkę posmarować odrobią oleju, nałożyć niedużą ilość ciasta( u mnie duża łyżka z górką), zamknąć i piec do uzyskania złotego koloru.. W gofrownicy i opiekaczu można delikatnie obciążyć ręką górną pokrywę( przez rękawicę, żeby się nie poparzyć), aby ciasto bardziej rozeszło się na boki, niż rosło do góry. Jeszcze gorące wafelki zwinąć w kształt rożków i odłożyć do ostudzenia. Przechowywać w szczelnie zamkniętym pojemniku, najlepiej obok siebie( wafle włożone jeden w drugi szybciej miękną). Smacznego:)    ﻿ Źródło﻿ 