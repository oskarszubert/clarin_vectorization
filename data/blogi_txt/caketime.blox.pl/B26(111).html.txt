Mam taki jeden ulubiony niemiecki jogurt, który kupuję kiedy tylko mam możliwość. Jogurt marcepanowy z makiem.  Jest kremowy, dość słodki i zawsze kiedy go jem, nawet w środku lata, przypomina mi Święta:)  Ostatnio pomyślałam, że w sumie jogurt mam, marcepan i mak też więc mogę sama zrobić taki jogurt. Efekt eksperymentu okazał się rewelacyjny. Mój jogurt smakuje prawie identycznie, jest gęsty i kremowy. Użyjcie najlepszego jogurtu naturalnego jaki możecie, najlepiej aby nie był kwaśny, bo popsuje efekt końcowy.  Jak dla mnie świetna przekąska przed świętami, w czasie świąt  jak i po świętach:)    ﻿ Składniki na 2 porcje: 500g dobrej jakości jogurtu naturalnego( użyłam z 3,5% tłuszczu)3 łyżki śmietany kremówki80-100g marcepanu( w zależności jak słodki jest marcepan, mój domowy był dość słodki)3/4 łyżeczki suchego maku( lub więcej jeśli lubimy)1-2 krople olejku lub ekstraktu migdałowego Przygotowanie: Duże sitko lub durszlak wyłożyć ręcznikiem papierowym lub bardzo gęstą gazą. Następnie wylać na to cały jogurt i odstawić, aby nadmiar wody odciekł z jogurtu. Po godzinie, półtorej powinniśmy otrzymać około 280-300g gęstego jogurtu. Jeśli zrobiłby się za gęsty można dolać 1-2 łyżki płynu.  Przełożyć do miski. Marcepan drobno posiekać lub zetrzeć na tarce. Marcepan i śmietanę podgrzewać w niewielkim garnuszku, do rozpuszczenia się marcepanu, cały czas mieszając. Odstawić do ostudzenia. Do marcepanu( powinien być w temperaturze pokojowej, ewentualnie letni) dodać dwie łyżki jogurtu. Dokładnie wymieszać. Następnie całość wlać do pozostałej części jogurtu, połączyć.  Wsypać mak, dodać 1-2 krople olejku migdałowego, wymieszać i schłodzić w lodówce. Smacznego! ﻿ 