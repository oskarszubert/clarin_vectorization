W jednym z poprzednich moich postów o tytule Bez znieczulenia… postawiłam  pytanie włodarzowi miasta: Panie Burmistrzu, w takim razie co z dalszymi zarządzeniami dotyczącymi powoływania zastępców i kolejnych dyrektorów i ich zastępców… czyżby efekt domina? Oczywiście to pytanie retoryczne: zadane nie dla uzyskania odpowiedzi, lecz w celu skłonienia decydentów do przemyśleń na dany temat, podkreślenia wagi problemu; ewentualnie pytanie, na które odpowiedź jest oczywista. O tym, że odpowiedź była oczywista świadczy kolejne rozstrzygnięcie nadzorcze Wojewody Podlaskiego z dn. 8 listopada 2011 roku, ktore stwierdza nieważność zarządzenia Nr 55/2011 Burmistrza Choroszczy z dnia 21 lipca 2011 roku w sprawie powierzenia stanowiska Dyrektora Zespołu Szkół w Choroszczy. Oto fragmenty rozstrzygnięcia: „(…)Przeprowadzona analiza wykazała, iż przedmiotowe zarządzenie zostało podjęte z istotnym naruszeniem prawa, w związku z czym w dniu 2 listopada 201 1 r. wszczęte zostało postępowanie nadzorcze w sprawie stwierdzenia jego nieważności.  Na mocy przedmiotowego zarządzenia Burmistrz Choroszczy powierzył Pani Danucie Małyszko stanowisko Dyrektora Zespołu Szkół w Choroszczy na okres kadencji od 1 września 2011 r. do 31 sierpnia 2016 r.  Należy zauważyć, iż rozstrzygnięciem nadzorczym Nr NK-II.4131.2.36.201l.ZCH z dnia 5 kwietnia 2011 r. Wojewoda Podlaski stwierdził nieważność zarządzenia Nr 22/2011 z dnia 1 marca 2011 r. w sprawie odwołania ze stanowiska Dyrektora Zespołu Szkół w Choroszczy. Powyższe rozstrzygnięcie nadzorcze stało się przedmiotem skargi Burmistrza Choroszczy wniesionej do Wojewódzkiego Sądu Administracyjnego w Białymstoku, rozpatrywanej pod sygn, akt II SA/Bk386/11, co do której WSA w Białymstoku na posiedzeniu w dniu 13 października 2011 r. orzekł o jej oddaleniu.  Jak wynika z powyższego przedmiotowe zarządzenie zostało wydane w sytuacji, gdy nastąpiło wstrzymanie wykonania zarządzenia Burmistrza Choroszczy Nr 22/2011 z dnia 1 marca 2011 r. w sprawie odwołania ze stanowiska Dyrektora Zespołu Szkół w Choroszczy Pani Wandy Jankowskiej. (…)Zgodnie bowiem z art. 92 ust. 1 ustawy o samorządzie gminnym, stwierdzenie przez organ nadzoru nieważności uchwały lub zarządzenia organu gminy wstrzymuje ich wykonanie z mocy prawa w zakresie objętym stwierdzeniem nieważności, z dniem doręczenia rozstrzygnięcia nadzorczego. Natomiast w myśl art. 98 ust. 5 powoływanej ustawy, rozstrzygnięcia nadzorcze stają się prawomocne z upływem terminu do wniesienia skargi bądź z datą oddalenia lub odrzucenia skargi przez sąd.(…)W związku z powyższym, brak było podstaw do powierzenia stanowiska Dyrektora Zespołu Szkól w Choroszczy nowej osobie. W tym stanie należało stwierdzić, że zarządzenie Nr 55/2011 Burmistrza Choroszczy z dnia 21 lipca 2011 roku w sprawie powierzenia stanowiska Dyrektora Zespołu Szkół w Choroszczy zostało podjęte z istotnym naruszeniem prawa. Zatem stwierdzenie jego nieważności jest zasadne.” Ale nasi miejscowi decydenci prawo nadal interpretują inaczej – po swojemu :) Quo vadis oświato w Choroszczy? 