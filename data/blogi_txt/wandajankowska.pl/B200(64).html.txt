Bulwar nad zalewem, plaża, amfiteatr, pole namiotowe, kafejki, pływająca restauracja, przystań żaglówek, kajaków i rowerów wodnych, ścieżka dla rowerzystów i rolkarzy oraz skatepark. W pawilonie – dyskoteka, wypożyczalnia leżaków i koszy plażowych. Tu będzie można wypocząć, aktywnie spędzić wolny czas. Nie zabraknie dobrej muzyki, gier, zabaw i konkursów dla dzieci i dorosłych, o dobre samopoczucie smakoszy zadbają stoiska gastronomiczne. To oferta nie tylko dla mieszkańców Choroszczy, ale również mieszkańców pobliskich białostockich osiedli Słoneczny Stok i Leśna Dolina. To tylko 7 min. od Galerii ” Zielone Wzgórza”. Samochodem dojedziesz tu  historyczną „Carską drogą” lub w 20 min. ścieżką rowerową. Stworzymy przestrzeń dla użytkowników w różnym wieku, z atrakcyjnym programem rekreacyjno-spacerowym dostępnym dla wszystkich przez cały rok. Sport, kultura, rekreacja – zapewnimy wszystkim  różne sposoby ciekawego spędzania czasu. Magistrat nieodpłatnie  odstąpi 30 działek prywatnym inwestorom pod warunkiem zagospodarowania w małą turystykę. To nowe i atrakcyjne miejsca pracy dla naszej bezrobotnej młodzieży, to szansa osobom wynajmującym pokoje. W przyszłości będzie można przepłynąć tramwajem wodnym rzeką Horodnianką do letniej rezydencji Branickich na największy w Polsce kanał krzyżowy. Podróż uatrakcyjni śluzowanie przy moście. Koszt budowy bulwaru zamknie się w kwocie blisko 7mln zł. Kwota ta w 65 % zostanie sfinansowana ze środków unijnych Europejskiego Funduszu Rozwoju Regionalnego, będących w dyspozycji Urzędu Marszałkowskiego, pozostałe 35 % stanowić będą środki z budżetu gminy. 