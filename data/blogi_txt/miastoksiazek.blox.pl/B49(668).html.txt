Nie lubię Walentynek i nie jestem w tym odosobniona. Są kiczowate, skomercjalizowane, sztuczne. Nie planowałam zaznaczać ich w żaden sposób na blogu, ale ostatnio przypomniało mi się, że kilka osób dopominało się o jakiś konkurs. Bez okazji nie mogłam się zmobilizować, niech więc będzie, że wykorzystam te nieszczęsne Walentynki jako pretekst i ogłoszę konkurs walentynkowy. Zasady są proste. Poniżej zamieszczam 10 pytań dotyczących słynnych par w literaturze. Odpowiedzi proszę przysyłać mailem na adres: padma@gazeta.pl do soboty 14 lutego do północy. W niedzielę podam prawidłowe odpowiedzi oraz wśród osób, które takowych najwięcej udzielą, rozlosuję nagrodę stosowną do okazji: książkę Ahdaf Soueif "Mapa miłości".  Z opisu wydawcy: W 1900 roku Anna Winterbourne, młoda Angielka, zakochuje się w Sharifie, bojowniku o niepodległość Egiptu, i wkrótce, na przekór różnicom kulturowym, poślubia go. Sto lat później Isabel Parkman, jej prawnuczka, podróżuje z Ameryki do Egiptu ze starym kufrem pełnym rodzinnych sekretów: notatników, dokumentów sporządzonych po angielsku i arabsku oraz dzienników Anny Winterbourne, które opowiadają historię jej związku z Sharifem oraz miłości do Egiptu. Isabel, sama zakochana w Amerykaninie pochodzenia egipskiego, postanawia odtworzyć historię prababki i jej niezwykłego małżeństwa. Ahdaf Soueif z uczuciem oddaje dawne i współczesne obyczaje Egiptu, piękno pustyni, wrzawę miast i przenikanie kultur. Opisuje historię dwudziestego wieku tak, jak widzi ją świat arabski. "Mapa miłości" to subtelna, pełna refleksji opowieść o miłości ponad kulturowymi różnicami i polityką. A teraz pytania konkursowe: „Czy pani uważa, że jestem przystojny? Nie, proszę pana” – jaka para przeprowadziła taką rozmowę? Ile razy oświadczano się Lizzie Bennet? Którzy kochankowie czekali ponad pół wieku na spełnienie swojej miłości? Jaka poetka zainspirowała Konstantego Idefonsa Gałczyńskiego do napisania swojego słynnego wiersza „Rozmowa liryczna”? W jakiej powieści para kochankowie wyznają sobie miłość w zalanej kopalni? Kto do oświadczyn dorzucił w prezencie jagniątko? Kto oświadczył się, pisząc kredką po stole? Jaka para bierze ślub w łodzi zwanej pirogą? Który kochanek trafia do więzienia, ponieważ młodsza siostra jego ukochanej zobaczyła coś, czego nie powinna? Kto zrezygnował z nieśmiertelności, aby zostać królową u boku swojego ukochanego? 