Na dobry początek tygodnia, zapraszam na kolejną odsłonę poniedziałkowego cyklu. Dzisiejszym gościem jest Agnieszka Tatera, autorka bloga Życiowa pasja bibliofila, będącego prawdziwą skarbnicą recenzji. Agnieszka jest też inicjatorką akcji, która ma doprowadzić do powstania nagrody książkowej przyznawanej przez blogerów, szczegóły znajdziecie na jej blogu. Odpowiedzi Agnieszki są tak bogate w tytuły, że nie chciałam samowolnie wyróżniać żadnych z nich, wybierając ilustracje, tak więc dzisiaj bez obrazków, ale za to możecie się już zaopatrzyć w notatnik i pióro, bo na pewno będziecie chcieli wynotować sobie kilka tytułów - ja już to zrobiłam! Twoja ulubiona książka I co ja mam odpowiedzieć? ;) Większość z Twoich gości odpowiedziała to, co i ja myślę na ten temat: że praktycznie niemożliwe jest wybranie jednej ulubionej książki. Ulubioną książkę można posiadać zarówno ze względu na dany etap życia (dzieciństwo, młodość, przeżywanie jakiegoś ciężkiego momentu życiowego), jak i ulubione książki „tematyczne” – ukochana książka na chandrę, ulubiona książka ze względu na sposób ukazania świata, ulubiona ze względu na bohaterów itp.  Twoje pytanie jest więc naprawdę trudne do odpowiedzenia na nie w miarę krótki sposób. Zdecydowałam więc, że opowiem Wam więc o kilku subiektywnie wybranych miłościach. Ulubionymi książkami mojego dzieciństwa były zapewne „Mała księżniczka”, „Mały lord”, „Dzieci z Bullerbyn” oraz „Burka i Bryś”. Dlaczego te? Robiąc generalne podsumowanie: ze względu na dobro, współczucie, bajkowość, zawadiackość, lojalność, radzenie sobie w życiu, otwartość.  Robiąc lekki przeskok czasowy chciałabym wspomnieć o kilku książkach ważnych dla mnie w ostatnich latach. Jedną z nich jest „Lala” Jacka Dehnela za przecudowny świat w niej przedstawiony, za wspaniałą Lalę i za czasy, w których nie dane było mi żyć, ale które od zawsze mnie pociągają. „Nigdziebądź” Neila Gaimana za wspaniały zwariowany pomysł oraz wyobraźnię autora. „Miasto Śniących Książek” Waltera Moersa za raj moli książkowych, cudowne słowotwórstwo oraz jedną z najbogatszych wyobraźni autorskich, jakie miałam okazję do tej pory poznać. „Norwegian Wood” Haruki Murakamiego za niesamowity i zakręcony styl. „Smażone zielone pomidory” Fannie Flagg za niesamowity optymizm, ciepło oraz mądrość. A za poruszenie we mnie wielu emocji i czytanie z zapartym tchem chciałabym nominować: „Siostrę mojego serca” Chitry Banerjee Divakaruni, „Tysiąc wspaniałych słońc” Khaleda Hosseiniego oraz „Moje drzewko pomarańczowe” José Mauro de Vasconcelosa. Za rozśmieszanie mnie do łez chciałabym podziękować Joannie Chmielewskiej (głównie „Wszystko czerwone”, Florencja, córka Diabła” oraz „Całe zdanie nieboszczyka”) oraz Marcie Kisiel („Dożywocie). Ależ się rozpisałam… Książka, która zmieniła twoje życie Łatwiejszych pytań nie było? ;) W odróżnieniu od innych osób chyba nie potrafię wskazać jednej książki, która wyraźnie zmieniła moje życie. W moim przypadku książki zmieniają je na zasadzie kropli drążącej skałę – powoli, wytrwale, skutecznie. Tutaj mogłabym mówić ogólnie o wzroście mojej ciekawości świata oraz podniesieniu świadomości kulturowej, w czym pomogły mi reportaże oraz książki pochodzące z kultur wyraźnie różniących się od mojej. Fantastyka z kolei otwiera moją wyobraźnię, pomaga mi zachwycać się szczegółami i różnorodnością. Kryminały pomagają mi w ćwiczeniu logicznego myślenia, a powieści obyczajowe w rozumieniu innych ludzi. Literatura historyczna pozwala mi poznać lepiej nasze korzenie oraz budować postanowienie, że ja nigdy nie przyłożę się osobiście do powtórki różnorakich wydarzeń, które miały miejsce w historii.  Hm… Myślę, że spory wpływ na mnie – na zasadzie „szoku” miała Zofia Nałkowska ze swoimi „Medalionami”. Przeczytałam jej książkę dużo za wcześnie, jako dziewięcio czy dziesięcioletnie dziecko i bardzo mocno zapadła mi w pamięć. To pewnie jej właśnie zawdzięczam zainteresowanie czasami drugiej wojny światowej. Znowuż „Lalka” Bolesława Prusa (również przeczytana dużo wcześniej, niż było to przewidziane w planie lektur) obudziła moje zamiłowanie do powieści tego typu i mocno wpłynęła na dobór lektur w czasach mojego bycia „podrostkiem”.  Książki zawsze będą na mnie wpływać w ten czy inny sposób. I przez to będą zmieniały mnie i moje życie. Mało znana książka, która zasługuje na większą uwagę Problem sprawia mi fakt, że mam bardzo słabą pamięć do tytułów, a przeczytane książki notuję sobie (poprzez ocenianie ich na Biblionetce) dopiero od kilku lat. Niech pomyślę… Zaczynając od tej przeczytanej w miarę niedawno: „Czarne słońce” Patricka Redmonda - emocje, których mi dostarczyła ta książka wcisnęły mnie w fotel! Jest to świetny przykład tego, jak rodzina i środowisko wpływa niszcząco lub budująco na ludzki charakter. Moim zdaniem jest to bardzo dobra książka dotycząca kształtowania się człowieka.  Przeskakując dobre 18 lat wstecz trafimy na dwie książki, którą czytałam wiele razy – „Bitwa o Pilarzinho” oraz „Osada nad Srebrnym potokiem” Bolesława Mrówczyńskiego. Są to wspaniałe opowieści o polskich osadnikach w Brazylii, o wytrwałości, walce o życie, budowaniu wszystkiego od początku. Warto wspomnieć, że autor oparł swe książki na faktach. Przy okazji sprawdzania tytułów wyłoniłam informację, że jest jeszcze trzeci tom – „Tętniący step” (muszę go dorwać i sprawdzić, jak po tylu latach przypadnie mi do gustu ta unikatowa historia!).  Przeskakując o jeszcze kilka lat do tyłu dojdziemy do książki „Opowieści gęsiego pióra” Jerzego Pilikowskiego. Świetnie napisana książka historyczna dla dzieci. W roli głównej harcerz, który pomaga profesorowi spisywać dzieje Polski. A profesor Sowa ma kolejnego, bardzo tajemniczego pomocnika… Barwnie napisana, wciągająca, mi pomogła jeszcze bardziej polubić historię! PS. Jak dobrze wiedzą ci, którzy czytują mojego bloga – nie jestem dobra w krótkich wypowiedziach ;) 