Rok 1934, Londyn. Lydia Langstone opuszcza męża po tym, jak ten ją uderzył. Oprócz męża musi zostawić też swoje wygodne życie zamożnej pani domu. Ucieka, pakując kilka najpotrzebniejszych rzeczy, w takim popłochu, że zapomina o szczoteczce do zębów, pamięta za to o książce Virginii Woolf "Własny pokój". "Zaułek diabła" Andrew Taylora to nie tylko historyczny kryminał, ale przede wszystkim powieść o Londynie lat trzydziestych - mieście, w którym zaczynają się tworzyć faszystowskie grupy, w którym niebezpiecznie jest wyjść po zmroku na ulicę, zaś samotna kobieta nie ma wielu możliwości zarobku i przetrwania. Lydia wprowadza się do praktycznie nieznanego sobie ojca-alkoholika, który wynajmuje pokój w mocno szemranej okolicy - na Bleeding Heart Square, który podobno naprawdę istnieje. Próbuje znaleźć pracę, zaś szczytem jej marzeń jest 500£ rocznie, czyli kwotę, której otrzymanie Virginia Woolf oceniła "wyżej niż uzyskanie praw wyborczych." Nikt jednak nie chce jej zatrudnić, jako że widać, iż pochodzi z innych sfer. Lydia zastawia kolejne pierścionki i widmo głodu zagląda jej w oczy, gdy zostaje wplątana w historię kryminalną sprzed lat, poznaje interesującego młodego człowieka, zaś jej mąż przyłącza się do faszystów.  Każdy rozdział otwiera fragment pamiętnika zaginionej przed czterema laty panny Penhow. Dzięki temu historia toczy się niejako dwutorowo, zaś w jej centrum są dwie kobiety, którym przyszło żyć w bardzo odmienny sposób. Panna Penhow, zamożna i naiwna, daje się uwieść oszustowi i oddaje mu swój cały majątek, w przekonaniu że mężczyzna będzie lepiej nim zarządzał i w ślepym pragnieniu zdobycia jego serca. Lydia pragnie niezależności, chce zarobić na siebie jakąkolwiek pracą i uniezależnić się od mężczyzn. Ich los zostaje dziwnie i przewrotnie spleciony. Największą siłą tej książki jest jednak portret miasta, w którym obu kobietom przyszło żyć. Londyn lat trzydziestych, mroczny, przesycony zapachem kapusty i gnijących serc, które ktoś wysyła w tajemniczych paczkach do kamienicy na Bleeding Heart Square, Londyn targany niepokojami w przededniu II wojny światowej, złowrogi, ale pełen życia.  Sięgając po tę książkę obawiałam się, że znajdę w niej jakieś teorie spiskowe, tajne stowarzyszenia i tym podobne, na szczęście myliłam się. "Zaułek diabła" to bogata, wielowymiarowa powieść odmalowująca świat wcale nie tak odległy, a jednak obcy i fascynujący. Moja ocena: 4,5/6 