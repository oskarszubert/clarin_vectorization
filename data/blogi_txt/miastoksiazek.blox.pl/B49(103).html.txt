Dawno nie było stosików, bo ja przecież nie kupuję ostatnio książek... Tak mi się przynajmniej wydawało, a tymczasem jakoś tak nieostrzeżenie całkiem ładna kupka pojawiła się w moim domu. Jako że przewiduję rychły koniec mojej zakupowej abstynencji, pokażę wam tych niespodziewanych gości zanim zostaną wyparci przez kolejne nabytki. Oczywiście, kot stwierdził, że nie ma innego powodu układania książek na kupkę, niż po to, aby ona mogła je zrzucać na podłogę.  Po lewej kilka książek po angielsku, kupione na stoisku z tanią książką w Collegium Novum (info dla poznaniaków - w każdą środę przed południem, w trakcie roku akademickiego, w holu głównym na parterze rozkładane jest stoisko z tanimi książkami angielskimi, prowadzone przez bardzo miłe i oczytane panie, polecam) oraz na wyprzedaży w Omnibusie. Od lewej: Claire Harman "Fanny Burney" - biografia pisarki osiemnastowiecznej Simon Winchester "Krakatoa" - historia wybuchu wulkanu Krakatau na wyspie Jawa w Indonezji w 1883 roku - jednego z największych wybuchów w historii ludzkości, a zarazem jednej z największych katastrof naturalnych. Fala tsunami wywołana przez erupcję obiegła połowę ziemi, zaś odgłos wybuchu był najgłośniejszym odnotowanym dźwiękiem.  Janet Gleeson "The Arcanum: Extraordinary True Story of the Invention of European Porcelain"- podobno fascynująca i dobrze napisana historia. Zapomniałam o kupionych przy tej samej okazji dziennikach Scotta oraz "Letters of A Peruvian Woman" Françoise de Graffigny, osiemnastowiecznej powieści francuskiej bardzo popularnej w Anglii. Na stosiku od góry: Peter Fröberg Idling "Uśmiech Pol Pota" - nominowana do nagrody Kapuścińskiego, kupiona przy okazji spotkania z pisarzem. Victoria Hislop "Wyspa" - już dawno chciałam ją przeczytać, a niedawno sama wpadła mi w ręcę w Taniej Książce, przysięgam, że jej nie szukałam! Adam LeBor "Wyznawcy. Jak Ameryka dała się naciągnąć Bernardowi Madoffowi na 65 miliardów dolarów" - od Wydawnictwa Muza, sama nie zwróciłam na tę książkę uwagi, ale dałam się namówić miłemu panu z wydawnictwa, a że już kilka razy polecił mi bardzo dobre książki, to i tym razem zaufałam. Anne Fadiman "W ogóle i w szczególe" - czytałam je już po angielsku, pożyczone od Dabarai, i zapragnęłam mieć polskie wydanie, zwłaszcza że jest wyjątkowo ładne i staranne. Już przeczytane, musiałam sobie dawkować. Recenzja wkrótce! Konstandinos Kawafis "Jeżeli do Itaki wybierasz się w podróż" - jeden z nielicznych poetów spoza kręgu języka polskiego i angielskiego, których czytuję regularnie. Nowy polski przekład i kolejna bardzo starannie wydana książka, od wydawnictwa Znak. Recenzja właściwie gotowa, i choć krytyk poezji ze mnie żaden, wkrótce się pojawi. Irving Stone "Opowieść o Darwinie" - kolejna książka od Wydawnictwa Muza, jeden z moich ulubionych autorów biografii pisze o jednej z moich ulubionych postaci historycznych! Hella S. Haasse "Panowie herbaty" - ostatnio fascynuje mnie Indonezja, kolejna więc w tym stosiku książka o tym kraju. Niełatwo ją było dostać w księgarni stacjonarnej i już miałam zamawiać w necie, gdy wreszcie wpadła mi w oko. Holenderska autorka snuje sagę rodzinną, a w tle kolonialna historia Indonezji, zapowiada się smakowicie. Cztery najniższe książki to nagroda w konkursie na recenzję, od Wydawnictwa Agora. Nie mogę powiedzieć, że wszystkie książki są dokładnie w moim guście, ale na pewno przeczytam "Życie. Przewodnik praktyczny" - wywiady z Dużego Formatu, oraz być może "Trzy rozmowy Teresy Torańskiej". "Spacerownik po Centrum Nauki Kopernik" wypróbujemy w praktyce na wakacjach,. Najmniejsza książeczka to zbiór anegdot o Janie Pawle II "To ja, Karol". Oczywiście zapomniałam o kilka książkach, które dopiero teraz rzuciły mi się w oczy, dołożę je do kolejnego stosiku. Po zrzuceniu wszystich angielskich książek kot się uspokoił - ciekawe dlaczego?;) 