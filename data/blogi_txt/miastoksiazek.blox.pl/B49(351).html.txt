W kwietniu ukaże się nowa powieść Joëla Egloffa, "Człowiek, którego brano za kogoś innego". Człowiek, którego wszyscy biorą za kogoś innego - bardzo intrygujący pomysł, jakże odpowiedni dla tego oryginalnego autora. Niewątpliwe w kwietniu też całe rzesze czytelników pobiegną do księgarń po kolejny tom serii Milennium Stiega Larssona - "Dziewczyna, która igrała z ogniem". Główną bohaterką jest tym razem Lisbeth Salander.    W maju na pewno będę wszem i wobec zachęcać i zmuszać do sięgnięcia po świetną powieść młodej nigeryjskiej autorki - "Połówka żółtego słońca" Chimamanda Ngozi Adichie. Jedna z moich książek roku 2007, poruszająca, wciągająca powieść o kawałku świata, który jest nam bardzo mało znany, a w którym rozgrywały się wielkie dramaty oraz o ludziach, którzy wśród wojny etnicznej walczą o zachowanie swojej moralności, walczą o miłość i przetrwanie. Już dawno powinniśmy mieć tę książkę na polskim rynku. Ci zaś, którzy już przeczytali Adichie w oryginale, będą mogli zamówić z Anglii dwie smakowite nowości poczytnych autorek - nowe książki opublikują bowiem A.S. Byatt - "The Children's Room" oraz Monica Ali - "In the Kitchen".   Również w czerwcu warto będzie sięgnąć po książkę w oryginale, ukaże się bowiem nowa powieść Sarah Waters, "The Little Stranger" - historia o duchach osadzona na powojennej prowincji angielskiej.   Kolejne miesiące są już bardziej tajemnicze. Możemy się spodziewać nowej książki Sapkowskiego, które na pewno wzbudzi spore zainteresowanie, ale termin wydania jest na razie nieznany. Prawdopodobnie będzie to pierwszy kwartał roku, więc już niedługo. Dalszych zapowiedzi można szukać tylko na stronach wydawnictw angielskiech - nasze ujawnią takie plany zapewne dopiero w katalogach. Czytający po angielsku będą jednak mieli w czym wybierać - w lipcu nowa powieść autorki "Odzyskanego", J. M. Hyland, "This is How", oparta na prawdziwym morderstwie, we wrześniu warto zwrócić uwagę na "The Pregnant Widow" Martina Amisa oraz "The Humbling" Philipa Rotha, zaś w październiku ukaże się najnowsza powieść Pamuka, "The Museum of Innocence", która jest już bestsellerem w Turcji, może więc i u nas wkrótce zostanie wydana.    Na pewno zapowiada się interesujący rok! A to przecież zaledwie niewielka cząstka - będą na pewno inne interesujące powroty, debiuty, sensacje. Nie wiem, kiedy to wszystko przeczytam, ale nie wątpię, że na sporą część znajdę jakoś czas, w końcu na coś go trzeba przeznaczać! 