Wczoraj w wiadomościach usłyszałam takie zdanie: Na ulice miasta wyszła ponad setka protestujących. Chińskie siły bezpieczeństwa otworzyły do nich ogień. Krótki, beznamiętny news, właściwie niezauważalna w całym zalewie przemocy, który wypełnia programy informacyjne. Ja jednak nie mogę uwierzyć, że to się dzieje. Tybet to ostoja piękna, spokoju, to kraj bez przemocy. Planowałam w tym roku wakacje w Chinach i Tybecie, ale nawet jeśli zamieszki się skończą, nie pojadę. Uważam, że Chinom należy się bojkot i reperkusje na wszelkich możliwych frontach, z odwołaniem igrzysk olimpijskich włącznie. Oczywiście, MKOl tego nie zrobi, tak jak nie zrobił niegdyś w Meksyku, gdy również ginęli niewinni ludzie. Jeśli ktoś chciałby dowiedzieć się o Tybecie czegoś więcej, jest sporo książek wydanych w naszym kraju. Pomijając różne teksty buddyjskie, polecam następujące tytuły: - Helmut Uhlig "Tybet. Kraj zakazany otwiera swoja wrota" Wyd. Książnica 2008 - Antonio de Andrade SJ "Niedawne odkrycie wielkiego Kataju albo państw Tybetu" WAM 2004 Wielki dwudziestowieczny badacz Tybetu, Sven Hedin, napisał o autorze tej książeczki - misjonarzu, portugalskim jezuicie, że stoi on jak kamień milowy na drodze wieków, jak słup graniczny w prądzie czasów i stanowi punkt, w którym rozpoczyna się w rzeczywistości historia tybetańskich podróży odkrywczych. - Alec de Sueur "Hotel na dachu świata" Wyd. Dolnośląskie 1999 Przezabawna opowieść obcokrajowca, który przez 5 lat pracował w hotelu w Lhasie - Hotel Zacisze to najnormalniejsze miejsce na ziemi, w porównaniu z hotelem tybetańskim. - Patrick French "Tybet, Tybet" Wyd. Ushuaia 2008  - Lama Anagarika Govinda "Droga białych obłoków" Wyd. Rebis 1998 Autor tej książki uważa, że Tybet stał się symbolem tego wszystkiego, za czym tęskni dzisiejsza ludzkość. Lama Anagarika Govinda był jednym z ostatnich pielgrzymów, którzy odwiedzili Tybet, nim został zaanektowany przez Chiny. Ukazuje zatem stary Tybet i wyjaśnia wiele tajemnic związanych z jego kulturą. Niezwykła w tej pracy jest wyrazista interpretacja tybetańskiej tradycji bez popadania w zbytnią egzaltację, oddająca jednak szacunek temu, co przeminęło. 