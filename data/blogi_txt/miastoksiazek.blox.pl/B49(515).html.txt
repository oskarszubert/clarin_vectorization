Dzisiejszym gościem jest Maga-mara, autorka Tygla, blogerka z Trójmiasta mieszkająca na stałe w Oksfordzie, która dostarcza nam regularnie wiadomości o tym, co się dzieje w literaturze i kulturze na Wyspie. Niedawno zadebiutowała w Wyborczej, a dzisiaj w Mieście Książek;) Zapraszam! Twoja ulubiona książka Z czułością potrafiłabym przegłaskać grzbiety co drugiej książki, którą mamy w domu, a że piętrzy się ich u nas z półtora tysiąca wybranie ulubionej to jak poszukiwanie igły w stogu siana. Dlatego odpowiadam na to pytanie bez dłuższego zastanowienia i bez wodzenia wzrokiem po regałach. Pierwsza książka, która przychodzi mi do głowy, to „Matka Joanna od Aniołów” Jarosława Iwaszkiewicza. Jest genialną nowelą, w której  tyle grozy wprowadza opętany przez szatana klasztor, że wielokrotnie przy czytaniu przechodzą mnie dreszcze. Ma doskonale zbudowaną fabułę, znakomity styl a do tego, a może przede wszystkim, poraża siłą, z jaką przedstawia zło wślizgujące się do świata, który powinien być na nie odporny. Równie intensywnym uczuciem darzę „Czerwone tarcze”  tego samego autora, w których z kolei jest mnóstwo słowiańskiej melancholii i zawieszenia w tym dziwnym „pomiędzy”, które uniemożliwia działanie. Do niedawna wydawało mi się, że czas wielkich, porywających sag rodzinnych, w których losy pokoleń przeplatają się z burzą historii dawno minęły. Tymczasem „Dzieci północy” Salmana Rushdiego przywołały, podtrzymały a nawet uatrakcyjniły tą wspaniałą tradycję. Uwielbiam tą książkę z kilku powodów. Jest nieprawdopodobną opowieścią o narodzinach Pakistanu, utkaną z materiału, w którym Rushdie się specjalizuje, a który nazywam sobie roboczo brutalizmem magicznym. To wielka proza, wielka do ostatniej strony. Zdradzam przy tym pewnie już dość staroświeckie upodobanie do długich, pisanych w  XIX-wiecznej konwencji powieści, które można czytać i czytać tygodniami. Wreszcie, jako że czytam sporo reportaży i literatury podróżniczej, chciałam zwrócić uwagę na jeszcze jedną książkę, której niestety nie ma w polskim tłumaczeniu (ukaże się dopiero w przyszłym roku w wydawnictwie Czarne). "Nine Lives. In search of the Sacred in Modern India" ("Dziewięć żyć. W poszukiwaniu świętości we współczesnych Indiach") Williama Darlymple’a to najlepsza podróż po Indiach, jaką odbyłam, siedząc w domu. Przedstawia dziewięć postaci, które reprezentują różne formy religijnego życia subkontynentu. Po Indiach chodzimy z dżinijską zakonnicą, buddyjskim mnichem, świętą prostytutką (davadasi), tancerzem bogów, wyznawczynią Tantry, twórcą statuetek bożków, pieśniarzem starożytnych eposów i  wreszcie hinduistycznym baulem i mistycznym sufim. Niezapomniana wyprawa, dlatego polecam rozejrzeć się za tą książką, jak tylko się ukaże na rynku. Szkoda, że Dalrymple jest wciąż tak mało znany w Polsce. Liczę jednak, że to się wkrótce zmieni. Książka, która zmieniła Twoje życie Pamiętam dobrze moment, kiedy jako nastolatka skończyłam czytać „Władcę much” Williama Goldinga. Byłam zdruzgotana! To książka, która mocno wstrząsnęła moim naiwnym optymizmem i z pewnością pomogła bardziej dojrzale postrzegać świat. „Władca much” jest bolesną, ale bardzo ważną lekcją ludzkiej natury. Może powinna być lekturą obowiązkową w okresie dojrzewania? Drugim momentem wielkiego odkrycia były opowiadania Brunona Schulza. Zafascynowały mnie, porwały w zupełnie nowe światy i przede wszystkim pokazały, że warto z językiem wciąż eksperymentować, przesycać składnię, grać na przymiotnikach. Myślę, że każda książka zmienia nas w jakiś sposób, chociażby na chwilę, bo otwiera drzwi do czyjejś wrażliwości, która niekoniecznie musi współgrać z naszą. Uruchamia wyobraźnię, każe nam się określić, zmierzyć z czymś nowym. Tym samym pełną odpowiedzią na to pytanie byłaby pewnie lista wszystkich przeczytanych przeze mnie powieści, ale tego czytelnikom Miasta Książek oszczędzę :-) Mało znana książka, która zasługuje na szerszą uwagę Powiem przewrotnie, że większość klasyki i to nawet XX-wiecznej może wkrótce stać się na polskim rynku książkami mało znanymi, a to z tego względu, że coraz trudniej je gdziekolwiek dostać. Ten, kto ostatnio poszukiwał w księgarni „Czarodziejskiej góry”, „W poszukiwaniu straconego czasu” czy „Rękopisu znalezionego w Saragossie” , wie dokładnie, o czym mówię. Dziwi mnie brak dodruków, nowych wydań i nowych tłumaczeń – to bardzo zubaża rynek i ogranicza podróże czytelnicze. Nie wiem, czy dwie książki, które chcę wymienić jako „mało znane”, padły akurat ofiarą tej brutalnej polityki wydawniczej, czy może po prostu klasyka włoska poza Calvino i Eco jest teraz mało popularna. Na szerszą uwagę zdecydowanie zasługuje „Ogród rodziny Finzi-Continich” Giorgio Bassaniego – piękna historia niespełnionej miłości osadzona tuż przed wojną w Ferrarze – mieście, gdzie przed 1939 rokiem mieszkała jedna z największych społeczności żydowskich we Włoszech. Drugą powieścią, którą muszę przy tej okazji przybliżyć, jest „Księżyc i ogniska” Cesare Pavese. To historia powrotu do rodzinnego regionu Le Langhe, który jest równie piękny jak Toskania, do kraju utraconego dzieciństwa i niespełnionych marzeń. Bardzo mnie urzekła i mam do niej duży sentyment, tym bardziej, że to była pierwsza książka, którą przeczytałam po włosku. 