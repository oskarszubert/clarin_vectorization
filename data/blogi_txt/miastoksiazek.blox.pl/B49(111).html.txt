Balkon zabezpieczony, samochód zostawiony z dala od drzew, za oknem wiatr hula i wyje, można więc wtulić się w fotel i poczytać. Niektórzy lubią zaklinać rzeczywistość, czytając zimą o plaży i słońcu, jeśli jednak wolicie dopasować lekturę do panujących warunków i nastroju, możecie sięgnąć po jedną z książek, w których zła pogoda odgrywa niebagatelną rolę. 1. "Burza" - William Szekspir Burza wywołana za pomocą magii przez Prospera powoduje zatonięcie statku. Rozbitkowie trafiają na wyspę Prospera i akcja się zaczyna. Jedna z moich ulubionych sztuk Szekspira, prawdopodobnie ostatnia, jaką napisał.  Burza odgrywa też niebagatelną rolę w "Królu Lirze" - na wpół obłąkany, zrozpaczony król błąkający się po wrzosowiskach miota przekleństwa i rzuca gromy, niczym sam władca burz. Przejmująca scena i genialna całość. 2. "Sztorm doskonały" albo "Gniew oceanu" - Sebastian Junger Wydana pod dwoma tytułami opowieść o walce sześciu rybaków z żywiołem to bardzo wierne odtworzenie tragicznej historii, która miała miejsce w 1991 roku w stanie Massachusetts. Bardziej znana jest filmowa wersji z Georgem Clooneyem w roli głównej, ale książka też jest znakomita. 3. "Huragan"Laurent Gaudé Nowy Orlean i huragan Katrina w tle, pięciu bohaterów i metaforyczny huragan w ich życiu. Nie czytałam jeszcze, choć na półce mam od dawna, może to właśnie dzisiaj jest właściwa chwila? 4. "Jane Eyre" - Charlotte Brontë Zaczyna się tak: "Niepodobna było tego dnia wyjść na spacer." A dalej jest porywająca, nieco mroczna opowieść o dziewczynie, która szuka swojego miejsca, o posępnym domostwie, tajemnicy skrzętnie skrywanej - słowem, książka, którą po prostu trzeba przeczytać. A długi, wietrzny wieczór jest idealną na taką lekturę porą.﻿﻿ 5. Johan Theorin "Nocna zamieć" Tytułowa zamieć to niosący śmierć fåk, śmiertelnie﻿ groźne zjawisko, które na Olandii oznacza, że należy jak najszybciej zamknąć się w domu z zapasami jedzenia. Uderzy w bożonarodzeniową noc, przynosząc z sobą nie tylko wiatr i lód, ale także duchy zmarłych. Niesamowita książka szwedzkiego mistrza kryminału.   Znacie inne książki z wichurą, burzą i sztormem w tle? 