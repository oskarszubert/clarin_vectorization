Dzisiejszy gość jest szczególny, jest nim bowiem jest blogerka i pisarka w jednym, Antonina Kozłowska, autorka powieści "Kukułka", "Czerwony rower" i "Trzy połówki jabłka", którymi udowadnia, że w Polsce jest też bardzo dobra literatura "środka", oraz bloga o książkach Młoda pisarka czyta, na którym ostatnio recenzuje po kolei książki, po które ja właśnie mam zamiar sięgnąć:) Zapraszam: 1. Moja ulubiona książka Przyznam szczerze - serdecznie nie znoszę tego pytania :-) Bo co to znaczy ulubiona? Taka, którą czytałabym co jakiś czas na nowo? Dla mnie to strata czasu - czeka tyle innych, nieznanych. Taka, która zmieniła moje życie? To wyczerpuje pytanie nr 2. Taka, którą zabrałabym na bezludną wyspę? Umarłabym z nudów mając do dyspozycji tylko jedną książkę... Nie mam ulubionych książek, miewam ulubionych autorów. Powiedzmy, że na dziś, najlepszą książką, jaką w życiu czytałam, moim wzorcem powieści i poprzeczką (którą jak zawsze wieszam sobie za wysoko) jest "Droga do szczęścia" Richarda Yatesa. Nikt tak jak Yates nie potrafi oddać całej tej paskudnej głębi pozornie zwyczajnych związków między ludźmi, nikt tak nie zdemaskował "udanego życia klasy średniej". Nic nie poradzę, że najbardziej lubię książki, które rozkładają na czynniki pierwsze wszystko to, co na pierwszy rzut oka wydaje się szczęśliwe i ładne. Jeśli dodać do tego precyzję opisu, gdzie każdy gest, każde zdanie coś znaczy i nie ma ani jednej zbędnej sceny - mam, może nie "ulubioną" ale "najlepszą" i 'wzorcową" książkę. 2. Książka, która zmieniła moje życie. To nie była książka, a czasopismo. Pewnego lata, podczas urlopu nad morzem, mój Tata zdobył gdzieś kilka numerów "Fantastyki" (dla młodszych czytelników - wtedy miesięczniki się "zdobywało" albo wystawało w kolejkach, kupowało na święcie Trybuny Ludu na kiermaszu... już nie wspominając o trudnościach z papierem, które sprawiały, że miesięcznik mógł wychodzić na przykład raz na trzy miesiące i pojawiać się tylko w jednym kiosku w całym mieście). Miałam 9 lat. W domu panowała całkowita wolność czytania, więc nikt mi tej "Fantastyki" nie bronił :) Wsiąkłam i przepadłam, a zaczęło się od opowiadania "Planeta Burz". W latach 80 wydawano sporo fantastyki w broszurowych oprawach - czarna seria zeszytowa z klasyką, seria "Stało się jutro", powieści polskie, Zajdel, Wiśniewski-Snerg, do tego w domu była kultowa seria "Kroków w nieznane", i dzieła wszystkie Lema u babci. Później przez wiele lat żyłam fantastyką. Ale wszystko zaczęło się od tych trzech czy czterech gazet w tekturowej oprawie, na okropnym papierze, to dzięki nim przekonałam się, że wyobraźnia może tworzyć zupełnie nowe, odmienne światy, a zarazem - że można opowiadać o różnych ważnych sprawach w kosmicznych dekoracjach. "Fantastykę" (wtedy już "Nową Fantastykę") przestałam czytać zaledwie kilka lat temu, do dziś mam w szafce kolekcję archiwalnych numerów z lat 1983-2000, do której czasem wracam z sentymentem. Przecież to dzięki temu pismu po raz pierwszy zetknęłam się z twórczością Jonathana Carrolla, Orsona Scotta Carda, Andrzeja Sapkowskiego, Connie Willis, Jacka Dukaja i wielu wielu innych... Lekturze "Fantastyki" zawdzięczam też poczucie, że warto pisać, próbować - stale pojawiały się tam debiuty polskich autorów, to dawało nadzieję, że pewnego dnia i mnie się może udać - i udało się, choć ostatecznie nie w tym gatunku :) Aha, ciekawostka, nigdy przez te wszystkie lata nie udało mi się polubić fantasy, na pierwszą wzmiankę o elfie, czarowniku czy smoku natychmiast się nudziłam, nie przebrnęłam przez trylogię Tolkiena (na filmie zasnęłam) i nie zmęczyłam ani jednej książki Andre Norton, a potem przysypiałam czytając dziecku Harry'ego Pottera na głos. 3. Mało znana książka, która zasługuje na więcej uwagi. Długo się wahałam przed odpowiedzią na to pytanie. na początku przyszedł mi do głowy "Tristan 1946" Marii Kuncewiczowej, dawno temu moja "ulubiona" książka, jedna z najpiękniejszych opowieści o zakazanej, skazanej na klęskę miłości. Ale może nie jest na tyle mało znana, żeby trzeba było ją przypominać? Kolejna - "Jajko i ja" została już ponownie wydana, przypomniana, i widzę, że na blogach cieszy się zainteresowaniem. Napiszę więc tylko, że marzy mi się, żeby przypomniano wczesne książki Marii Nurowskiej, sprzed 1990 r., a zwłaszcza niesamowitą, mroczną i smutną powieść "Po tamtej stronie śmierć", o toksycznej relacji matki i córki. Alkoholizm, zdrada, depresja, trochę jak z amerykańskiego Południa, ale w polskich realiach - wstrząsnęła mną, kiedy czytałam ją po raz pierwszy i niedawno, kiedy kupiłam za grosze na allegro takie samo wydanie, jakie zginęło mi gdzieś przy przeprowadzce, i przeczytałam na nowo. 