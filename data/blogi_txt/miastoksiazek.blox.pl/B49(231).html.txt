Niniejszym otwieram piąte już wyzwanie czytelnicze! Podejmijcie rękawicę i przeczytajcie 3 książki, które w tytule mają nazwy kolorów. Wrażeniami z lektury podzielcie się ze światem na blogu Kolorowe czytanie. Będziemy mogli porównać wrażenia, poznać nowe, interesujące lektury, przeczytać książki, które odkładaliśmy na później już od lat lub takie, o których nigdy nie słyszeliśmy.  W wyzwaniu może wziąć udział każdy - nie bójcie się, w tej zabawie nie ma przegranych:) Nie trzeba prowadzić swojego bloga. Jedyny warunek to skrzynka pocztowa na gazeta.pl, ponieważ tylko za pośrednictwem takiej skrzynki możecie dostać dostęp do bloga Kolorowe czytanie i zamieszczać na nim swoje teksty. W komentarzu wymienię osoby, które zgłosiły się do wyzwania, ale podały inne skrzynki pocztowe - proszę, załóżcie sobie gazetową. Nie będziecie nawet musieli jej później sprawdzać, tylko raz, aby dostać kluczyk. Do wszystkich, którzy się zgłosili, wysłałam zaproszenie na pocztę gazetową - sprawdźcie skrzynki! Zasady uczestnictwa znajdziecie tutaj. Listę lektur wybrałam z Waszych propozycji. Sprawdziłam wszystkie podane przez Was tytuły i wybrałam takie, o których można coś znaleźć i które wydają mi się ciekawe. Jeśli wyrzuciłam tytuł, który Waszym zdaniem koniecznie musi znaleźć się na liście, to przepraszam - dajcie znać, a go dopiszę! Chciałam te listy trochę ograniczyć, a propozycji padło baaardzo dużo. Z poprzednich wyzwań wiemy, że ciekawiej jest, gdy wszyscy czytają książki ze wspólnych list - można wtedy porównać wrażenia, wywiązują się ciekawe dyskusje. Kto jeszcze chciałby czytać z nami? 