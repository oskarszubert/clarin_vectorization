Bardzo dziękuję za sugestie dotyczące Londynu, które zostawiliście w komentarzach po poprzednim postem! Wszystkie zapisałam i do części się zastosowałam, resztę zostawiam na kolejny wyjazd. Było, rzecz jasna, cudownie. Wiem, że Londyn nie ma tylu miłośników, co inne europejskie stolice, Rzym czy Paryż choćby. A przecież to także niezwykłe miasto, w którym ślady historii są wszędzie, na każdym kroku. Miasto przyjazne i kulturalne, pełne wspaniałych parków i cichych uliczek. Miasto, w którym większość muzeów jest za darmo, pomimo iż można w nich zobaczyć arcydzieła znane na cały świat. Miasto przyjazne i otwarte na inność, w którym na karaibskim lub azjatyckim targu można zobaczyć prawdziwego angielskiego dżentelmena z parasolem. No, a przede wszystkim, to najbardziej chyba rozkochane w książkach i czytaniu miasto świata! Udało nam się odwiedzić kilka mniej znanych atrakcji londyńskich - trzy rezydencje, które niegdyś były wiejskimi domami letnimi dla arystokratycznych rodzin, a teraz, choć znajdują się w granicach gwarnego miasta, nadal są ostojami ciszy i zachowują swój sielski charakter. Przemierzyłyśmy też dzielnicę Hampstead, wypatrując śladów literatów, którzy ją zamieszkiwali. W środku nocy wracałyśmy przez całe miasto z odwiedzin u blogowej koleżanki Dabarai, i oczywiście byłyśmy na spotkaniu z Paulem Theroux, które było głównym celem wyjazdu. O niezliczonych antykwariatach i księgarniach nawet nie wspomnę;) Bardzo się tym razem ograniczałam w książkowych zakupach, zdecydowanie za bardzo i już tego żałuję;) Aczkolwiek kiedy wyjęłam wszystkie książki z torby, to U doznał lekkiego szoku, więc może to i lepiej, że część książek, które chciałam kupić, jednak zostawiłam;) Trzeba to było zrobić bardziej dyplomatycznie i wyjmować po trochę, ale i tak by się wszystko na blogu wydało;) Dalsze relacje i opowieści oczywiście nastąpią, gdy tylko przygotuję zdjęcia, a tymczasem przyznam się, co tym razem przywiozłam (kot tym razem stosiku nie zaszczycił).  Od lewej od dołu: Jane Austen "Catharine and other writings" - brakowała mi wczesnych tekstów Austen.  William Fiennes "The Snow Geese"- liryczna opowieść o wędrówce ze stadem dzikich gęsi. Autor przemierzył z nimi trasę z Teksasu do Arktyki. M. Dorothy George "London life in the eighteenth century"- właściwie już to czytałam, pożyczone z biblioteki, ale chciałam mieć swój egzemplarz. Sarah Fielding "The Governess" - do cyklu Pierwsze pisarki, mało znana siostra bardzo znanego pisarza, Henry'ego Fieldinga. Paul Theroux "The Happy Isles of Oceania"  - kupiona z powodu recenzji Młodej pisarki. Lorrie Moore "A Gate at the Stairs" - finalistka Orange Prize 2010, o młodej dziewczynie z amerykańskiej prowincji, która wyjeżdża do większego miasta i zaczyna pracę jako niania. Susan Abulhawa "Mornings in Jenin"- saga rodzinna z Palestyny, kupiona z powodu recenzji Chihiro. Paul Theroux "The Tao of Travel"- najnowsza książka Theroux, której poświęcone było wtorkowe z nim spotkanie. Alberto Manguel "A Reading Diary"- jeden z ulubionych autorów książek o książkach pisze oczywiście o swoich ulubionych książkach. Prawa strona od dołu: Adrian Tinniswood "Life in the English Country Cottage" - od dawna chciałam to przeczytać, a najlepiej mieć, a w wypożyczalni międzybibliotecznej nie mogłam się doprosić. "The Illustrated Virago Book of Women Travellers"- piękny prezent od Chihiro, dziękuję bardzo! Janet Todd (ed.) "The Collected Letters of Mary Wollstonecraft" - listy zebrane Mary Wollstonecraft, pod znakomitą redakcją. Paul Theroux "Dark Star Safari. Overland from Cairo to Cape Town"- kolejna książka Theroux, tym razem o podróży przez Afrykę. Ann Weisgarber "The Personal History of Rachel DuPree" - kolejna nominacja do Orange Prize, powieść o żonie pioniera na zachodzie Stanów Zjednoczonych. Dale Spender "Mothers of the Novel"- pisałam już o tej książce wcześniej, czytałam ją w Chawton i bardzo się cieszę z własnego egzemplarza. Alberto Manguel "The Library at Night" - kolejna książka Manguela, tym razem eseje o bibliotekach i ich historii. Richard Holmes "Footsteps. Adventures of a Romantic Biographer"- autor największej i najwspanialszej biografii S. T. Coleridge'a, jeden z najlepszych współczesnych biografów, pisze o przygodzie, jaką było podążanie śladami wielkiego poety.  Evie Wylde "After the Fire, A Still Small Voice"- nie wiem kompletnie nic o tej książce, kupiłam ją z polecenia Chihiro i Dabarai. Na okładce widzę, że zdobyła John LLewellyn Rhys Prize i była finalistką Orange Prize for New Writers. Powieść australijska, jestem jej bardzo ciekawa. Nie kupiłam kilku książek, które planowałam kupić, ale zapewne zamówię je z Book Depository lub z Amazon. Póki co na pewno mi lektur nie zabraknie:) Tlko gdzie ja je postawię? Muszę chyba znowu kupić regał... Które tytuły Wam szczególnie wpadły w oko? 