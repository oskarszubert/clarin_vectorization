Jak co poniedziałek, zadaję trzy pytania ciekawej osobie. Dzisiejszym gościem jest bardzo popularna blogerka, pisząca z Londynu Chihiro, obywatelka świata, komentująca zjawiska kulturalne i omawiająca ciekawe książki i filmy. Zapraszam! 1. Moja ulubiona książka Szalenie trudno jest wybrać jedną, jedyną ulubioną książkę. Co roku dochodzi kilka do mojej listy tych naj, naj. Jednak ta, która przetrwała próbę czasu, już około dziesięcioletnią, i przychodzi mi na myśl jako pierwsza na hasło „ulubiona książka”, to Odkrycie nieba Harry’ego Mulischa. Czytałam ją po raz pierwszy z wypiekami na twarzy po angielsku na długo zanim ukazał się polski przekład, dzięki polecance znajomego Holendra i muszę przyznać, że nie znając mnie za dobrze, trafił z tą powieścią w dziesiątkę. Rzadko mogę z czystym sumieniem stwierdzić, że w danej książce znaleźć można wszystko, ale tu właśnie na kartach zawarty jest cały wszechświat. Jakiekolwiek streszczenie tego opus magnum zabrzmiałoby banalnie, ograniczę się więc do rekomendacji: jeśli sięgnięcie po to dzieło, jest wielka szansa, że zostanie z Wami już na zawsze.  2.      Mało znana książka, która zasługuje na uwagę “Mało znana” książka to pojęcie względne. Mimo wielkiego boomu w Polsce na literaturę iberoamerykańską w latach 70. od tamtej pory książki pisarzy z Ameryki Południowej nie są chętnie czytane (wyjątek stanowi Marquez, rzecz jasna, Cortazar, i pojedyncze pozycje innych, ostatnio Vargasa Llosy). Z reguły polecam książki Borgesa, albo jeszcze chętniej – Kroniki Bustosa Domecqa, które Borges napisał razem ze swoim przyjacielem, Adolfo Bioy’em Casaresem. Ale chciałabym bardzo gorąco polecić powieść samego Bioy’a Casaresa, która w Argentynie ma status kultowej, natomiast w Polsce mało kto ją czytał, tak sądzę. To Wynalazek Morela. Gdybym miała określić ją jednym słowem, wybrałabym angielskie „mind-blowing”. Uwielbiam grę iluzji z rzeczywistością, a mało kto był lepszym graczem niż Borges i Bioy Casares. Wynalezek Morela zaczyna się wolno i niepozornie, natomiast w drugiej połowie zaczynają dziać się rzeczy niestworzone, by osiągnąć punkt kulminacyjny, który daje prztyczka w nos czytelnikom i przesuwa całe nasze wyobrażenie i pojmowanie czasu i przestrzeni o 180°. Absolutnie mistrzowskie dzieło, zasługujące na większą reklamę, którą niniejszym czynię. 3.      Książka, która zmieniła moje życie Żadna książka radykalnie mojego życia nie zmieniła, ale większość tych, które czytam, mają na mnie duży wpływ i kształtują moją osobowość. Popychają w odpowiednim kierunku, utwierdzają w wyznawanych poglądach, podsuwają nowe idee do rozmyślań, prezentują ciekawy punkt widzenia, przedstawiają szeroki i fascynujący świat. Łatwiej niż podać tylko jedną pozycję, byłoby wybrać kilkadziesiąt książek, które w największym stopniu ukształtowały mnie (coś w rodzaju listy „stu książek BBC”, które ich zdaniem warto przeczytać). Noszę się z zamiarem ułożenia takiej listy pozycji, mających w moim dotychczasowym życiu największe znaczenie dla mnie i rozesłania propozycji dalej w postaci łańcuszka (niektórzy lubią łańcuszki, a ten skłaniałby do większych przemyśleń). Ale jeśli miałabym np. wskazać pierwszą książkę, która zmieniła moje życie – łatwiejsze zadanie – wskazałabym na Królestwo bajki Ewy Szelburg-Zarembiny. To była pierwsza powieść, która pokazała mi, że życie za pan brat ze światem fantazji jest bardziej interesujące od tego bez marzeń i fikcji. 