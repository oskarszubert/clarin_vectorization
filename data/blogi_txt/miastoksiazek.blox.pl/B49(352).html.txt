Na początku roku lubię przeglądać zapowiedzi książkowe - przyjemnie jest wiedzieć, na co warto czekać w najbliższych miesiącach. Oczywiście, nie znaczy to, że w innych porach roku tego nie robię... Początek roku to jednak pora ciekawych zestawień i łatwiej dowiedzieć się, co też szykują dla nas wydawcy.  Polskich zestawień jest u nas sporo, postanowiłam więc przyjrzeć się rynkowi angielskiemu i amerykańskiemu. I jak zwykle, jest na co czekać! Warto się przyjrzeć, zwłaszcza że sporo z tych tytułów zapewne ostatecznie ukaże się też i u nas. Joyce Carol Oates "Carthage" - nowa książka amerykańskiej autorki już w styczniu. Córka Zeno Mayfield gubi się pewnej nocy w górach Adirondack﻿. Całe miasto angażuje się w poszukiwania. Wszystko wskazuje jednak na to, że ze zniknięciem dziewczynki ma coś wspólnego szanowany weteran z Iraku, blisko związany z Mayfieldami. Najważniejsze tematy poruszane w powieści to stres pourazowy, lojalność i umiejętność wybaczania. Wydawnictwo Ecco Press Premiera: 21 stycznia Joanne Harris "The Gospel of Loki" Autorka "Czekolady" i wielu innych bestsellerów napisała tym razem powieść fantasy dla młodzieży! Zainspirowana mitologią nordycką powieść o bogach ukaże się w sam raz na Ragnarok - dzień, w którym świat ma się skończyć. Tak przynajmniej przepowiedzieli niegdyś Wikingowie. Wydawnictwo Gollancz Premiera: 13 luty Lauren Oliver "Panic" Seria "Delirium", "Pandemonium" i "Requiem" była jedną z najciekawszych moich lektur w ubiegłym roku i zauroczyła miliony fanów. Pierwsza książka autorki, "7 razy dziś", była również bardzo dobra. Z tym większą niecierpliwością czekam na wszystko, co jeszcze napisze. Panic (Panika) to nazwa gry, która zdobyła niezwykłą popularność w Carp, niewielkim miasteczku pośrodku niczego. Mieszka tu 12 000 ludzi i nie bardzo jest co ze sobą zrobić. W Panikę grali świeżo upieczeni absolwenci, stawka jest wysoka i konieczna jest spora dawka odwagi. "7 razy dziś" jest o życiu i śmierci, "Delirium" o miłości. "Panic" będzie o odwadze i strachu. Możecie posłuchać pierwszego rozdziału, czytanego przez autorkę. Rozdział drugi i trzeci:  Wydawnictwo HarperCollins Premiera: 4 marca Damon Galgut "Arctic Summer" Nowa książka autora, który dwukrotnie już był nominowany do nagrody Bookera. Jest częściowo fikcyjną biografią E. M. Fostera, i zaczyna się podczas podróży do Indii, która zainspiruje autora do napisania słynnej powieści.   Wydawnictwo Atlantic Books   Premiera: 6 marca w UK, 12 sierpnia w USA Val McDermid "Northanger Abbey" Kolejna książka napisana w ramach projektu uwspółcześniania Jane Austen. W 2013 pojawiła się "Sense and Sensibility" napisane na nowo przez Joannę Trollope. Satyryczną powieść wyśmiewającą literaturę gotycką unowocześni znana autorka kryminałów. Nie jestem za bardzo przekonana do tego pomysłu, książki Trollope póki co nie kupiłam, ale sądzę, że się skuszę - z czystej ciekawości. Wydawnictwo Grove Press / Atlantic Monthly Press﻿ Premiera: 17 kwietnia Alex Zentner "The Lobster Kings" Druga książka kanadyjskiego autora, który przebojem wdarł się na polski rynek w 2013 roku. Zainspirowana "Królem Lirem", tocząca się na niewielkiej wyspie saga rodzinna. Rodzina Kingów od trzech pokoleń zajmuje się połowami homarów. Morze jest dla nich łaskawe, płacą jednak wysoką cenę za swoje szczęście - od trzech pokoleń tracą każdego pierworodnego syna. Cordelia, najstarsza z trzech córek, będzie musiała stoczyć prawdziwą walkę, żeby obronić swoją wyspę przed zagrożeniem z lądu, a także poradzić sobie z rodzinnymi konfliktami i niefortunnie ulokowanymi uczuciami. Wydawnictwo W. W. Norton   Company﻿ Premiera: 27 maja w USA, 27 czerwca w UK. Sarah Waters "Paying Guests" Dawno żadna zapowiedź tak mnie nie ucieszyła! Nowa książka Sary Waters jest zawsze wydarzeniem literackim. Tym razem autorka zabierze nas do Londynu lat dwudziestych minionego stulecia. Życie nie toczy się spokojnie, sporo jest bezrobotnych, ludzi domagają się zmian. A w południowej części miasta, w eleganckiej willi, bardzo cichej, odkąd zabrakło w niej męża, braci, a nawet służących, zubożała wdowa - pani Wray i jej córka Frances, która została już uznana za starą pannę, stoją w obliczu wielkich zmian - będą zmuszone przyjąć lokatorów. Pojawienie się Lilian i Leonarda Barberów, nowoczesnej pary urzędników, wstrząśnie ich światem, wywołując głęboko dotąd ukryte emocje. Wydawnictwo Virago Premiera: 4 września David Mitchell "The Bone Clocks" Pierwsza od czterech lat powieść Mitchella. Tym razem bohaterką będzie kobieta, a powieść obejmie okres od lat osiemdziesiątych XX wieku do katastrofy ekologicznej, która w powieści nastąpi w połowie XXI wieku. Poza tym, możemy się spodziewać kolejnego kryminału Roberta Galbraitha, czyli ukrytej pod pseudonimem J. K. Rowling. Ukaże się też powieść Mo Yana, chińskiego noblisty z 2012 roku, pierwsza jego książka po otrzymaniu Nobla. "Frog" dotyczy polityki jednego dziecka i jej konsekwencji.  Ukazała się już nowa część przygód Flavii de Luce, której recenzję będziecie mogli przeczytać w Mieście Książek już wkrótce. W lutym będzie można sięgnąć do antologii esejów Davida Lodge'a o zachęcającym tytule "Lives in Writing". Nową książkę wyda też Alain de Botton. Tytuł brzmi "The News: A User’s Manual﻿". W marcu popularność zdobędą zapewne nowe książki Emmy Donoghue, autorki słynnego "Pokoju" i Anity Shreve. Akcja powieści Donoghue, "Frog music", toczy się w dziewiętnastowiecznym San Francisco. "The Lives of Stella Bain﻿" Anity Shreve, popularnej autorka obyczajowych powieści przeznaczonych głównie dla kobiet, rozpoczyna się przebudzeniem bohaterki w szpitalu polowym. Nie pamięta ona nic, oprócz swojego imienia. W kwietniu nową powieść wyda kolejna popularna autorka, Kamila Shamsie. Jej książka nosić będzie tytuł: "A God in Every Stone﻿" i opowiadać będzie o przyjaźni, niesprawiedliwości i chaosie historii. Interesujących tytułów pojawi się oczywiście znacznie więcej. Liczę też na ciekawe debiuty. Trzymam kciuki za to, żeby nowe książki napisały też Zadie Smith i Kiran Desai (tu są spore szanse, została ona bowiem w tym roku stypendystką Guggenheim Museum w dziedzinie literatury pięknej), I jedyne, czego mogłabym jeszcze chcieć, to więcej czasu na czytanie tego wszystkiego! Które z zapowiedzi najbardziej was interesują? Czekacie na coś konkretnego? A może coś ważnego przegapiłam? 