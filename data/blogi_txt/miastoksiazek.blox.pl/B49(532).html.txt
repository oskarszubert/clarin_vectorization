Ten blog towarzyszył mi od początku mojego własnego blogowania - zaczęłyśmy mniej więcej w tym samym czasie. Jego autorka chadza własnymi ścieżkami czytelniczymi, trudno więc u niej znaleźć tytuły, które przewijają się na dziesiątkach innych blogów. Za to jeśli chodzi o nieodkryte, mało znane perełki, czasem uroczo staroświeckie, czasem porywające, to Lekturki są nieocenionym źródłem informacji. Dzisiejszym gościem jest Zosik. Moja ulubiona książka Najprościej byłoby powiedzieć, że ulubionej książki nie posiadam. Mało tego uważam, że pytać o nią mola ksiazkowego nie wypada, bo co to znaczy ulubiona książka? Podać nazwiska ulubionych autorów - nie ma problemu, ale wskazać jedną, ulubioną książkę w ogóle? Prościej byłoby ulubioną w danym momencie. Wszak i my i nasz gust nieustannie ewoluujemy. Na początku studiów zachłysnęłam się "Magiem" Johna Fowlesa, ale z perspektywy czasu nie jestem pewna czy mój zachwyt wytrzymałby próbę ponownej lektury. Nie wiem i póki co sprawdzać nie będę. Niech zatem nie będzie za prosto i powiedzmy, że moją ulubioną książką jest "Zima Muminków" Tove Jansson. Książka, która zmieniła Twoje życie "Proces" Franza Kafki - to chyba jedyny pewnik. Kafce zawdzięczam wiele, a słowa, które za moment padną nie są być może najchlubniejszym wyznaniem, ale cóż począć, skoro tak było. "Proces" trafił do mnie w momencie, gdy de facto nie czytałam w ogóle. Ograniczałam się do pojedynczych lektur szkolnych, które z przymusu rozpoczynałam i bez żalu porzucałam po góra stu stronach. A z Kafką było inaczej. Zaczęłam bez przekonania, ale już po pierwszym zdaniu: Ktoś musiał zrobić doniesienie na Józefa K., bo mimo że nic złego nie popełnił, został pewnego ranka po prostu aresztowany wsiąkłam bez reszty. Nie, wsiąkłam to złe słowo. Raczej - zapadłam w mroczny i oniryczny świat Kafki. Przeczytałam za jednym zamachem, zarywając noc, a post factum doznałam olśnienia (tak, olśnienia!). Olśniło mnie, że te książki wcale takie nudne jednak nie są, a potem już poszło samo ;-) Mało znana książka, która zasługuje na szerszą uwagę "Ściana" Austriaczki Marlen Haushofer. Pisarka chyba zupełnie w Polsce zapomniana, a szkoda, bo popełniła powieść znakomitą, głęboką, choć zupełnie niepozorną. Opowiada w niej historię kobiety - mieszkanki dużego miasta, która na weekend wyjeżdża do domku w góry i z bliżej nieokreślonego powodu zostaje oddzielona od reszty świata niewidzialną ścianą. A za tą niewidzialną ścianą życie najwyraźniej zamiera. Odtąd, skazana na własne siły i szczupłe zapasy jedzenia, będzie próbowała przetrwać mając za towarzyszy jedynie ocalałe wraz z nią zwierzęta. Tylko tyle i aż tyle. Bohaterka z mieszczucha przeistacza się w istotę zespoloną z przyrodą i jakkolwiek nie brzmi to trywialnie w kontekście produkowanej z metra literatury o pańciach z depresją odnajdujących sens życia w zabitej dechami wsi we Włoszech/Hiszpanii/Grecji (niepotrzebne skreślić), bohaterka w tym nowym, post apokaliptycznym świecie, doskonale się odnajduje. Odkrywa, że dotąd nie żyła naprawdę. A jakby nie patrzeć ma sporo czasu, aby zastanowić się nad swoim stosunkiem do życia, śmierci czy wolności. Piękna książka. 