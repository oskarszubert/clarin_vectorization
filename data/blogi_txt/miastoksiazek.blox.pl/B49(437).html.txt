Skoro trójka bywa uważana za cyfrę doskonałą, to dziewiątka, która jest trójką pomnożoną przez trzy, musi być najdoskonalsza. Znaczeń ma mnóstwo - od dziewięciu chórów anielskich, po dziewięć muz. Koty mają podobno dziewięć żyć - nie wiem tylko, dlaczego mój kot stara się za wszelką cenę jedno stracić, wspinając się po półkach, zrzucając na siebie doniczki i zrywając karnisze... Literackie skojarzenia mam dwa. Przede wszystkim Dante - bohater "Boskiej Komedii" w pierwszej części poematu wędruje przez dziewięć kręgów piekła. Świetne przedstawienie kręgów piekła zbudował z Lego rumuński artysta, Mihai Marius Mihu﻿. Budował przez siedem miesięcy i zużył 40 000 klocków. Zobaczcie niektóre fragmenty piekła w jego wykonaniu. Krąg pierwszy - Limbo. Trafiają tu ludzie, którzy nie zostali ochrzczeni. To miejsce monotonii.  Krąg drugi - dla ludzi, którzy nie panują nad zmysłami, są pożądliwi. Trzeci dla tych, którzy nie znali umiarkowania w jedzeniu i piciu. Czwarty dla skąpców i rozrzutników - razem.  W kręgu piątym ludzi leniwi, zazdrośnicy i pesymiści! Wersja Lego przedstawia ich jako wpół zatopionych w bagnie, tak że nie mogą się ruszyć, by dać ujście swojej frustracji. Krąg szósty jest dla heretyków, siódmy dla ludzi popełniających gwałty na innych, ale także na sztuce i religii. Ósmy podzielony jest aż na dziesięć czeluści. Strzeże go potwór - Gerion. Cierpią tu męki oszuści i złodzieje wszelkiego rodzaju - fałszerze, stręczyciele, uwodziciele i im podobni.  Źródło zdjęć: telegraph.co.uk Ostatni, dziewiąty krąg jest studnią przeznaczoną dla zdrajców. Moje drugie skojarzenie z dziewiątką to trylogia Tolkiena. Dziewięć jest tu ważną liczbą. Dziewięć pierścieni dostali ludzie, śmiertelnicy. Łącznie pierścieni było dwadzieścia - dziewięć dla ludzi, siedem dla krasnoludów, trzy dla elfów i Jeden Pierścień, najważniejszy, który wszystkimi rządził. Drużyna Pierścienia, która wyrusza do Mordoru, by zniszczyć Jedyny Pierścień, składa się z dziewięciu członków. Dziewięć palców będzie miał Frodo po zakończeniu misji, gdy wreszcie uda się zniszczyć Pierścień. Dlaczego dziewięć? Nie znalazłam nigdzie konkretnej odpowiedzi. Sądzę, że nie jest to liczba przypadkowa, ale Tolkien wiele spraw pozostawił bez wyjaśnienia. Chciałabym kiedyś mieć okazję zadać to pytanie Christopherowi Tolkienowi... Dziewięć to też bardzo ważna cyfra w mitologii nordyckiej i pamiętam, że pojawia się w "Eddzie poetyckiej". Jest to jednak poemat, który czytałam ostatni raz będą w liceum, nie pamiętam więc nic. Kiedyś sobie go z pewnością odświeżę, może wtedy przypomni mi się coś więcej o dziewiątce. A skoro przy cyfrach jesteśmy, to chciałam dać znać, że Miasto Książek od początku etapu głosowania w konkursie Blog Roku 2013 trzyma się w pierwszej dziesiątce - dziękuję!!! Ale że tendencja jest raczej spadkowa i z szóstej pozycji zrobiła się dziewiąta, zachęcam tych, którzy jeszcze tego nie zrobili, do oddania głosu. Oczywiście, jeśli uważacie, że Miasto Książek powinno znaleźć się w finale :)     A teraz mam dylemat, o jakiej jeszcze liczbie napisać... :) 