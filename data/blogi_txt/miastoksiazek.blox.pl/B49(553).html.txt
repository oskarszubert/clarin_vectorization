Trzy miesiące temu z Perdido Beach zniknęli wszyscy dorośli. Dzieciaki pozostawione samym sobie - straszna wizja - zachowują się, jakby czytały Goldinga. Do niesnasek, kłótni i lęków oraz wszelkich nadprzyrodzonych niebezpieczeństw dochodzi widmo bardziej realnego zagrożenia - wszystkie batoniki, ciastka i hamburgery zjedzono, a mniej trwałe produkty po prostu się zepsuły. Są jeszcze konserwowe szparagi, sosy w słoikach i kilka równie atrakcyjnych produktów, ale one również powoli się kończą. Dzieciom zagląda w oczy głód. A głodny człowiek jest zdolny do wszystkiego, aby tylko się najeść. Druga część serii "Gone" nie powinna rozczarować nikogo, kto przeczytał pierwszą i pogodził się z myślą, że autor, zamiast pójść dalece ciekawszą drogą powieści psychologicznej, zdecydował się wprowadzić elementy takie jak gadające kojoty i tajemnicze stwory opanowujące umysł. W drugiej części ich istnienie nie jest już takim zaskoczeniem, więc nie irytują. Czasem wprawdzie fabuła jest nieco niedorzeczna (na przykład próba zabicia tajemniczego, obdarzonego magicznymi zdolnościami potwora za pomocą środków wybuchowych), naciągane są też próby wyjaśnienia tego, co właściwie doprowadziło do katastrofy, ale można przymknąć na to oko, będąc bez reszty wciągniętym w wir wydarzeń. A trudno nie dać się wciągnąć. W drugiej części serii dzieje się wiele. Bardziej interesujące tym razem są chyba czarne charaktery. Diana i Caine są zagadkowi i zmienni, podczas gdy Astrid i Sam po prostu nudzą. Sam jest tak zbolały i apatyczny, że trudno odczuwać do niego sympatię, zaś Astrid pojawia się za rzadko, żeby zabłysnąć. Na pierwszy plan wychodzą za to Komputerowy Jack, Bryza, Dekka i przerażający Drake.  Gdy coraz więcej dzieciaków odkrywa w sobie zdolności nadprzyrodzone, pozostali zaczynają czuć się gorsi. Poczucie niższości rodzi agresję. "Normalni" zaczynają prześladować odmieńców, a nawarstwiającej się spirali przemocy nie da się zatrzymać. Przyjaciele odwracają się od siebie, i nawet ci, którzy rozumieją grozę wydarzeń, są w stanie zapomnieć o wszystkich ideałach w zamian za kawałek mięsa. Zwłaszcza, że to przecież tylko dzieci. Druga część "Gone" jest równie przejmująca i budząca grozę jak pierwsza. Autor stara się oddać zagubienie, bezradność i strach i pokazać, jak za ich sprawą każdy może zmienić się w bestię - dotrzeć do prawdziwego jądra ciemności. Dużo tu zresztą aluzji do Conrada, podobnie jak do Goldinga. I chociaż czasem psychologiczny rys postaci może nam się wydać uproszczony, to przecież to książka dla młodzieży raczej. A za kilka wieczorów czystej przyjemności czytania można wybaczyć wiele. Kolejny tom w Polsce na jesieni, w Anglii już w maju. Łącznie ma ich być aż sześć. Aha, nie mogę oczywiście pominąć uwagi, że okładka drugiej części jest równie koszmarna, jak poprzednia... Moja ocena: 4/6 