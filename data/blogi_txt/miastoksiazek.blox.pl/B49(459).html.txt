Wiosenny sezon na nagrody literackie ruszył na dobre, i za chwilę kolejne kilka tytułów bedę musiała do swoich list dopisać, jako że ogłoszono nominacje do Orange Prize for Fiction 2009, a to jest nagroda, obok której raczej nie przechodzę obojętnie. No dobrze, zeszłoroczną laureatkę zignorowałam, jakoś mnie nie przekonała (Rose Tremain "The Road Home"), ale oczywiście mam nadzieję, że w tym roku będzie lepiej, zwłaszcza że kilka nominowanych tytułów mnie zainteresowało. Przypomnę tylko, że panów na tej liście nie będzie, ponieważ Orange Prize to nagroda dla kobiet tylko. Oto dwudziestka nominowanych tytułów: Debra Adelaide The Household Guide to Dying Delia to autorka popularnych poradników domowych. Nie skończyła jeszcze czterdziestki, ale wkrótce umrze. Starannie przygotowuje siebie i swoją rodzinę- pisze listy, uczy swoje córki, jak przygotować idealną herbatę. Postanawia zrobić to na swój sposób - pisząc "Domowy poradnik umierania", książkę, która ma szanse stać się jej największym dziełem. W trakcie pisanie odgrzebuje jednak trupy z szafy i musi stanąć twarzą w twarz z duchami zamierzchłej przeszłości. Zanim umrze, będzie musiała wyruszyć w podróż i załatwić ostatnią ważną sprawę. Gaynor Arnold "Girl in a Blue Dress" Fikcyjna opowieść o żonie Dickensa i jej losach po jego śmierci, nominowana także do Bookera.  Lissa Evans Their Finest Hour and A Half Rok 1940, Francja prawie zdobyta, morale upada. Potrzebny jest podnoszący na duchu, patriotyczny film, najlepiej taki, który sprzeda się dobrze w Ameryce. A skoro najlepsi aktorzy są w wojsku, nadszedł czas na tych drugoligowych, często kompletnie nieprzygotowanych i nieodpowiedzialnych. Bernardine Evaristo Blonde Roots Świat na opak. Świat Doris. W jednej chwili bawi się za domem z siostrami w chowanego, w następnej ktoś zakłada jej worek na głowę i wysyła do Nowego Świata jako niewolnicę. Na tropikalnej wyspie będzie musiała zadowolić swojego Bwanę, pracować w prażącym słońcu na plantacji trzciny cukrowej, cały czas marząc o ucieczce i powrocie do domu, do Anglii... Ellen Feldman Scottsboro Alabama, rok 1931. Ludzie szeryfa zatrzymują pociąg towarowy i aresztują dziewięciu czarnych nastolatków. Zarzut - bójka z białymi chłopcami. Nagle z innego wagonu wyłaniają się dwie białe dziewczęta i twierdzą, że zostały przez chłopców zgwałcone. Jedna z dziewcząt trzyma się swojej wersji historii, druga wciąż zmienia zeznania. Młoda dziennikarka zaczyna walkę o ocalenie chłopców od krzesła elektrycznego, jednocześnie mierząc się z własną przeszłością. Laura Fish Strange Music Rok 1837, Elizabeth Barret jest przykuta do łóżka. Poddawana nieprzyjemnym zabiegom mającym przywrócić jej sprawność, pisze listy i wiersze. W majątku Barretów na Jamajce, pokojówka próbuje ocalić swoje dziecko od molestowania przez pana domu. Na plantacji, była niewolnica Sheba opłakuje utraconą miłość.   V.V. Ganeshananthan Love Marriage Na Sri Lance są teoretycznie tylko dwa rodzaje małżeństwa - Małżeństwo Aranżowane i Małżeństwo z Miłości. W rzeczywistości, istnieje mnóstwo podgatunków: Małżeństwo Samodzielnie Zaaranżowane, Małżeństwo z Kuzynem, Małżeństwo Zagraniczne, Małżeństwo Bez Zgody, Małżeństwo Pod Presją. Istnieje nawet Małżeństwo z Wrogiem. Yalini i jej pokolenie zna je wszystkie. Jednak jej rodzice wyemigrowali ze Sri Lanki, chcąc zapewnić dzieciom lepszą przyszłość i uciec przed przemocą i walkami etnicznymi. Teraz muszą patrzeć, jak ich dzieci pakują się w rodzaj małżeństwa, jakiego oni nie znali - Małżeństwo Nowoczesne. Allegra Goodman Intuition Laboratorium w Bostonie, zajmujące się badaniami nad rakiem. Młody naukowiec, Cliff Bannaker, zaczyna uzyskiwać świetne wyniki, wszyscy są podnieceni możliwością wielkiego odkrycia. Wkrótce jednak dziewczyna Cliffa zaczyna podejrzewać, że jego wyniki są sfałszowane. Wyrażając głośno swoje wątpliwości, zapoczątkowuje wielkie zmiany w całym labie. Samantha Harvey The Wilderness Historia Jake'a, który walczy z Alzheimerem o zachowanie czegokolwiek ze swojego dawnego życia - części wspomnień, miłości, piękna. Samantha Hunt The Invention of Everything Else Serbski naukowiec, Nikola Tesla, zapomniany geniusz, wynalazca radia, którego nieostrożność doprowadziła do tego, że większość jego wynalazków została zawłaszczona przez innych, a on sam zmarł w nędzy, sportretowany pod koniec życia oczami wrażliwej, tajemniczej młodej kobiety. Michelle de Kretser The Lost Dog Tom Loxley, zamknięty w swojej chatce w australijskim buszu kończy książkę o Henry Jamesie, gdy jego ulubiony pies ucieka. Wielotorowa historia z wieloma reminiscencjami, nominowana do Bookera. Deirdre Madden Molly Fox's Birthday Znana aktorka Molly Fox użycza swojego letniego domu w Dublinie znajomemu dramatopisarzowi. Podczas najdłuższego dnia roku dramatopisarz rozmyśla o życiu swoim i Molly i zastanawia się, dlaczego nigdy nie obchodzi ona swoich urodzin, które przypadają w tym dniu? Co to znaczy być pisarzem lub aktorem? W jaki sposób przeszłość wpływa na nasze życia? Toni Morrison A Mercy Najnowsza książka noblistki - ciekawa polska recenzja tutaj. Gina Oschner The Russian Dreambook of Colour and Flight W zakurzonym prowincjonalnym muzeum Tanya marzy o Yurim , który nie zauważa jej adoracji. W międzyczasie stosuje ścisła dietę, aby sprostać surowym wymaganiom Aeroflotu i zostać stewardessą.  Marilynne Robinson Home Dwoje rodzeństwa wraca do rodzinnego domu, aby czuwać przy umierającym ojcu. Autorka obsypana nagrodami (Pulitzer, PEN/Heminway Award, National Book Critics Circle Award). Pisałam już o niej nie raz. Preeta Samarasan Evening is the Whole Day Autorka pochodzi z Malezji, co od razu wzbudza moje zainteresowanie, bo niewielu autorów z tamtego regionu znam. Oddalenie wieloletniej służącej Chellam jest tylko kolejną ze strat, jakich doświadczyła ostatnio sześcioletnia Aasha. Jej babcia zmarła w tajemniczych okolicznościach, a jej starsza siostra została wysłana za granicę. Rodzice także zdają się coś ukrywać - przed nią i przed sobą nawzajem. Powoli poznajemy skomplikowaną historię rodziny Rajesekharan. Dowiadujemy się, dlaczego zamieszkali w Wielkim Domu w niespokojnej, postkolonialnej Malezji, jaką niewybaczalną zbrodnię popełniła Chellam, co Appa, patriarcha rodu, ukrywa przed swoją żoną i dziećmi oraz dlaczego najstarsza córka musiała niespodziewanie opuścić kraj. Kamila Shamsie Burnt Shadows 9 sierpnia 1945, Nagasaki. Hiroko Tanaka wychodzi na werandę, żeby nacieszyć się pięknym widokiem. Jest ubrana w kimono z trzema czarnymi żurawiami na plecach. Ma 21 lat i jest zakochana. Kilka sekund później, wszystko staje się bielą, a świat, który znała, przestaje istnieć. Jedyny ślad po dawnym życiu to poparzenia na plecach w kształcie żurawi... Dwa lata później, Hiroko wyjeżdża do Delhi, do rodziny swojego nieżyjącego narzeczonego. Zaczyna uczyć się Urdu i zapuszcza korzenie, ale wiry historii porywają ją i jej nowych przyjaciół  najpierw do Pakistanu, następnie do Nowego Jorku i ostatecznie do Afganistanu. Więzy, które ich połączyły, poddane zostają ciężkim próbom.  Curtis Sittenfield American Wife W wyjątkowo ważnym dla jej męża dniu, Alice Blackwell, żona prezydenta Stanów Zjednoczonych, rozmyśla nad dziwnymi kolejami losu, które przywiodły ich do Białego Domu. Nie marzyła i nie chciała władzy i przywilejów. Teraz zastanawia się, czy może kochać męża, nie zgadzając się z nim. Jak pogodzić coraz bardziej rozbieżne ścieżki? Miriam  Toews The Flying Troutmans Hattie mieszka w Paryżu, mieście miłości, ale właśnie rzucił ją chłopak. Min, jej siostra, mieszka w Kanadzie i przechodzi ciężki okres - jej córka Logan nie mówi w ogóle, podczas gdy jej brat Thebes mówi za dużo. Gdy w środku nocy 11-letni Thebes dzwoni do Hattie i prosi ją o pomoc, ona rzuca wszystko i wraca do Kanady. Gdy tam dociera, Min jest już w drodze do szpitala psychiatrycznego, zaś Hattie musi przejąć opiekę nad siostrzeńcem i siostrzenicą. Gdy zdaje sobie sprawę, że zadanie ją przerasta, postanawia odnaleźć ojca dzieci. Pakuje je do rodzinnego vana i wyruszają na południe. Ann Weisgarber The Personal History of Rachel DuPree 1917, Dakota Południowa.14 lat wcześniej Rachel i Izaac DuPree opuścili Chicago, aby osiedlić się na tej niegościnnej ziemi, gdzie czarnych farmerów prawie nie ma. Są dumni z tego, co osiągnęli, teraz jednak nie pada już od kilkunastu miesięcy, bydło pada z pragnienia, a zapasy szybko się kurczą. Ciężarna Rachel walczy o przetrwanie swoich dzieci. Chce dać im dobre życie, wie jednak, że jej mąż nigdy nie opuści swojej farmy. Rachel musi znaleźć siłę, aby samodzielnie pomóc swojej rodzinie i sobie.   Uff, jest w czym wybierać. Rzuca się też w oczy, że jest zdecydowanie amerykański rok - 9 na 20 nominowanych jest zza oceanu, w dodatku popularne są tematy blisko związane z historią Ameryki. 6 autorek to debiutantki. Dobrze widzieć taką listę, na której młodzi autorzy sąsiadują z takimi tytankami literatury jak Toni Morrison. Jedną książkę z listy mam: "Love Marriage" polecało mi już kilka osób i kupiłam ja niedawno za zawrotną cenę 5 złotych na allegro. Na pewno chcę przeczytać "Burnt Shadows", które zbiera świetne recenzje i jest takim typem książki, który bardzo lubię - epicką opowieścią osadzoną w realiach społecznych i politycznych, rozciągającą się przez wiele lat i krajów, a w dodatku obejmującą jeden z najciekawszych i najbardziej burzliwych obecnie regionów. Druga lektura obowiązkowa dla mnie to "Evening is the Whole Day" - nie mogę sobie odmówić przecież malajskiej sagi rodzinnej!  Listę finalistów w kategorii Debiut poznamy 7 kwietnia, a w kategorii ogólnej 21 kwietnia. 