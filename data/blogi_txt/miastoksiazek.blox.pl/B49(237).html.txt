Do pełnoletności to nam jeszcze trochę brakuje, ale dzisiaj mój blog skończył dwa latka, więc już powoli wyrasta z pieluch;) Wątpię, czy dobijemy do lat osiemnastu, ale na razie mi się nie znudziło - wręcz przeciwnie, im więcej ciekawych blogów, im więcej nowych blogowych znajomych, im więcej ciekawych dyskusji i książek, tym przyjemniejsze wydaje mi się blogowanie! Roczek świętowałam konkursem, postanowiłam i w tym roku coś wymyślić. Zapraszam więc do konkursu urodzinowego. Pytania są bardzo proste i dotyczą różnego rodzaju urodzin literackich. Odpowiedzi proszę w komentarzach. Wśród wszystkich, którzy wezmą udział, nie tylko tych, którzy udzielą poprawnych odpowiedzi, rozlosuję książkę-niespodziankę, którą wybiorę spośród najlepszych przeczytanych przeze mnie ostatnio. A oto pytania: 1. Największy dramatopisarz w historii literatury urodził się tego samego dnia, co wybitny rosyjski poeta, zaś zmarł tego samego dnia, co hiszpański autor pierwszej powieści. W dodatku obie te daty przypadają na ten sam dzień. O jakim dniu mowa? 2. Ten chłopiec został przyjęty do szkoły dopiero w dniu swoich jedenastych urodzin. Kto to był? 3. W tym roku obchodziliśmy dwusetne urodziny pisarza, którego książka do dzisiaj budzi kontrowersje. O kim mowa i jaka to książka? 4. Końcówka „Pokuty” McEwana rozgrywa się na urodzinach Briony. Które to urodziny? 5. Jaki współcześnie żyjący autor urodził się tego samego dnia do Jack London, i w związku z tym świętuje swoje urodziny, pijąc co roku wino o nazwie Jack London? 6. Ta książka o aktorce, która nigdy nie obchodzi swoich urodzin, była nominowana w tym roku do Orange Prize i znalazła się wśród finalistów. Podaj tytuł. Zapraszam do odpowiedzi! A ja tymczasem sobie uświadomiłam, że powinnam sama sobie, a właściwie swojemu blogowi, sprawić jakiś urodzinowy prezent. Pytanie dodakowe więc - jaką książkę polecacie mi na urodziny bloga?;) Co ostatnio czytaliście, co Was zachwyciło? A może jest coś w nowościach, o czym powinnam koniecznie pomyśleć? Pozdrawiam urodzinowo:) 