Od lat to planowałam dotrzeć do prawdziwego miasta książek, ale zawsze było nie po drodze. Teraz, gdy mam swoje własne Miasto Książek, taka wyprawa była po prostu koniecznością. Zresztą, jaki mól książkowy nie marzyłby o podróży do miasteczka, w którym antykwariatów jest więcej niż sklepów spożywczych, książki sprzedaje się po prostu wszędzie, wybór jest oszałamiający, a w dodatku większość kosztuje grosze. Brzmi jak sen? Dla mnie tak, ale jednak - miasto książek istnieje, i to w dodatku nie jedno. Skoro przekonałam się osobiście o realności jednego z nich, zaczynam wierzyć w pozostałe. Jest ich już 13 - ich listę znajdziecie tutaj. Ja zawsze marzyłam o Hay-on-Wye, bo o nim jako pierwszym usłyszałam wiele lat temu. Wreszcie się udało. Hay-on-Wye to niewielkie miasteczko na granicy Walii i Anglii, właściwie położone po stronie walijskiej.  Ma około 1500 mieszkańców, około 30 księgarni, z których największa ma w ofercie pół miliona tytułów! Dotarliśmy tam w drodze do Walii, gdzie po długich naradach postanowiliśmy spędzić tegoroczną majówkę. Ja w Walii nie byłam jeszcze, U był dawno temu i miał bardzo miłe wspomnienia, a niezbyt duża odległość od Londynu i duże urozmaicenie krajobrazu pomogły w podjęciu decyzji. Do Londynu dolecieliśmy tanimi liniami, wynajęliśmy samochód i w trójkę, razem z moim bratem, wyruszyliśmy na zachód. Do Hay-on- Wye musieliśmy nieco zboczyć, a w dodatku nie mogliśmy spędzić tam tyle czasu, ile bym chciała (czyli co najmniej kilka dni...), ale i tak warto było o nie zahaczyć. Miasteczko jest malutkie, dosłownie kilka uliczek, turystów było bardzo niewielu, bo też i pogoda nie dopisywała, ale faktycznie - księgarenki były na każdym rogu.  Tutaj znalazłam świetną i bardzo dla mnie przydatną książkę Rosemary Baird "The Mistress of the House".  A ten niepozorny sklepik kryje trzy piętra i piwnicę pełną książek.  Wnętrza to prawdziwe labirynty pełne książek, czasem uporządkowanych, a czasem piętrzących się w stosach na podłodze - te na półkach mają różne ceny, te w stosach zwykle kosztują poniżej 1£.   Żeby nie denerwować się niemożnością przejrzenia wszystkich półek, nawet nie zajrzałam do dwóch największych sklepów. Coś przecież trzeba zostawić na kolejną wizytę, bo już wiem, że taka na pewno kiedyś nastąpi. I tak spędziłam zresztą mnóstwo czasu, buszując między półkami. W tym czasie U i mój brat zjedli pyszną rybę z frytkami i ziemniaki zapiekane z bekonem i brie, wszyscy więc byli zadowoleni:) A ja wyniosłam oczywiście kilka zdobyczy, i mogliśmy wyruszyć w dalszą drogę, przez kolejne walijskie miasteczka, z których, o zgrozo, prawie każde miało równie klimatyczną, malutką, wypełnioną książkami księgarnię... Więcej o Hay-on-Wye znajdziecie na oficjalnej stronie miasteczka. Warto też wiedzieć, że już za kilkanaście dni będzie tam miał miejsce doroczny festiwal literacki. 