Za dwa dni, 17 kwietnia, ukaże się nowa książka Carlosa Ruiza Zafóna, autora "Cienia wiatru". Oczywiście po hiszpańsku, ale myślę, że dla ogromnej rzeszy wielbicieli jest to całkiem dobra wiadomość. Książka będzie zatytułowana El Juego del Ángel, czyli Gra anioła / Zabawa anioła. Akcja ma poprzedzać wydarzenia opisane w "Cieniu wiatru", czyli miejscem będzie oczywiście znowu Barcelona. Zastanawiam się, czy nie jest to dobra okazja, aby podjąć pierwszą w życiu próbę przeczytania czegoś po hiszpańsku. Prawdopodobnie zajęłoby mi to akurat tyle samo czasu, ile minie do ukazania się polskiego tłumaczenia... Ale kto wie, może byłby to niezły impuls do odnowienia zarzuconej już dawno nauki hiszpańskiego. Mam tylko szczerą nadzieję, że moja professora od hiszpańskiego tego nie czyta, bo złapałaby się za głowę, że w ogóle chodzi mi po głowie tak ambitne zadanie;)Osobom znającym hiszpański polecam oficjalną stronę książki, http://www.eljuegodelangel.com/. A reszcie pozostaje chyba tylko optymistyczne założenie, że za jakiś rok będziemy mogli we własnym języku sprawdzić, czy sukces "Cienia wiatru" uda się powtórzyć... 