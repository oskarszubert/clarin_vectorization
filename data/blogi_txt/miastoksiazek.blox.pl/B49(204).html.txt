Jesienią zwykle pojawia się sporo ciekawych nowości w księgarniach, co jest właściwie miła osłodą na koniec wakacji... Przejrzałam oferty wydawnictw i wybrałam kilka tytułów, które mnie interesują.Letnie lenistwo już właściwie za nami, literatura plażowa także, więc nieco już znudzeni lekką rozrywką możemy wyruszyć na poszukiwanie strawy dla ducha. W tym celu na pewno warto sięgnąć po książki Thomasa Mertona. Czytałam tylko jego "Dziennik azjatycki", który mnie zachwycił. Znak systematycznie przybliża nam postać tego wielkiego mistyka, którego cenię sobie przede wszystkim za to, że nie zamknął sie w swojej religii, ale dążył do poznania Boga przez wszystkie wielkie religie. "Siedmiopiętrowa góra" to jego autobiografia duchowa, słynny zapis poszukiwania wiary. Polecam do powolnego smakowania.Kolejną książką, która uchodzi za przepełnioną mistycyzmem jest "Nocny pociąg do Lizbony" Pascala Mercier. Ktoś mi kiedyś tutaj w komentarzach polecał tego autora, z tym większą ciekawością po niego sięgnę teraz. Z opisu wydawcy (Noi sur Blanc): Deszczowy poranek w Bernie. Raimund Gregorius jak co dzień idzie do szkoły, w której od wielu lat uczy języków klasycznych. Na moście Kirchenfeld widzi piekną nieznajomą, szykującą się do samobójczego skoku…Wkrótce potem berneńskiemu nauczycielowi wpada w ręce książka portugalskiego autora, Amdeu de Prado. Pod wpływem tych dwóch okoliczności Gregorius, samotny intelektualista, w jednej chwili porzuci dotychczasowe uporządkowane życie: nieoczekiwanie, w połowie lekcji, wstaje i wychodzi ze szkoły. Nocnym pociągiem podąży do Lizbony, nie wiedząc, jakie tajemnice wyjawi mu to cudowne miasto. Jego przewodnikiem jest książka Portugalczyka, z  którą nie rozstaje się ani na chwilę.Jeśli jednak wciąż mało nam lektur lekkich i przyjemnych lub po prostu musimy odreagować jesienne stresy, mamy do wyboru kilka świetnych kryminałów. Oprócz kolejnej części serii o inspektorze Jurym autorstwa Marthy Grimes, o której pisałam już wcześniej, warto chyba sięgnąć po słynny debiut niemieckiej pisarki Andrei Schenkel "Dom na pustkowiu". Rzadko sięgam po takie książki, o tej jednak było tak głośno, że chętnie sprawdzę, o co to całe zamieszanie.Na skraju lasu, daleko od wsi mieszka zamożna rodzina Dannerów. Mieszkańcy domu na pustkowiu nie są lubiani, gdyż uchodzą za odludków i dziwaków. Sami też stronią od ludzi. Dlatego początkowo nikogo nie dziwi, gdy przestają się pokazywać we wsi, nie przychodzą na mszę i nie posyłają dzieci do szkoły. Dopiero po jakimś czasie ludzi zaczyna intrygować nagłe zniknięcie całej rodziny Dannerów. W mrocznej, pełnej napięcia atmosferze czytelnik powoli odkrywa dramat rozgrywany przez lata na oczach wszystkich i zbrodnie popełniane za milczącym przyzwoleniem małej społeczności wiejskiej. Przerażająca, bierną akceptacja zła tworzy niepowtarzalny klimat sprzedanej do ponad 30 krajów debiutanckiej powieści Schenkel.Po udanym pierwszym spotkaniu z Laurą Lipmann czuję się zachęcona, aby sięgać po jej kolejne książki, zwłaszcza, jeśli wydawane są w serii Kryminał z klasą, którą już zdążyłam polubić. "Wzgórze rzeźnika" w dodatku zgarnęło cały zestaw nagród, o których wprawdzie nie wiem zbyt wiele, ale których nazwy są mi dość znane.Do najnowszej książki Irvina Stone'a nie trzeba mnie namawiać. Po pierwsze, autor takich książek jak "Pasje utajone" czy "Udręka i ekstaza" jest marką samą w sobie. Po drugie zaś, Heinrich Schliemann był jednym z głównych bohaterów mojej wyobraźni w dzieciństwie. Oczywiście, trochę się obawiam, czy Irving Stone z czarodzieja nie zmienił się w rzemieślnika, mam jednak nadzieję, że nie i że biografia odkrywcy ruin Troi będzie przepełniona magią wielkiej pasji i przygody."Biegnij " Ann Patchett jest już dla mnie ważną książką, bo dzięki niej odkryłam "Belcanto". Czytałam gdzieś, nie pamiętam gdzie, bardzo zachęcającą recenzję, więc ta książką jest na liście obowiązkowej. "Biały tygrys" Aravinda Adigi jest też na dobrej pozycji, jako jedna z sześciu książek nominowanych do nagrody Bookera, jedyna wydana po polsku. Natomiast po ostatnim pobycie we Włoszech rozglądam się za literaturą włoską, i "Ból kamieni" Mileny Agus, obsypany nagrodami, z akcją toczącą się na Sardynii, wydaje się bardzo ciekawą pozycją. Powieść o czekaniu i poszukiwaniu. Historia kobiety opowiedziana przez jej wnuczkę. Babcię narratorki poznajemy w 1943 roku, kiedy wbrew własnej woli wychodzi za mąż za czterdziestoletniego wdowca, do szaleństwa w niej zakochanego. Dziwne to małżeństwo – dwoje ludzi, którzy prawie ze sobą nie rozmawiają i sypiają po przeciwnych stronach łóżka. Siedem lat później kobieta zostaje skierowana na leczenie do uzdrowiska. Tam poznaje Weterana – mężczyznę żonatego, kalekę – którego pokocha. Po raz pierwszy pokocha naprawdę. Przez całe dalsze życie będzie wracała pamięcią do tamtego czasu i szukała swojej miłości. Czy uda jej się znaleźć spełnienie? Autorka subtelnie łączy opisy świata zewnętrznego – powojenna Sardynia – i wewnętrznego, w którym najważniejsze jest uczucie. Bez patosu, morałów czy banału, za to z lekkością i poczuciem humoru. Wartościowa, piękna powieść.Oczywiście nie wspominam nawet o nowej książce Hosseiniego, która była moją Książką Roku 2007. Wybrałam jednak książki, których nie czytałam, oczywiście jak dotąd;) Zastanawia mnie tylko, kiedy wreszcie w księgarniach będę mogła dostać książki w dniu ich wydania, a nie kilka tygodni później. "Biały tygrys" ukazał się 4 września, niestety wczoraj jeszcze w siedmiu sprawdzonych przeze mnie poznańskich księgarniach nie było nawet śladu tej książki, podobnie zresztą jak "Pod Wykiwanym Lisem"... Trudno się dziwić, że coraz więcej czytelników wybiera księgarnie internetowe... 