Ten weekend, dla mnie bynajmniej nie długi, bo pracowałam i wczoraj, i dzisiaj też jeszcze do pracy idę, upłynął pod znakiem kotów. W Poznaniu największa kocia wystawa świata - World Cat Show 2011 - prawie 1500 kotów z całego świata, wszystkie piękne. Żeby dostać się na tę wystawę, koty muszą w ciągu roku zebrać odpowiednią ilość tytułów, więc nie ma żartów. Wiedząc, że na zwykłej, dorocznej poznańskiej wystawie spędzamy zawsze prawie dwie godziny, wybraliśmy się wczoraj po moich zajęciach, żeby nas nic czasowo nie ograniczało. I dobrze, bo byliśmy tam trzy godziny, i spokojnie mogliśmy zostać dłużej, gdyby nie to, że zrobiło się już dość późno i koty głównie spały;) A jako że wiem, iż wśród moli książkowych sporo jest miłośników kotów, dla tych, którzy do Poznania dotrzeć nie mogą, kilka zdjęć. A żeby nie było tak całkiem nieliteracko, kilka kocich cytatów pomiędzy:)  Bóg stworzył kota, żeby człowiek mógł głaskać tygrysa. Victor Hugo  ﻿Teraz narażę się tym, którzy kotów nie lubią, ale to w końcu tylko cytat;) Ludzie dzielą się na tych, którzy kochają koty i na tych pokrzywdzonych przez los.  Oskar Wilde  ﻿I łagodniejsza wersja powyższego;) Ludzie, którzy nie lubią kotów, widocznie jeszcze nie spotkali tego właściwego. Deborah A. Edwards  ﻿ "Nie ma nadziei na przyszłość - oświadczył Śmierć.  - Więc co nas tam czeka?  - Ja.  - Ale poza tobą? Śmierć spojrzał na niego ze zdziwieniem.  - Słucham?  Sztorm nad nimi osiągnął szczyt. Jakaś mewa przeleciała obok nich, tyłem. - Chciałem powiedzieć - wyjaśnił z goryczą Ipslore - że na tym świecie jest chyba coś, dlaczego warto żyć.  Śmierć zastanowił się przez chwilę. - Koty, stwierdził w końcu. Koty są miłe." Terry Pratchett    Zawsze przechodzą mnie ciarki, gdy patrzę na kota, który dostrzega coś, czego ja nie widzę.  Eleanor Farejon ﻿ I na koniec jeszcze nasza Lucy, bo przecież by się obraziła;) A na wystawę się jeszcze nie zdecydowaliśmy, ale kto wie?:) 