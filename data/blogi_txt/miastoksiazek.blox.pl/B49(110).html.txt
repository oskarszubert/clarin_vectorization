Od dołu: Najpierw cała seria akademicka: "Hogarth to Turner. British painting" - mini album z Natiuonal Gallery David Selwyn "Jane Austen and children" - nowość autorstwa jednego z wybitnych badaczy Jane Austen, o dzieciach w jej książkach i jej życiu. Od dawna poluję na "Jane Austen and leisure" tego samego autora, cieszę się więc, że ukazało się coś nowego i że udało mi się to znaleźć w antykwariacie za pół ceny. Leslie A. Fiedler "Love and death in the American novel" - tę książkę, jedną z ważniejszych prac krytycznych i pierwszą, która koncentruje się na amerykańskiej literaturze gotyckiej, poleciła mi koleżanka, określając ją jako niezwykle wciągającą i świetną do czytania. Virginia C. Kenny "The country-house ethos in English literature 1688-1750. Themes of personal retreat and national expansion" - nie mogłam uwierzyć własnym oczom, gdy dostrzegłam tę książkę, tak długo jej szukałam i tak trudno jest ją zdobyć, nie udało mi się jej nawet zamówić przez wypożyczalnię międzybiblioteczną, a tu proszę, leżała sobie spokojnie na półce w Judd Books. Judith Flanders "Consuming passions. Leisure and pleasure in Victorian Britain" - znakomita autorka specjalizująca się w epoce wiktoriańskiej, ale odmalowanej zawsze na bogatym, osiemnastowiecznym tle, i jedna z jej najlepszych książek, nawet ogromny rozmiar mnie więc nie mógł zniechęcić. David N. Durant "Life in the Country House. A Historical Dictionary" - dobrze mieć pod ręką. Tracy Borman "King's mistress, queen's servant" - biografia Henrietty Howard, kochanki Jerzego II, zbierająca znakomite recenzje. Fanny Burney "Evelina" - praktycznie u nas nieznana klasyka literatury osiemnastowiecznej, którą mam zamiar wreszcie przeczytać. J.H. Plumb "The first four Georges" - małe kompendium wiedzy o czterech królach Jerzych, a zarazem zarys historii politycznej osiemnastego wieku. I jeszcze kilka powieści: Tim Parks "Dreams of rivers and seas" - John James dowiaduje się o śmierci swojego ojca, znanego antropologa, w Delhi, i leci do Indii na pogrzeb. Matka jest znaną lekarką, a oboje rodzice wydawali się tak pogrążeni we własnych światach, że John czuje się obcy. Pogrzeb tego nie zmienia, lecz zostawia jeszcze więcej nieodpowiedzianych pytań. John próbuje zrozumieć swoich rodziców, będąc jednocześnie zagubionym w kraju, który jest dla niego równie zagadkowy. Wnikliwe studium emocji, a jednocześnie wciągająca zagadka tajemniczej śmierci. Dinaw Mengestu "Children of Revolution" - prezent od Maga-mary (dziękuję bardzo!), powieść o emigrantach z Etiopii w Stanach, którą od dawna chciałam przeczytać. C.J. Sansom "Dissolution" - pierwsza książka z cyklu kryminałów toczących się w epoce Tudorów, kolejne tomy zbierają coraz lepsze recenzje, mnie zaś na lekturę namówiła znowu Dabarai. Od razu uprzedzę, że kompletnie mnie nie martwi, kiedy to wszystko przeczytam;) Lubię mieć duży wybór:) Bardziej martwi mnie, co wybrać na początek, bo mnie tyle tytułów nieodparcie kusi! 