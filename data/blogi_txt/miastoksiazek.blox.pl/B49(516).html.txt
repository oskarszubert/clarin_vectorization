Dzisiejszym gościem jest pełna pozytywnej energii blogerka z Londynu, Dabarai. Poznałyśmy się, gdyż chciało jej się przyjechać specjalnie do Alton, żeby spędzić wspólnie dzień w pięknej angielskiej wsi, spacerując po ścieżkach Jane Austen - teraz, gdy za oknem mróz, ten dzień wydaje się jak sen. Dabarai kupuje niezliczone ilości książek, i tyleż samo czyta, zapraszam to przeczytania jej odpowiedzi na moje trzy pytania! 1. Twoja ulubiona książka Jak wielu książkochłonów uważam za niemożliwe wytypowanie jednej ulubionej książki. Ba, nie potrafię nawet wybrać ulubionego autora. Mam ulubionych pisarzy różnych gatunków literackich, ale i tak jest to płynna lista. Zwykle o mojej fascynacji danym pisarzem świadczy fakt, że rzucam się na wszystkie książki, jakie on napisał. (W skrajnych sytuacjach, kiedy autor napisał tylko jedną książkę, potrafiłam ją czytać przez jakiś czas niemalże w kółko.)  Jeśli zaś ulubiona książka to taka, do której zaglądam od czasu d czasu, żeby poczytać sobie ulubione fragmenty, to może jest to „Maria i Magdalena” Magdaleny Samozwaniec, pozycja „czytana” we fragmentach regularnie co roku? Jeśli to książka, przez którą zarwałam moją pierwszą noc, to jest to „Całe zdanie nieboszczyka” Joanny Chmielewskiej. Jeśli to książka z dzieciństwa – może „Ania z Zielonego Wzgórza”, może „Władca Pierścieni”, a może... Właściwie każda dobra książka, którą czytam, na jakiś czas staje się tą ulubioną. Do czasu, kiedy za tydzień, miesiąc, czy rok, pojawi się następna książka, która porwie mnie, zafascynuje i oszołomi, stając się kolejną ulubiona książką... I tak w kółko, ech... 2. Książka, która zmieniła twoje życie Bardzo długo rozmyślałam nad tym pytaniem. Starałam się przypomnieć sobie nie tylko ostatnio przeczytane książki, ale i te przeczytane w dzieciństwie, w szkole, na studiach.. W końcu olśniło mnie! Jako nastolatka na wakacjach w Londynie weszłam kiedyś do księgarni Waterstones gdzieś w okolicach Hampstead i przeglądając półki natrafiłam na powieść jednego z moich ukochanych autorów książek fantasy, której jeszcze nie czytałam!!! Wiedziałam, że ta książka nie została jeszcze przetłumaczona na polski, a ja po prostu musiałam ją mieć! Mój ojciec oświadczył, że jeśli jestem pewna, że ja tę książkę przeczytam, to on mi ją kupi. To był „Belgarath” Davida Eddingsa (polskie tłumaczenie „Czarodziej Belgarath”), prequel  do jego popularnej serii „Belgariada”, i była to pierwsza książka w języku angielskim, którą samodzielnie przeczytałam. Początkowo ociężale, powoli, wyszukując niemal co drugie słowo w maciupkim słowniczku (jedynym, jaki miałam przy sobie), domyślając się sensu zdań, jeśli nie mogłam znaleźć tłumaczenia danego słowa, po jakimś czasie bardziej pewna siebie, śmiejąc się z żartów i rozkoszując się świadomością, że oto czytam coś, co mi się bardzo podoba i sprawia mi to wielką przyjemność. Po jakimś czasie zaczęłam czytać coraz więcej książek po angielsku i nagle otworzyła się przede mną szkatułka pełna skarbów: tysiące nowych, nieznanych książek. 3. Mało znana książka, która zasługuje na większą uwagę  Wreszcie mam okazję zareklamować książkę, która została przetłumaczona na polski kilka lat temu i jakoś przeszła bez echa: „Znamię” Nancy Huston. Nancy Huston jest Kanadyjką mieszkającą w Paryżu i pisząca w języku francuskim. Powieść zdobyła nagrodę Prix Femina i „polska nagrodę Goncourtów” przyznawana przez studentów filologii romańskiej z polskich uniwersytetów. Pisarka sama tłumaczy swoje książki na język angielski i tak właśnie „Fault Lines” czyli „Znamię” trafiło w moje ręce – książka została nominowana do nagrody Orange w 2008 roku i weszła do finałowej listy. „Znamię” to powieść opowiedziana na cztery głosy: poznajemy w niej historię rodziny sześcioletniego chłopca o imieniu Sol, widzianą z punktu widzenia jego samego, jego ojca, babki i prababki. Cofając się w czasie aż do lat czterdziestych ubiegłego wieku poznajemy losy jednej rodziny, jej zagadki i zdarzenia, które ukształtowały wzajemne relacje jej członków, były odpowiedzialne za ich poczynania i decyzje, które ukształtowały ich dalsze życie. Akcja powieści posuwa się niejako spiralnie ku epicentrum, którym jest jedno zdarzenie, stanowiące punkt zapalny, który jest odpowiedzialny za to, w jaki sposób potoczyły się losy bohaterów „Znamienia”. Do tej pory pamiętam napięcie, jakie towarzyszyło mi przy czytaniu tej książki, kiedy leżąc na łóżku przewracałam niecierpliwie kartki, żeby jak najszybciej dowiedzieć się zakończenia (czy właściwie początku) tej historii. Polecam gorąco. 