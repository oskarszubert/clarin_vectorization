Do literackiego Nobla jeszcze na pewno ponad tydzień, a tymczasem w anglojęzycznych czasopismach i na blogach, zwłaszcza za oceanem, zawrzało po tym, jak sekretarz Akademii Szwedzkiej Horace Engdahl publicznie wygłosił mocno kontrowersjną opinię na temat literatury amerykańskiej. Muszę przyznać, że aż mnie zamurowało, gdy to przeczytałam, a teraz z niekłamanym rozbawieniem i fascynacją śledzę gorącą dyskusję. Pan Engdahl bowiem, stwierdził, że europejskie pochodzenie większości laureatów literackiego Nobla nie jest przypadkiem, ponieważ: "Oczywiście wielkie kultury mają silną literaturę, ale nie da się zaprzeczyć temu, że Europa jest wciąż centrum literackiego świata... nie Stany Zjednoczone."  Dalej stwierdził, że pisarze amerykańscy są zbyt wyczuleni na wszelkie trendy w kulturze masowej, a to obniża jakość ich dzieł.  "Stany są odizolowane, wyspiarskie. Brak wystarczającej liczby tłumaczeń wyklucza ich uczestnictwo w wielkim dialogu literatury. Taka ignorancja ogranicza."  Trudno się dziwić, że na głowę Engdahla posypały się gromy, w przeważającej części pochodzące oczywiście zza oceanu. Harold Augenbraum, dyrektor US National Book Foundation, zaoferował się wysłać sekretarzowi Akademii Szwedzkiej listę lektur, które rozwieją jego własną ignorancję. David Remnik, wydawca New Yorkera, stwierdza, że Akademia, która pominęła wielu wybitnych pisarzy, takich jak choćby Joyce, Proust i Nabokov, nie ma prawa oskarżać nikogo o ignorancję i zły smak. Wielu wybitnych profesorów literatury zabrało głos. Nawet jeśli więc wypowiedź Engdahla była jedynie prowokacją mającą na celu podgrzanie atmosfery przed ogłoszeniem nagrody, prowokacją, dodajmy bardzo udaną, to zapoczątkowała bardzo ciekawą i ważną moim zdaniem dyskusję. Trudno bowiem zaprzeczyć, że literatura amerykańska wywiera ogromny wpływ na literaturę europejską. Dlaczego więc wpływ ten w drugą stronę jest mniejszy? Czy faktycznie Amerykańscy pisarze są gorsi (i według jakich kryteriów mamy to ustalić) tylko dlatego, że nie znają prac swoich kolegów po fachu piszących w językach innych niż angielski? Takie założenie znakomicie pasuje do opinii o politycznym wymiarze nagrody Nobla. Dlaczego bowiem ma wielka literatura być dialogiem z innymi kulturami? Czy nie jest tak, że literatura wyrasta z lokalnej społeczności, z doświadczenia bliskiego, a przecież trudno zaprzeczyć, że Amerykanie żyją w pewnym oddaleniu od europejskiego "centrum". My, Europejczycy, z łatwością przemieszczamy się między krajami, zwłaszcza obecnie, literatury poszczególnych krajów są tłumaczone na inne języki. Świadczy to jedynie o odrębności europejskich i amerykańskich doświadczeń, a nie o wyższości jednych nad drugimi.  Zresztą, jak wielu krytyków przypomina, Ameryka nie jest odcięta od innych kultur, wręcz przeciwnie, absorbuje je w postaci licznych imigrantów. Nagrodzoną Pulitzerem powieść "Brief nad Wondrous Life of Oscar Wao" autorstwa imigranta z Dominikany Junota Diaza, którą właśnie zaczynam, trudno uznać za odizolowaną i ignorancką, a jest to tylko jeden przykład z wielu. Na pewno Amerykanie tracą wiele, nie mając dostępu do bogactwa literackiego Starego Świata - powieści napisane w językach innych niż angielski praktycznie nie istnieją na amerykańskim rynku. Nie umniejsza to jednak klasy tworzących tam pisarzy, z których zresztą trójkę - Rotha, Updike'a i J.C. Oates wymienia się od lat jako potencjalnych zdobywców Nobla.  Zaczęłam się zastanawiać, czy Europa nie zostanie kiedyś uznana za prowincjonalną i odizolowaną literacko przez jakiś naród azjatycki. Czy naszej kultury literackiej i ciekawości świata wystarczy, aby tłumaczenie książek chińskich, wietnamskich czy malajskich było opłacalne dla naszych wydawców - tylko wtedy przecież będą się one u nas ukazywać. I czy skoro literatura polska, szwedzka, fińska, niemiecka itd. nie przynosi zysków w Stanach, to czy wydawanie jej za pieniądze państwa przyniesie skutek w postaci zwiększonego zainteresowania ze strony amerykańskiego czytelnika? Temat wydaje mi się dość ciekawy, zaś zażarte dyskusje i polemiki są naprawdę ciekawe - miło widzieć, jak zażarcie Amerykanie bronią swoich literatów. I co najwyżej tylko lekko się ubawiłam, gdy zerknęłam na listę 10 dotychczasowych noblistów amerykańskich, często przywoływanych jako argument w dyskusji. Wygląda ona tak:  Sinclair Lewis, Eugene O’Neill, Pearl Buck, William Faulkner, Ernest Hemingway, John Steinbeck, Saul Bellow, Isaac Bashevis Singer, Czeslaw Milosz, Toni Morrison  Niektórzy przywołują nawet T. S. Eliota, co jest już zdecydowaną przesadą, bo o ile Miłosz i Singer faktycznie amerykańskie obywatelstwo przyjęli, to Eliot porzucił Amerykę całkiem świadomie na rzecz Anglii i wszystkiego, co się z byciem Anglikiem wiąże. Chyba w grobie by się przewrócił, słysząc że jego zasługi dla literatury amerykańskiej są przywoływane w takiej dyskusji. Atmosfera wkół Nobla zdecydowanie się jednak podgrzała i kto wie, czy w związku z tym nie należy się spodziewać właśnie amerykańskiego laureata;) 