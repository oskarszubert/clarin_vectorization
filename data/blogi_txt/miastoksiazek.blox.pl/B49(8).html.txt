Miałam zamiar popełnić coś stosownego o romansach wśród pisarzy ale mi się nie chce;) Pomysł poczeka na inną okazję, a ja zamiast zamilknąć na ten wieczór doniosę, że ogłoszono właśnie nominacje do Commonwealth Writers' Prize. Jest to nagroda przyznawana książkom opublikowanym w języu angielskim w krajach Wspólnoty Brytyjskiej. Nominacje i nagrody przyznawane są w czterech regionach i dwóch kategoriach - za najlepszą książkę i najlepszy debiut. Na koniec zostaje wybrana jedna książka ze wszystkich regionów do każdej kategorii. Oczywiście aby zapewnić sobie odpowiednio dużo uwagi w mediach, wszystko dzieje się bardzo powoli - wczoraj ogłoszono nominacje w regionach, ciąg dalszy za jakiś miesiąc. Zeszłoroczny zwycięzca, "Mister Pip" Lloyda Jonesa, stoi u mnie na półce czekając na swoją kolej, ale nie przeszkodzi mi to przecież śledzić tegorocznych nagród... Niestety na stronie nagrody nie ma żadnych informacji o nominowanych książkach, więc musiałam trochę poszperać sama. Większość tytułów jest dostępna w amazonie, ale nie wszystkie niestety... Jest tego sporo, więc będzie w częściach, dzisiaj Afryka. AFRYKA Best Book Barbara Adair (South Africa) End - afrykański postmodernizm, Johannesburg, lata 80te ubiegłego wieku... Ifeoma Chinwuba (Nigeria) Waiting for Maria - nigeryjskie więzienie dla kobiet, relacje między więźniarkami i strażniczkami, bycie matką w więzieniu... Finuala Dowling (South Africa) Flyleaf  - Violet, nauczycielka angielskiego, w obliczu kryzysu w życiu rodzinnym i zawodowym Karen King-Aribisala (Nigeria) The Hangman's Game - powieść historyczna o rebelii niewolników w Guyanie w 1823. Bohaterem jest misjonarz, który ma zostać powieszony za udział w rewolucji, ale który umiera w więzieniu zanim dojdzie do egzekucji. Susan Mann (South Africa ) Quarter Tones - historia Any, która po śmierci ojca wraca z Londynu do rodzinnego domu w wiosce Noordhoek koło Kapsztadu. Ojciec Any był lutnikiem, a opowieść przepełniona jest muzyką. Zakes Mda (South Africa) Cion - satyryczne spojrzenie na Amerykę oczyma zawodowego żałobnika Best First Book Sade Adeniran (Nigeria ) Imagine - powieść w formie pamiętnika. Narratorką jest Lola, Nigeryjka urodzona w Londynie. Lola i jej brat mieszkają w rodzinie zastępczej, gdyż matka ich opuściła. Odnalezieni przez ojca, zostają przez niego wysłani do Nigerii, gdzie zamieszkają z krewnymi. Jednak życie na nigeryjskiej wsi nie jest łatwe dla urdzonych w Londynie, zranionych nastolatków. Ceridwen Dovey (South Africa) Blood Kin - alegoryczna opowieść o niuansach polityki, o pokusach władzy i o brzemieniu winy. Dayo Forster (Gambia) Reading the Ceiling - 18-latka z Gambii postanawia stracić dziewictwo. Pytanie brzmi - z kim? Powieść toczy się wielotorowo, opowiadają o możliwych konsekwencjach poszczególnych wyborów. Ken Kamoche (Kenya) A Fragile Hope Salt Publishing - zbiór opowiadań Sumayya Lee (South Africa) The Story of Maha South Africa Kwela Books - Maha, nastolatka z Kapsztadu, po śmierci rodziców wyjeżdża do dziadków, Hindusów, którzy nie aprobowali małżeństwa jej rodziców. Carel van der Merwe (South Africa) No Man's Land - były żołnierz, oskarżony w związku ze śmiercią dwóch przeciwników apartheidu, ucieka do Londynu, aby odnaleźć żonę, która go opuściła i zmierzyć się z demonami przeszłości. Tam zyskuje szansę odkupienia swoich win.Opisy oczywiście nie mówią kompletnie nic... Ciekawa jestem, czy którąkolwiek z tych książek ujrzymy w Polsce. Będę w każdym razie śledzić ich los i jeśli któraś wyda się interesująca, postaram się ją zamówić, zwłaszcza że już dawno chciałam zacząć czytać więcej literatury afrykańskiej. Przeczytane w zeszłym roku dwie książki Adichie tylko mnie do tego zachęciły... 