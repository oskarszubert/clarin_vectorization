Zachęcona przez Chiarę sięgnęłam ostatnio po gatunek, który bardzo lubię, ale dość rzadko czytam - kryminał. Czytam kryminały niezbyt często, ponieważ jestem w ich przypadku bardzo wybredna i większość mnie szybko nudzi. Lubię klasyczne angielskie kryminały, których akcja toczy się na prowincji, a oprócz ciekawej intrygi musi być także galeria interesujących postaci. Nie lubię, gdy akcja jest zbyt wydumana, musi być coś normalnego, czyli morderstwo w afekcie, z miłości, zazdrości lub dla pieniędzy, żadne afery szpiegowskie. Uwielbiam oczywiście Agathę Christie i czytałam jej wszystkie książki, dość podoba mi się cykl o Midsomer Caroline Graham, aczkolwiek po przeczytaniu 3 kolejnych książek z tego cyklu znudziłam się nim niestety. Z tego względu nie sięgnęłam po ostatnio wydane nie-midsomerkowe kryminały Graham, ale za to skusiło mnie "Pod Huncwotem" Marthy Grimes, które okazało się strzałem w dziesiątkę! "Pod Huncwotem" to uroczy, tradycyjny kryminał w najlepszym stylu. Jest ciekawa intryga, którą nie tak łatwo samodzielnie rozgryźć, jest mnóstwo fascynujących postaci, jest sympatyczny i inteligentny detektyw, jest pomocnik - amator, a wszystko to w scenerii małego, zasypanego śniegiem miasteczka. Zbrodnie sa popełniane w staroświeckich pubach, bohaterowie mieszkają w pieknych starych domach, na śniadanie jadają takie rzeczy, że ślinka mi cieknie, jest sporo satyry i inteligentnych żartów. Połknęłam tę książkę w jeden wieczór i zdecydowanie chcę więcej książek! Ponieważ kolejna książką z cyklu o inspektorz Jurym ma się u nas ukazać dopiero we wrześniu, zaczęłam szukać oryginałów. Zajrzałam na stronę autorki i okazało się, że cykl, którego pierwszą częścią jest właśnie "Pod Huncwotem" (swoją drogą bardzo mi się podoba tłumaczenie), ma już 21 części! Co więcej, większość tytułów jest dostępna w Empiku w bardzo przyjemnych cenach, więc nie będę się długo zastanawiać i czekać do września, co to to nie... Jeśli ktoś chciałby pójść w moje ślady, zachęcam i podaję tytuły kolejnych części:  The Man With A Load Of Mischief  The Old Fox Deceiv'd  The Anodyne Necklace  The Dirty Duck  Jerusalem Inn Deer Leap  Help The Poor Struggler  I Am The Only Running Footman  The Five Bells and Bladebone  The Old Silent  The Old Contemptibles  The Horse You Came In On  Rainbow's End  The Case Has Altered  The Stargazey  The Lamorna Wink  The Blue Last  The Grave Maurice  The Winds of Change  The Old Wine Shades  Dust Czyż to nie wygląda zachęcająco? 