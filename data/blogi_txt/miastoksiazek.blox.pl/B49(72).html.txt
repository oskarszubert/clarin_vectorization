Ogłoszono zdobywców Commonwealth Writers' Prize 2008. Nagroda główna przyznawana jest w dwóch kategoriach - za najlepszą książkę i za najlepszy debiut. O zdobywcach nagród regionalnych pisałam wcześniej. Zdobywcą nagrody głównej za najlepszą książkę jest Lawrence Hill "The Book of Negroes". Aminata Diallo w wieku lat 11 została porwana ze swojej rodzinnej wioski w Afryce Zachodniej. Po kilkumiesięcznym marszu do wybrzeża została wysłana do Ameryki. Książka jest opowieścią o jej życiu i o dramatycznej walce o odzyskanie wolności. Osadzona jest w realiach historycznych, zaś tytułowa "Book of Negroes" to autentyczny dokument. Być może jest to faktycznie dobra książka, jeśli ktoś ją wyda po polsku, to na pewno po nią sięgnę, ale na razie nie ciekawi mnie zbytnio... Zdecydowanie bardziej chciałabym przeczytać książkę nagrodzoną w kategorii Debiut Roku - Tahmima Anam "A Golden Age". Wschodni Pakistan, rok 1971. Młoda wdowa Rehana Haque przygotowuje przyjęcia dla swoich dzieci. Świat wydaje się piękny, ogród jest pełen kwiatów, miasto, w którym mieszkają, rozwija się szybko, dzieci prawie dorosły. Nic nie zapowiada wydarzeń, które mają wkrótce nadejść wraz z wojną domową. "A Golden Age" to pełna pasji opowieść o rewolucji, heroizmie, nadziei. Pośród wojny o niepodległość Bangladeszu, Rehana stanie przed straszliwym wyborem, któego będzie musiała dokonać, aby ocalić swoją rodzinę. 