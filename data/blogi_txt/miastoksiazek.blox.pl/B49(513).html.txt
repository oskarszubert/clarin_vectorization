W kolejnej odsłonie cyklu poniedziałowego gości blogerka, którą czytam od trzech już lat, pisząca wnikliwe, wyważone recenzje Mandżuria z Herbatników. Wprawdzie mieszkamy nie tak znowu daleko od siebie, ale wszystkie znaki na ziemi i niebie wskazują, że spotkamy się prędzej w Londynie niż w Polsce, obie bowiem kochamy to miasto. Zapraszam na jej bloga i do przeczytania jej odpowiedzi na moje pytania - znowu wypisałam sobie kolejne tytuły do zdobycia! 1. Twoja ulubiona książka Nie będę oryginalna stwierdzając, że wybór jednej, najukochańszej książki jest niezwykle trudny i w moim przypadku właściwie niemożliwy. Do głowy przychodzi mi kilka naprawdę świetnych książek, mogłabym także spróbować dokonać wyboru w osobnych kategoriach, dzieląc ulubione pozycje na gatunki. Musząc jednak zdecydować się na jedną jedyną, wybieram „Małą księżniczkę” Frances Hodgson-Burnett. Zdaję sobie sprawę, że brzmi to dość infantylnie, książka ta jednak towarzyszy mi od wczesnego dzieciństwa, do tej pory od czasu do czasu czytam ją sobie w całości lub fragmentach i kocham ją nieustannie tak samo, jak za pierwszym razem. To dla mnie przepiękna i pełna magii opowieść o potędze wyobraźni, sile charakteru płynącej z bycia sobą i wierności swoim ideałom, a wreszcie o miłości do książek. Postać Sary wywarła na mnie wielkie wrażenie, kiedy byłam dzieckiem i to odczucie nie zatarło się przez lata, a pewne cytaty z książki zakorzeniły się w mojej głowie i wciąż dają do myślenia. I zawsze czytając „Małą księżniczkę” w którymś momencie się popłaczę. Tak więc ile wspaniałych, „dorosłych” książek bym nie przeczytała, ta już chyba zostanie ze mną na zawsze.  2. Książka, która zmieniła Twoje życie Różne książki były dla mnie ważne w różnych okresach mojego życia, zazwyczaj jednak to etap, w jakim się znajdowałam definiował moje czytelnicze potrzeby. W tej kategorii z lekturami wygrywają jednak ludzie i zdarzenia. Jednak oczywistym jest, że wiele książek zrobiło na mnie na tyle duże wrażenie, że udało im się zmienić perspektywę, z jakiej odbierałam pewne zagadnienia, dało mi do myślenia na różne tematy, które do tej pory jawiły mi się jako białe plamy, o których nie miałam żadnego zdania. Pierwsza książka, która przyszła mi na myśl patrząc na pytanie pod tym kątem to „Dzikie łabędzie: Trzy córy Chin” autorstwa Jung Chang. Przede wszystkim dzięki niej poznałam historię dotąd znaną mi niejasno, poraziła tragedią wielkiego narodu i wydała się być potwierdzeniem, że sytuacja rodem z „Roku 1984” (innej bardzo ważnej i dość przełomowej dla mnie książki) może mieć miejsce, jeśli ludzie w porę się nie opamiętają i dadzą zniewolić. Wreszcie „Dzikie łabędzie” otworzyły mnie na reportaże, bo choć samą książkę ciężko przyporządkować do tego właśnie gatunku, to jednak dzięki niej przekonałam się, że nawet opisy polityczno-historyczne mogą być zajmujące, a poszerzanie dzięki temu horyzontów fascynujące. Od tej książki przestałam czytać jedynie powieści, mogę więc uznać ją za pozycję przełomową. 3. Mało znana książka, która zasługuje na szerszą uwagę Tym razem sięgnę po książkę z innej, fantastycznej tym razem półki. Zastanawia mnie zawsze, dlaczego z wydanych u nas książek Guya Gavriela Kaya „Sarantyńska Mozaika” wydaje się cieszyć najmniejszą popularnością i wciąż nie doczekała się wznowienia, a jej poprzednie wydanie wyciera się gdzieś w pudłach z tanią książką. Według mnie jest to powieść rewelacyjna, która z pewnością może się też spodobać czytelnikom na co dzień za fantasy nie przepadającym. Obie części, „Pożeglować do Sarancjum” oraz „Władca cesarzy” to alternatywna historia Bizancjum, napisana pięknym językiem, z niesamowitym wyczuciem atmosfery, dodatkiem subtelnej, onirycznej magii i galerią niezapomnianych postaci kobiecych, których ze świecą szukać w większości powieści nie tylko spod znaku fantastyki... Od mojego pierwszego przeczytania „Mozaiki” minęło już kilka lat, wciąż jednak często wracam do tej historii i pewne fragmenty chyba nigdy mi się nie znudzą. Dla kogoś, kto czytał choć jedną pozycję autorstwa Kaya i choć trochę mu się spodobała, jest to w moim odczuciu pozycja obowiązkowa. A dla wszystkich innych – książka, którą zdecydowanie warto przeczytać, a która ginie w natłoku interesujących nowości. Być może określenie „mało znana” jest tu pewnym nadużyciem, stanowczo jednak „zasługuje na szerszą uwagę”. 