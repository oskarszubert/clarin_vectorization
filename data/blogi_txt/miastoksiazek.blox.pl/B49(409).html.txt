Literacką nagrodę Nobla dostał Jean-Marie Gustave Le Clézio. Nie będę udawać, że wiem, kto to jest. Za to mogę z czystym sumieniem powiedzieć, że Akademia wybrała dokładnie tak, jak chciałam - nieznanego mi pisarza o dużym dorobku, którego z ciekawością będę odkrywać. Cieszą się zapewne też wydawcy, którzy będą mogli wydać po polsku nietłumaczone dotąd 27 powieści. Przejrzałam pobieżnie informacje dotyczące Le Clézio, i trochę się dowiedziałam. To sześćdziesięcioośmioletni pisarz, którego rodzina pochodzi z Mauritiusa, a on sam mieszkał, lub pomieszkiwał już w Stanach, Nigerii, Meksyku, Maroku i Korei. Jest autorem trzydziestu powieści, z których pierwsze należały do nurtu tzw. nouveau roman, czyli nowej powieści, która eksperymentuje z formą i językiem. Późniejsze powieści odbiegają już od tego nurtu i są bardzo różnorodne. Część została napisana pod wpływem fascynacji kulturą Indian meksykańskich oraz wyspiarzy Oceanu Indyjskiego, część to wspomnienia, są też utopie, eseje i opowiadania. Po polsku jak dotąd ukazały się trzy powieści - "Protokół", "Pustynia" i "Onitsza" (dwie ostatnie od razu zaczęły osiągać niezłe ceny na allegro;)). PIW, który w ciągu zeszłego roku systematycznie wydawał powieści ubiegłorocznej noblistki Doris Lessing, wykazał się zdumiewającą intuicją i jeszcze w tym miesiącu opublikuje powieść Le Clézio "Urania".  Ze strony wydawcy:  Urania to powieść-bajka opisująca ów meksykański palimpsest, gdzie w pęknięciach współczesności, na marginesie świata zysku i wyzysku, racjonalnych wymogów i mizerii duchowej egzystuje zapomniana kraina.Urania to mityczny świat powstały w wyobraźni małego chłopca. Ów chłopiec, Daniel, dorasta, jako geograf odwiedza Meksyk, by odbyć badania czarnych wulkanicznych ziem. Wówczas marzenie o Uranii powraca. Daniel spotyka Metysa, od którego dowiaduje się o tajemniczym miejscu Campos, zamieszkanym przez ludzi żyjących w harmonii z naturą. Narasta w nim pragnienie poznania tego miejsca.Tak zaczyna się niezwykła opowieść o Campos, gdzie dzieci nie chodzą do szkoły, ale uczą się życia, nie znają prawideł matematyki, ale poznają prawdę. Mieszkańcy Campos nie używają pieniędzy, zaufanie, miłość zastępują im prawo. Nie mają religii, a może wszystko jest dla nich religią. Campos to przywołany duch dawnych społeczności Michoacanu, uporczywa próba urzeczywistnienia indiańskiego snu na obrzeżach wielkich plantacji. Próba od samego zarania skazana na niepowodzenie. Sen śniony w świecie, który nie śni, który w zuchwały sposób stawia opór marzeniom.  W języku angielskim dostępnych jest kolejne kilka tytułów, sądzę jednak, że polskie tłumaczenia będą się ukazywać regularnie w ciągu roku. Nie będzie więc chyba w tym roku zarzutów wobec Akademii o przyznanie Nobla według politycznego klucza. Nagrodę otrzymał pisarz ceniony, uznawany za klasyka literatury francuskiej, a jednocześnie, co z punktu widzenia zwykłego czytelnika jest chyba szczególnie ważne, wciąż piszący i publikujący dobre powieści. Jestem go bardzo ciekawa, zwłaszcza tych indiańskich i wyspiarskich inspiracji! Miło jest też mieć przekonanie, wyrobione doświadczeniami z kilku ostatnich lat, że wydawcy zapewne staną na wysokości zadania i za kilka miesięcy zasypią nas kolejnymi tytułami:) 