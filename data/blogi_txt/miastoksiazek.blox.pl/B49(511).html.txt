Zgodnie z zeszłotygodniową zapowiedzią, zapraszam na kolejną odsłonę cyklu "Poniedziałkowy gość". Na początek zapraszam blogerów, którzy mają w książkowej blogosferze najdłuższy staż, i których blogi czytam od lat. Swoimi refleksjami podzieli się dzisiaj Monika, autorka bardzo popularnego bloga Z lektur prowincjonalnej nauczycielki. Wcześniej blog ten funkcjonował pod adresem http://prowincjonalnenauczycielstwo.blox.pl, co więcej, po zajrzeniu tam stwierdziłam, że pierwsza notka na tym blogu została napisana już 15 maja 2006, wyprzedzając blog peek-a-boo! Ciekawa jestem, czy znajdziemy jeszcze starszy blog:) Moniko, gratuluję wytrwałości!  1. Moja ulubiona książka. Nie mam ulubionej książki. Mam za to ulubionych autorów. Cenię Alexsandra McCalla Smitha za ciepło jego książek. Sandora Maraia czytam, bo lubię język jakim opisuje świat. Gdy chcę utwierdzić się w tym, że istnieją ludzie kochający zwierzęta czytam Geralda Durrella, gdy potrzebuję rozrywki sięgam po starsze książki Joanny Chmielewskiej (te starsze). Wiktor Jerofiejew dołącza do grona ulubionych, bo obala pomniki wzniesione strachem i propagandą, a Majgull Axelsson ze względu na  dogłębny, acz nieco ponury, psychologiczny obraz ludzkich zależności. 2. Książka, która zmieniła moje życie. Każda książka zmienia moje życie. Dzięki każdej czytanej książce dowiaduję się czegoś o ludziach, świecie lub o sobie samej. Pewne rzeczy z tych, o których się przekonuję - przyjmuję, pewne odrzucam, a jeszcze inne służą mi do utrwalania już  moich poglądów. 3. Mało znana książka, którą powinno poznać więcej osób. Poza ‘Biblią”, która w moim odczuciu wcale nie jest tak dobrze znana jak można by przypuszczać? Wobec rosnącej polityczno-gospodarczej potęgi Chin warto zainteresować się tym krajem i jego historią dlatego namawiam do lektury książki Johna Pomfreta “Lekcje chińskiego. Dzieci rewolucji kulturalnej i dzisiejsze Chiny“. 