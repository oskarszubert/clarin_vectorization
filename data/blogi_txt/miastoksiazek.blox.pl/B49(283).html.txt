Tintern Abbey to jedno z najbardziej literackich miejsc w Walii. Ruiny średniowiecznego opactwa przyciągnęły Williama Wordswortha, który napisał piękny wiersz, zatytułowany "Lines Composed a Few Miles above Tintern Abbey". Piękna walijska przyroda budzi w nim wspomnienia dzieciństwa - czasów, gdy jego więź z Przyrodą była niepowtarzalna, gdy właściwie był przez tę Przyrodę wchłonięty, stanowił z nią jedność. Chociaż jednak jako dorosły jest oddzielony od Przyrody, wciąż odczuwa ogromną radość w reakcji na piękno. Rozumie, że tylko Przyroda może w nim wzbudzić prawdziwe szczęście, a kontakt z nią wyzwala. Therefore let the moonShine on thee in thy solitary walk;And let the misty mountain-winds be freeTo blow against thee.    Niech księżycPrzyświeca twoim samotnym przechadzkom;Niech z gór okrytych mgłą powiew swobodnyOwiewa ciebie. Nie natknęłam się nigdy na tłumaczenie tego wiersza na polski, nie wiem, czy istnieje. Zachęcam do zmierzenia się z oryginałem, choć jak na poezję romantyczną, nie jest łatwy. Można go jednak nosić w sobie latami i odkrywać powoli znaczenie poszczególnych fraz. Marzyłam o tym, aby zobaczyć Tintern Abbey, najlepiej wiosną. Udało mi się podczas majówki w Walii w tym roku. Samo opactwo jest piękne i robi ogromne wrażenie. Niestety, nie bardzo nadawało się do zdjęć, ponieważ akurat prowadzono różne prace budowlane.      Okolice Tintern Abbey są ucieleśnieniem piękna i spokoju. Kilka mil od Tintern Abbey właśnie:   Najbardziej kojarzące się z Wordsworthem kwiaty to oczywiście żonkile, my jednak w okolicach Tintern Abbey natrafiliśmy na oszałamiające ilości innych, bardzo angielskich kwiatów. Las był błękitny od leśnych dzwonków - widok u nas niespotykany.        Dzwonki też mają swoje miejsce w poezji angielskiej - wiersze na ich temat napisały dwie siostry Brontë - Emily i Anna. Z wiersza Emily: The Bluebell is the sweetest flowerThat waves in summer air:Its blossoms have the mightiest powerTo soothe my spirit’s care. 