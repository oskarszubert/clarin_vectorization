Kupiony wczoraj najnowszy numer National Geographic mile mnie zaskoczył całkiem ciekawym artykułem o autorce "Frankensteina" Mary Shelley. Nie napisałabym chyba jednak nic na ten temat, gdybym nie zajrzała dzisiaj na Today in Literature i nie znalazła tam również wzmianki o Shelleyach - właśnie 9 listopada 1816 roku pierwsza żona Percy'ego Shelley, Harriet, popełniła samobójstwo. Przypomniało mi to moją niegdysiejszą fascynację Shelleyami i ich życiem, które chyba zawsze wydawało mi się nawet ciekawsze niż ich twórczość. Artykuł w NG sugeruje możliwe związki między Frankensteinem a Ząbkowicami Śląskimi, co jest całkiem interesującą teorią. Percy Bysshe Shelley, jeden z czołowych romantyków angielskich, miał bardzo nowoczesne i liberalne podejście do życia, w tym także do związków - wierność i stałość uczuć uważał za przeżytek. Tym niemniej, a może właśnie dlatego, uwodzenie kobiet nie sprawiało mu trudności i nakłonienie do ucieczki i zamążpójścia pochodzącej z bardzo konserwatywnej rodziny, 16-letniej zaledwie Harriet przyszło mu z łatwością. Niedługo po ślubie Shelley wyjechał do Francji, wdał się tam w romans z również 16-letnią Mary Godwin, a następnie wrócił do żony i opowiedział jej o wszystkim, oczekując, iż zgodzi się ona na romans męża i sama również będzie oddawać wolnej miłości. Ponieważ Harriet nie wyraziła entuzjazmu, Percy zostawił ją ponownie, z dzieckiem i w ciąży, i wrócił do Francji. Harriet urodziła kolejne dziecko, wdała się faktycznie w romans i zaszła w ciążę, a gdy kochanek ją zostawił, utopiła się w rzeczce w Hyde Parku. Jej ciało wyłowiono dopiero 30 grudnia i próbowano ożywić elektrowstrząsami!!! Percy w tym czasie podróżował po Europie w wesołym towarzystwie Mary, jej kuzynki Claire (nota bene również zakochanej w Percym), oraz George'a Byrona. Doborowe towarzystwo, czyż nie? Wolny od więzów Percy ożenił się z Mary, a jej kuzynka zainteresowała sobą Byrona. Cała czwórka spotkała się ponownie latem 1816 roku - słynne lato anomalii pogodowych, odpowiadających burzy w życiu Shelleyów (Mary straciła właśnie dziecko). Byron wynajął willę nad jeziorem Genewskim i zaprosił do niej Shelleyów oraz swojego lekarza, który fascynował się różnymi mrocznymi historiami. Pewnego burzliwego wieczoru Byron rzucił wyzwanie, aby każdy napisał opowiadanie o duchach. Wyzwanie było zapewne skierowane głównie w stronę Shelleya, ale to właśnie Mary rozpoczęła wtedy powieść, która przeszła do historii - "Frankensteina". NG sugeruje, że być może zainspirowały ją straszliwe historie o roznoszących dżumę grabarzach z Dolnego Śląska - ciekawa, ale pewnie niemożliwa już do sprawdzenia teoria...Dalsze losy Shelleyów nie były bynajmniej spokojniejsze.  Mary straciła kolejne dziecko, później pojawiła się w ich życiu córka. Piszę - pojawiła, ponieważ nie wiadomo, czy była to nieślubna córka Percy'ego, może nawet z Claire, czy też może Shelleyowie adoptowali ją. Burzliwe życie zakończyło się tragicznie - w 1822 Shelley wypłynął swoją łodzią na Morze Śródziemne i utonął w czasie sztormu. Śmierć tę otacza mnóstwo tajemnic i spekulacji, zresztą również nie wszystkie zagadki jego życia zostały wyjaśnione.Żałuję, że nie znam żadnej dobrej biografii Shelleyów, chętnie przeczytałabym coś takiego. "Frankensteina" czytałam kilkakrotnie w liceum, nie wiem dlaczego, ale uwielbiałam tę historię. Często przejeżdżam przez Pogórze Sudeckie, przy najbliższej okazji zajrzę więc do Ząbkowic, może faktycznie kryją się tam jakieś tajemnice?"Pogrzeb Shelleya" L.E. Fourniera 