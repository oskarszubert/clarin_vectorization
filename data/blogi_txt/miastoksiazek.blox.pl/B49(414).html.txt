Nie jest to żaden świeży njus, jako że nominacje do tegorocznej nagrody Bookera zostały ogłoszone 27 lipca. Jako że nie było mnie wtedy jeszcze w domu, miałam zamiar poczekać do 7 września, kiedy to poznamy finalistów, i dopiero wtedy napisać cokolwiek. Ponieważ jednak wszędzie podana jest tylko lista tytułów, a mnie korci, żeby dowiedzieć się czegoś więcej o nominowanych, podzielę się z wami ich krótkimi opisami. Ciekawa jestem, które książki wydadzą się wam najbardziej interesujące! Peter Carey Parrot and Olivier in America - dwukrotny zdobywca Bookera, tym razem o młodym francuskim arystokracie i jego angielskim służącym, którzy aby uniknąć kolejnej rewolucji francuskiej, wyjeżdżają do Ameryki pod pretekstem studiów nad amerykańskimi więzieniami. Historia nieprawdopodobnej przyjaźni i zderzenia Starego i Nowego Świata. Emma Donoghue Room - chyba najwięcej pozytywnych recenzji na angielskich blogach zbiera właśnie ta książka. Zainspirowana straszliwą historią rodziny Fritzla opowieść o pięcioletnim chłopcu, który nigdy nie opuścił pokoju, w którym mieszka razem z matką. Narratorem jest chłopiec, co czyni całą opowieść bardziej niezwykłą. Nie sięgnęłabym chyba po taką książkę, ale pięciogwiazdkowe recenzje blogerów, którym ufam, do mnie przemawiają. O, na przykład ta. Helen Dunmore The Betrayal - co ciekawe, ta powieść jest kontynuacją - dość nietypowe, jeśli chodzi o nagrodę Bookera. Ostatni rok stalinowskiego reżimu, Leningrad. Milicjant ze służb specjalnych przywozi do szpitala swojego ciężko chorego synka. Lekarz wie, że nie może leczyć dziecka, naraziłby się lecząc przypadek, który jest prawdopodobnie beznadziejny. Historia ludzi, próbujących żyć uczciwie i bezpiecznie w niebezpiecznych czasach.  Damon Galgut In a Strange Room - bardzo podobał mi się "Dobry lekarz" tego autora i od tego czasu poluję na jego książki. W najnowszej młody mężczyzna wyrusza w trzy podróże: przez Grecję, Indie i Afrykę. W oczach tych, z którymi podróżuje - tajemniczego nieznajomego, grupy beztroskich plecakowców oraz kobiety, przyjmuje on różne role: ucznia, kochanka, strażnika. Każda z podróży kończy się jednak katastrofą i razem zmieniają życie bohatera. Howard Jacobson The Finkler Question - Treslove i Finkler, starzy przyjaciele, spotykają się na kolacji w londyńskim mieszkaniu ich dawnego nauczyciela. Jest to słodko- gorzki wieczór rozliczeń z przeszłością i ze stratami, które dwaj z nich ponieśli. Gdy Treslove wraca z kolacji, zostaje napadnięty, i to kim jest, ulegnie powolnej, lecz nieodwracalnej zmianie. Andrea Levy The Long Song - historia życia July, byłej niewolnicy urodzonej na plantacji trzciny cukrowej na Jamajce w dziewiętnastym wieku. Autorka "Małej wyspy", obsypanej wieloma nagrodami. Tom McCarthy C - opowieść o krótkim, intensywnym życiu Serge'a Carrifaxa, które zostało zmienione przez technologiczne zmiany następujące na początku dwudziestego wieku. Porównywana do dzieł Pynchona, Becketta i Bolaño. David Mitchell The Thousand Autumns of Jacob de Zoet - na tę powieść czekały rzesze czytelników. Japonia, rok 1799, Jacob de Zoet przyjeżdża na wyspę Dejima, która przez 150 lat była jedynym portem łączącym odcięta od świata Japonię z Europą. Obcokrajowcy nie mogą pojechać nigdzie dalej do Japonii, zaś Japończycy nie mogą opuścić wyspy. Dejima staje się swego rodzaju bramą, przez którą oświeceniowe idee zakradają się do skupionego na własnej tradycji kraju. Lisa Moore February - w 1982 tankowiec zatonął u wybrzeży Nowej Funlandii. 84 członków załogi zginęło. Żona jednego z nich, Helen, właśnie spodziewała się czwartego dziecka. Pół wieku później, w nocy budzi ją telefon z kolejną złą wiadomością. Jej krnąbrny syn potrzebuje pomocy, ale Helen musi uporać się wreszcie ze swoją żałobą, żeby być w stanie mu pomóc. Paul Murray Skippy Dies - tragikomedia w koledżu dla młodych mężczyzn. O miłości, poezji Roberta Gravesa i syrenach. Rose Tremain Trespass - samotny, kamienny dom w cichej dolinie. Jego właściciel, alkoholik prześladowany strasznymi wspomnieniami nie jest w stanie zadbać o dom, swoje psy i samego siebie. W pobliżu mieszka jego siostra, równie osamotniona. W ich świat wkracza nagle nieznajomy, który wywoła cały ciąg zdarzeń zmieniających cichy świat rodzeństwa. Christos Tsiolkas The Slap - pisałam już kiedyś o tej książce. Jej angielskie wydanie wywołało prawdziwą burzę sprzecznych opinii w prasie. Australia, rodzina z przedmieścia urządza grilla dla sąsiadów. Mężczyzna daje klapsa trzyletniemu chłopcu, który nie jest jego synem. Tenże tytułowy klaps wywołuje prawdziwą lawinę zdarzeń. Tę książkę bardzo chcę przeczytać, więc zapewne wkrótce napiszę o niej coś więcej. Alan Warner The Stars in the Bright Sky - 6 młodych kobiet wybiera się na szalone wakacje. Opowieść o kobiecej przyjaźni, pełna życia i radości. Dość zaskakująca lista. No i gdzie jest Ian McEwan?;) Jak sądzicie, kto w tym roku odbierze nagrodę? 