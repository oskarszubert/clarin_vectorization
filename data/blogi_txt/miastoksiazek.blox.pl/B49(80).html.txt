Nie zdążyłam w tym tygodniu odnotować, że ogłoszono zdobywców nagród w poszczególnych kategoriach Costa Book Awards. Kategorii jest pięć: za najlepszy debiut, najlepszą powieść, biografię, poezję i książkę dla dzieci. W kategoriach, które interesują mnie najbardziej, czyli powieść i debiut, zwycięzcami zostały książki, które nieraz się już w mieście książek pojawiały: Debiut (Costa First Novel Award) - Sadie Jones "The Outcast" - finalistka Orange Prize. 1957 rok, dziewiętnastoletni Lewis wraca do domu po pobycie w więzieniu. Jego powrót wstrząśnie nie tylko rodziną, ale całą małomiasteczkową, zakłamaną społecznością. "Represyjne społeczeństwo, na które składają się zwykli ludzie zostało elegancko sportretowane w tej ważnej powieści." Powieść (Costa Novel Award) - Sebastian Barry "The Secret Scripture" - finalista Orange Prize oraz Bookera, wielki przegrany, przez wielu typowany na zwycięzcę. Roseanne ma prawie 100 lat, od sześćdziesięciu przebywa w szpitalu psychiatrycznym, a teraz psychiatry mają zdecydować, czy można ją wypuścić. - "Wzruszająca i liryczna opowieść o stracie, zdradzie i przebaczeniu." Biografia (Costa Biography Award) - Diana Athill "Somewhere Towards the End" - wspomnienia 91-letniej pisarki, która zostaje najstarszą pisarką nagrodzoną Costa Award. "Doskonały portret starości - szczery, uroczy i drobiazgowy, całkowicie pozbawiony sentymentalizmu, przede wszystkim zaś pięknie napisany." Poezja (Costa Poetry Award) - Adam Foulds "The Broken World" - poetycki opis przewrotu w Kenii. "Rzadko zdarza się książka poetycka, której nie sposób odłożyć. Czytelnicy poezji i prozy będą tak samo zachwyceni tą przejmującą narracją." Książka dla dzieci (Children's Book Award) - Michelle Magorian "Just Henry" - "Porywająca opowieść o potędze kina, o fotografii i przyjaźni."  Spośród zwycięzców poszczególnych kategorii wyłoniona zostanie książka roku (2008 Costa Book of the Year) - zwycięzcę poznamy 27 stycznia. Faworytem jest zdecydowanie Barry, ale jako że był też faworytem do nagrody Bookera, nic nie jest pewne. 