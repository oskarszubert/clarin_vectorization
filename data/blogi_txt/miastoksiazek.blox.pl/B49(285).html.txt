W samym centrum Nowego Jorku, tuż obok ruchliwej Piątej Alei i zatłoczonego dworca Grand Central Terminal, rzadko kto patrzy pod nogi. Wzrok przyciągają witryny eleganckich sklepów, poza tym trzeba dobrze się rozglądać na boki, żeby znaleźć miejsce wśród tłumu spieszących się ludzi. Tych nielicznych, którzy zwolnią i spojrzą w dół, czeka jednak nagroda - nie darmo mówi się, że w Nowym Jorku pomysły i idee leżą na ziemi. Chodnik po obu stronach Czterdziestej Pierwszej Ulicy jest ozdobiony pięknymi tabliczkami, na których znajdują się cytaty dotyczące książek i bibliotek, takie jak ta:   Zatrzymałam się w zachwycie już przed pierwszą. Oprócz mnie nikt nie zwracał na nie uwagi, przechodnie wymijali mnie nie zwalniając ani odrobinę, gdy co kilka kroków zatrzymywałam się, by przeczytać kolejną sentencję. Pomysł zrodził się na początku lat dziewięćdziesiątych. Cytaty wybierali między innymi nowojorscy bibliotekarze. Łącznie jest ich aż 96, ta część ulicy została zaś nazwana Library Walk. Każda tabliczka jest inna, starannie zaprojektowana przez nowojorskiego rzeźbiarza, Gregga LeFevre.   Aż szkoda, że prawie nikt nie zwraca na nie uwagi, ale nowojorczycy zanadto się spieszą, żeby zatrzymywać się co kilka kroków, a turyści wolą wygrzewać się w słońcu w pobliskim Bryant Parku lub buszować po Piątej Alei...    Czterdziesta Pierwsza Ulica jest dość ciemna, jak większość ulic na Manhattanie - wysokie budynki rzucają cień przez większość dnia. Na końcu widać jednak prawdziwą oazę, cel wędrówki - skąpany w słońcu budynek kryje w sobie skarby literatury, w dodatku dostępne dla każdego i za darmo - New York Public Library. Tak wygląda całość uliczki.  Jeśli ktoś chciały zobaczyć wszystkie tabliczki, znajdziecie je tutaj. 