31 sierpnia został kiedyś ogłoszonym Dniem Blogów, i tradycyjnie w tym dniu blogerzy dzielą się linkami do blogów, które lubią, czytają i polecają. Przyjęło się też umieszczać linki niekoniecznie ze swojego obszaru blogowania. Jako że nie tylko bloga piszę, ale także wiele blogów czytuję mniej lub bardziej regularnie, z przyjemnością i w tym roku polecę Wam kilku moich ulubieńców: 1. Zuzanka.blogitko.pl - Pozornie niepozorny blog, ot, trochę o codziennym życiu, trochę o wychowaniu małego człowieka, czasem o lekturach czy podróżach. Ale Zuzanka ma niezwykle lekkie pióro, celnie nazywa rzeczy i sprawia, że czytelnik czuje się u niej jak na herbatce u znajomej. A w dodatku w tle pojawia się Poznań i okolice:) 2. How about orange - (Prawie) wszystko na pomarańczowo. Blog Jessiki, która jest graficzką, projektantką tkanin i wielbicielką koloru pomarańczowego. Nie jest to mój ulubiony kolor, ale ten blog jest zaraża pozytywną energią. Blog angielskojęzyczny. 3. Pod półksiężycem Kataru - lubię podglądać życie w różnych zakątkach świata. Polecałam Wam już kiedyś blog Ewy, która pisała niegdyś o Zanzibarze, a teraz przeniosła się do Etiopii. Tym razem zapraszam do Kataru, gdzie mieszka olena.s. Szczególnie mnie fascynują opowieści o katarskiej szkole podstawowej, do której uczęszcza córeczka Oleny. 4. 3000 stóp - autorka tego bloga uprawia tzw. scrambling, czyli, mówiąc obrazowo, chodzi po górach na czworaka;) A konkretnie zapuszcza się w takie miejsca, w których ustać na nogach nie sposób, ale nie są to już takie ściany, po których trzeba by się wspinać ze specjalistycznym sprzętem. Jej wycieczki i zdjęcia zapierają dech w piersiach. Bałabym się pójść w jej ślady, ale lubię oglądać:) Mam niejasne wrażenie, że niektóre już kiedyś polecałam, ale co mi tam, przynajmniej widać, że jestem wierną czytelniczką;) Poza tym niezmiennie polecam wszystkie blogi, które mam w zakładkach! A blogerkom i blogerom z okazji Dnia Bloga życzę ciekawych tematów na notki, czasu na pisanie i szerokiego grona wiernych czytelników! 