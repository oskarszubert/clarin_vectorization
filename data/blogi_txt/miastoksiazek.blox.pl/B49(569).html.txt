Ostatnio namnożyło się ciekawych tytułów w księgarniach. Co chwile odkrywam coś nowego, co mnie interesuje - tylko kiedy to wszystko czytać. Na razie tylko oglądam i się zastanawiam - pooglądajcie więc ze mną, co ostatnio wpadło mi w oko! Sjón „Skugga Baldur. Opowieść islandzka”  Wydawnictwo słowo/obraz terytoria   Do wybrzeży Islandii przypływa statek widmo. Nie ma na nim ani żywej duszy – tylko beczki pełne najlepszego tranu. Coś się jednak rusza na najniższym pokładzie… Student medycyny wraca na rodzinną Islandię przejąć skromny spadek po zmarłych rodzicach. Nie zamierza długo zabawić. Ale uśmiech upośledzonej Abby odmienia jego plany… Zaprzęg z trumną odjeżdża spod domu Fryderyka Zielarza. Wkrótce odbędzie się pogrzeb Syreny Jonsdottir. Jaka tajemnica spocznie na miejscowym cmentarzu? Wielebny Baldur Skuggason podąża przez lodowe pustkowie tropem lisicy. Pada strzał. Z gór rusza lawina… Zagadkowe wątki powieści Sjóna w zadziwiający sposób się splatają, ukazując surowy świat dziewiętnastowiecznej Islandii, rozjaśniony niespodziewanie płomykiem bezinteresownej miłości. Skugga Baldur to mityczna krzyżówka lisicy i kota. To również czarci pomiot – wcielone zło, podstępne i okrutne, które wymaga kary.  Termin wydania 20 kwietnia Denis Johson „Drzewo dymu” Wydawnictwo: Sonia Draga  Niezwykły obraz wojny widzianej oczami tych, dla których każdy dzień jest walką o przetrwanie, tych, którzy odliczają dni do powrotu do domu i tych, którzy w strefie dowodzenia lubią zabawić się w Boga. Powieść nagrodzona prestiżową National Book Award i okrzyknięta książką roku przez najbardziej cenione prasowe tytuły. Historia Williama "Skipa" Sandsa, agenta CIA, który pod dowództwem wuja, pułkownika Sandsa, wziął udział w tajnej operacji o kryptonimie "Drzewo dymu". Jej celem było przekonanie władz Wietnamu Północnego o tym, że Stany Zjednoczone planują atak nuklearny. To opowieść o braciach: Billu i Jamesie Houston , którzy z pustyni w Arizonie trafili w sam środek wojny, by szybko się przekonać, jak cienka potrafi być granica między dezinformacją a złudzeniem. Drzewo dymu to wreszcie niezwykły portret amerykańskich żołnierzy, Wietnamczyków i pracowników organizacji humanitarnych, oczami których dostrzeże czytelnik bezsens wojny i prowadzonych przez wywiady działań. Wizja ludzkiego szaleństwa, jaką przedstawia w swej powieści Johnson, sprawia, że nie sposób porównać tej książki do jakiejkolwiek wcześniejszej pozycji w literaturze amerykańskiej. Jej unikatowość i świeżość w podejściu do tematu szybko dostrzegli krytycy, honorując Drzewo dymu prestiżową National Book Award. Niedługo potem magazyn "The New York Times" umieścił ją w gronie dziesięciu najlepszych powieści roku 2008, a w ślad poszły kolejne tytuły prasowe, wśród nich: "Time", "The Washington Post", "The Boston Globe", "Chicago Tribune", czy "San Francisco Chronicle". Hédi Kaddour  "Waltenberg" Wydawnictwo Literackie   Napisana z wielkim rozmachem epopeja, porównywana do książek Dumasa i Tołstoja. Uznana przez krytyków i francuskich czytelników za najważniejsze literackie wydarzenie 2005 roku, znalazła się na listach bestsellerów.Dwaj główni bohaterowie – Niemiec i Francuz – poznali się w czasie I wojny światowej. Później, mimo dziejowych burz, co roku spotykają się w alpejskiej miejscowości Waltenberg.Znakomicie napisana opowieść o przyjaźni, miłości i tajnym wywiadzie, wielkiej polityce i świecie biznesu.Zainteresowała mnie recenzja w „Kulturze”. Joyce Carol Oates „Szalone noce! Ostatnie chwile wielkich mistrzów”  Wydawnictwo Bellona  Najnowszy zbiór opowiadań jednej z najwybitniejszych i najbardziej znanych autorek na świecie. Ich bohaterami jest pięcioro wielkich ludzi pióra: Edgar Allan Poe, Emily Dickinson, Mark Twain, Henry James i Ernest Hemingway. Autorka, łącząc fakty biograficzne z fikcją, przedstawia w przejmujący i niesamowity sposób ich ostatnie dni, a niekiedy chwile życia. Poe jest latarnikiem na maleńkiej wysepce u wybrzeży Chile, a wymuszona samotność drastycznie zmienia jego osobowość. Henry James, opiekując się rannym żołnierzem, odkrywa w swej psychice nowe i zaskakujące cechy. Twaina łączą dwuznaczne i fatalne w skutkach stosunki z nieletnimi dziewczętami. Obsesją Hemingwaya jest samobójstwo, zaś wielka poetka Emily Dickinson zmartwychwstaje jako... wykonany na zamówienie robot. Opowiadania spowite są aurą wyrafinowanej niesamowitości i koszmaru, a ich głównym motywem są rozpad osobowości, rozpacz oraz ludzkie osamotnienie. Ursula K. Le Guin „Lawinia”  Wydawnictwo Książnica  W Eneidzie bohater Wergiliusza walczy o rękę Lawinii, córki króla Lacjum, z którą ma z woli przeznaczenia założyć imperium. Jednak sama Lawinia nie odzywa się w epopei rzymskiego poety ani jednym słowem. Jest postacią czysto konwencjonalną, blond dziewczęciem, zaledwie naszkicowanym gdzieś na dalszym planie. Głosu udziela jej Ursula K. Le Guin w powieści, która przenosi nas w półdziką rzeczywistość starożytnej Italii, kiedy Rzym był zaledwie małą wioską u stóp siedmiu wzgórz. Lawinia dorastała w klimacie wolności i pokoju, dopóki nie zjawili się kandydaci do jej ręki. Jej matka nalega, by poślubiła urodziwego, ambitnego Turnusa. Tymczasem wróżby i proroctwa, ogłoszone u świętych źródeł, zapowiadają, że poślubi cudzoziemca, stanie się przyczyną okrutnej wojny i niedługo będzie cieszyła się małżonkiem. Kiedy flota trojańskich okrętów wpływa w ujście Tybru, Lawinia postanawia wziąć los w swoje ręce. I opowiada nam to, czego nie opowiedział Wergiliusz: historię swojego życia i swojej miłości. Lawinia to powieść o namiętności i okrucieństwach wojny, bogata i piękna w swej surowej prostocie, doskonałe dzieło znakomitej pisarki, napisane w hołdzie jednemu z największych poetów świata. To właściwie tylko dla przypomnienia, bo prawie każdy zna już pierwszy tom chyba.Termin wydania: 6 majaPaweł Wróbel Wróblewski „Do ciepłych krajów”  Wydawca Area  Paweł Wróbel Wróblewski odbył samotną siedmiomiesięczną podróż rowerem przez 13 krajów Afryki. Wyruszył z Fezu w marcu 2008 r., przejechał Maroko, Saharę Zachodnią, Mauretanię, Mali, Burkina Faso, Ghanę, Togo, Benin, Nigerię, Kamerun, Gabon, Republikę Konga, by w październiku dotrzeć do Kinshasy w Demokratycznej Republice Konga. Pokonał w sumie 11 000 kilometrów - przejeżdżając przez pustkowia Sahary, bezdroża lasów równikowych, chaos afrykańskich metropolii. I kiedy to wszystko przeczytać?;) 