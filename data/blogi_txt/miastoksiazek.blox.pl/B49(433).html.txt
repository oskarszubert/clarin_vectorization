Miałam zamiar napisać recenzję którejś z ostatnio przeczytanych książek, ale tak się ucieszyłam na widok dwóch tytułów wśród nowości lub zapowiedzi, że muszę się najpierw nimi podzielić. Pierwsza to jedna z książek, które miałam od dawna na liście zakupów. Na pewno napisałabym o niej, żałując że jest dostępna tylko dla osób czytających po angielsku. Prawie kupiłam ją dwa tygodnie temu w Londynie, powstrzymała mnie tylko bardzo mała czcionka wersji w miękkiej okładce. A tu proszę, jest po polsku! To znakomita pozycja, nie przegapcie jej!   Richard Holmes Wiek cudów. Jak odkrywano piękno i grozę nauki W brawurowo napisanym „Wieku cudów” Richard Holmes zgłębia równie pasjonującą, co – momentami – przerażającą historię nauki przełomu XVIII i XIX wieku. Pomiędzy podróżą dookoła świata kapitana Jamesa Cooka na pokładzie statku „Endeavour”, w którą wyruszył w roku 1768, oraz wyprawą Karola Darwina na wyspy Galapagos na pokładzie „Beagle”, rozpoczętą w 1831 roku, zawiera się romantyczny okres w rozwoju nauki; okres naznaczony dramatycznymi wyprawami, szaleńczo odważnymi eksperymentami i olśniewającymi odkryciami. Były to czasy fenomenalnych odkryć astronomicznych Williama Herschela i jego siostry Caroline, czasy eksperymentów z elektrycznością, które zainspirowały Mary Shelley do napisania słynnej powieści „Frankenstein”, wreszcie czasy podróży Josepha Banksa na Tahiti i ryzykownych wypraw Mungo Parka w głąb kontynentu afrykańskiego. Czasy, w których odkrywcy kierowali się bardzo wówczas modnym ideałem osobistego poświęcenia się odkryciom – poświęcenia się w sposób wręcz nierozważny, a czasem szaleńczy. „Wiek cudów” otrzymał w 2009 r. Nagrodę Royal Society dla książki popularnonaukowej i znalazło się na liście kandydatów do BBC Samuel Johnson Prize. I druga nowość, której nie muszę zbytnio reklamować - dzielę się wieścią, że już lada moment, dokładnie za tydzień, będzie w sprzedaży, i wiem, że nie będę jedyna, która pobiegnie od razu do księgarni;) Katniss Everdeen wraz z matką i siostrą mieszka w Trzynastce - legendarnym podziemnym dystrykcie, który wbrew kłamliwej propagandzie Kapitolu przetrwał, a co więcej, szykuje się do rozprawy z dyktatorską władzą.Katniss mimo początkowej niechęci, wykończona psychicznie i fizycznie ciężkimi przeżyciami na arenie, zgadza się zostać Kosogłosem - symbolem oporu przeciw kapitolińskiemu tyranowi. W sprzedaży od 10 listopada. Bardzo mnie cieszy, że także moja córka niecierpliwie czeka na książkę, która ma się wkrótce ukazać. Teraz, gdy dzieci mają wszystko na wyciągnięcie ręki, czekanie na coś jest wyjątkowo cenne. Pamiętam, jak niecierpliwie czekałam na kolejne tomy Ani z Zielonego Wzgórza i zeszyty Winnetou ukazujące się co jakiś czas w kioskach... Ola równie niecierpliwie czeka na:  W księgarniach od 8 listopada. Wypatrzyliście jakieś inne ciekawe nowości? Z pewnością po weekendzie będzie ich sporo w księgarniach, jako że jak zwykle sporo książek ukaże się w ten weekend z okazji targów książki w Krakowie. Szkoda, że mam tak daleko... 