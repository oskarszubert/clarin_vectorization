W tym roku, po raz pierwszy od niepamiętnych czasów, poniedziałek nie jest dla mnie tym najgorszym dniem tygodnia! Głównie dlatego, że pracuję przez cały weekend, a poniedziałek jest jedynym dniem, w którym idę do pracy na późniejszą godzinę, ale także dlatego, oczywiście, że poniedziałek to kolejna odsłona mojego cyklu! Dzisiejszym gościem jest bezkompromisowa, ciekawa blogerka, zakochana w literaturze górskiej Mary - zapraszam! 1. Twoja ulubiona książkaHmmm...chyba  nie posiadam ulubionej książki, ale mam ulubionych pisarzy. Jednym z ważniejszych jest ( i tu nie będę chyba oryginalna) Haruki Murakami. Uwielbiam ten jego świat, w którym człowiek jako samotna jednostka błąka się gdzieś między melancholią a magią w poszukiwaniu swojego miejsca i miłości. Być może tak mi to odpowiada, bo sama ciągle poszukuję własnego kawałka świata. Odnajduję się w jego książkach, choć dla wielu są one banalne. Jedne lepsze, inne gorsze. Mnie chyba najbardziej urzekła "Norwegian Wood", do bólu prawdziwa i szczera. I tak, po głębszym zastanowieniu mogę stwierdzić, że tak - to moja ulubiona książka tego pisarza. A z lat dziecięcych pozostała mi w pamięci książka "Dzieci z Bullerbyn" Astrid Lindgren, do której często sobie wracam, a chyba od tamtej pory jakieś zamiłowanie do Skandynawii pojawiło się w moim życiu. Do tego doszła Tove Jansson z Muminkami :)) które wielbię do tej pory :) - więc Astrid  ze Szwecji, Tove z Finlandii, kilka lat temu pojawiły się szwedzkie kryminały Mankell'a którymi się zachwyciłam i wręcz oszalałam na punkcie Wallander'a.Teraz "pochłaniam" wszystko z krajów skandynawskich, choćby nie wiem jak było wtórne ;) że już nie wspomnę o tym iż marzę o podróży w tamte strony... 2. Książka, która zmieniła twoje życieCzy jest książka, które zmieniła moje życie? Tak. To "Wilk stepowy" Hermana Hesse. W sumie to do tej pory zmienia, przypomina mi o tym, że warto w życiu walczyć. O siebie. O własną indywidualność. Szukać własnej drogi. Pamiętam, kiedy przeczytałam ją po raz pierwszy bardzo mną wstrząsnęła. Ołówkiem pozaznaczałam chyba na każdej stronie jakieś cytaty, fragmenty, z którymi tak bardzo się identyfikowałam. Bo ja też byłam takim "wilkiem stepowym" szukającym, miotającym się, absolutnie nie lubiącym stada. Cytat, który do tej pory znam na pamięć: "Samotność jest niezależnością, życzyłem jej sobie i zdobyłem ją po długich latach. Jest zimna, o tak, ale jest też cicha, cudownie cicha i wielka, jak zimne, ciche przestworza, po których wirują gwiazdy".Kiedyś odbierałam go dość pesymistycznie. Stawiałam nacisk na słowa "zimna" "cicha" "wielka". Słowa te bolały. Teraz stawiam nacisk na "niezależność", choć nadal "zimne i ciche przestworza" gdzieś w mojej głowie są również...Uważam, że każdy powinien tą książkę przeczytać, odbiór może być różnoraki i taki jest na wielu płaszczyznach i etapach życia. Pierwszy raz czytałam ją w liceum, jakieś 15 lat temu, a jak teraz patrzę na pozaznaczane ołówkiem cytaty, widzę jak bardzo się zmieniłam. Spora część z tego "wilka stepowego" jest we mnie nadal, ale teraz  bardziej to doceniam, aniżeli się tego boję.... :) 3. Mało znana książka, która zasługuje na większą uwagę.Wiele jest mało znanych książek, które zasługują na uwagę. Wszystko zależy od gustu i wyboru gatunku. Dla mnie takimi mało czytanymi pozycjami są książki z gatunku literatury górskiej. Dość niszowy temat w świecie literatury gdzie rządzą aktualnie wampiry, demony, anioły, jakieś książki pisane z punktu widzenia psa czy kota, zalew kryminałów (które także wielbię, ale widzę, że jest już przesyt). Stawiam zatem na książki Anny Czerwińskiej, Reinholda Messner'a, Artura Hajzera, Adama Bilczewskiego, Wawrzyńca Żuławskiego, Joe Simpson'a, Władysława Krygowskiego, Jerzego Kukuczki itp. Jest to literatura mało poczytna również ze względu na brak wznowień albo niedostępność egzemplarzy nad czym ubolewam, bo perełki można znaleźć czasem na aukcjach albo w antykwariacie, ale często osiągają one niebotyczne kwoty. 