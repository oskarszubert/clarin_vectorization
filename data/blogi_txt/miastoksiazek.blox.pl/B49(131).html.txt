Po roku przerwy, znowu niesie nas w świat. Moje lektury stały się jakby nieco monotematyczne...  Wydało się, dlaczego nie kupuję książek latem;) Musiałam kupić przewodniki. Na szczęście część jest pożyczona - Vietnam, Cambodia, Laos and the Greater Mekong oraz Malaysia, Singapore   Brunei są koleżanki, Cambodia upolowana na Bookmoochu. Na zdjęcie nie załapała się Thailand Lonely Planet, która dopiero przed chwilą przyszła, poza tym czekam jeszcze na dwie książki z Bookmoocha, w tym "Evening is the whole day" Samarasan, czyli malezyjską powieść nominowaną w tym roku do Orange Prize. Na razie czytam więc głównie o Azji. Przewodniki czytam dość dokładnie, chociaż raczej się ich później nie trzymam, jako że za dużo ludzi jeździ z Lonely Planet w ręku. Uważam jednak, że są to najlepsze przewodniki na rynku - mają nie tylko mnóstwo informacji praktycznych, ale też dość bogate tło historyczne i wiele ogólnych sekcji. Oczywiście, zdarzają im się wpadki, już kiedyś szukaliśmy wytrwale restauracji polecanej w LP, która niestety nie istniała w naturze... Ale i tak zawsze z nich korzystam przed wyjazdem. "Nie każ mi tutaj umierać" to zbiór opowiadań tajskiego pisarza o nazwisku nie do zapamiętania (Rattawut Lapcharoensap), polecany na kilku blogach (faktycznie czyta się go bardzo dobrze, jestem już w połowie). Poza tym świetne eseje amerykańskie, część właśnie o Azji, "Przez świat" z azjatyckimi rozdziałami, "Azja Południowo-Wschodnia", którą dostałam w prezencie, oraz "Angkor i Imperium Khmerskie" z serii ceramowskiej. Łatwo zgadnąć, dokąd jedziemy:) Plany mamy jeszcze nie do końca sprecyzowane, zainteresowanych zapraszam na bloga, którego reaktywowałam po przerwie: http://campeones.blox.pl/html .A ja tymczasem, chociaż mam jeszcze prawie trzy tygodnie do wyjazdu, już się martwię, jakie książki zabrać w podróż. Bo też nie jest to łatwy wybór. Przede wszystkim musi być ich niewiele i muszą być lekkie - noszenie ciężkiego plecaka w tropikach jest nierealne. Jedziemy jednak na 3 tygodnie, muszę przecież mieć co czytać! Idealnie byłoby wziąć coś, co czytałby też U, żebyśmy mogli się wymienić. Poza tym wiem z poprzednich wyjazdów, że nie jest mi łatwo skupić się na książce w podróży, więc nic bardzo ambitnego. Myślałam o jakimś kryminale, może o "Czarnej wodzie" właśnie, bo po angielsku czytam trochę wolniej, więc na dłużej starczy, ale nie wiem, czy w takim upale dobrze będzie się czytało skandynawską książkę. No i idealnie byłoby zabrać coś podróżniczego na temat Azji Południowo-Wschodniej właśnie, ale na razie niczego ciekawego nie wypatrzyłam. Ot, dylemat. Jestem prawie zdecydowana na jedną książkę tylko, kryminał z Bangkoku, z nieco cynicznym, ale oddanym detektywem, podobno niezły. Można go dostać w bardzo tanim wydaniu, więc bez żalu zostawię go gdzieś w hostelu po przeczytaniu. Ale co poza tym, nie mam pojęcia! Może coś doradzicie? A co Wy bierzecie na wakacje? Czytacie coś z regionu, w który jedziecie? Coś podróżniczego? Coś lekkiego, czy wręcz przeciwnie, jakąś opasłą księgę, na którą w ciągu roku nie ma nigdy czasu? Reportaże czy raczej czytadła? A może to samo, co przez cały rok? 