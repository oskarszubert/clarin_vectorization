Dom bez książek nie jest domem. Nie ma duszy. Dopiero półki pełne nieco przykurzony tomów, książka rozłożona gdzieś na łóżku, sprawiają, że dom ożywa. Staje się miejscem przytulnym, przyjaznym, miejscem, w którym można spędzać długie godziny bez znudzenia. Przestaje być tylko miejscem, dostaje duszę. Jednak gdy nas nie ma, jest pusty i smutny. Jednak jest jeszcze coś, co sprawia, że mieszkanie staje się domem i nadaje mu życie. Po wielu latach naradzania się i ostrożnego zastanawiania odważyliśmy się i do naszego, pełnego książek, kwiatów i śmiechu domu zaprosić stworzenie, które sprawi, że to miejsce ożyje własnym, niezależnym od naszego życiem. Jean Cocteau napisał: "Kocham koty, ponieważ lubię swój dom, a one z wolna stają się jego widzialną duszą". My także lubimy swój dom, i dlatego wczoraj przywieźliśmy do niego malutką, puszystą i rozbrykaną iskierkę:  Jest to kotka syberyjska, w hodowli dostała imię Pretty, ale zapewne u nas nazywać się będzie inaczej, narady nad imieniem jednak wciąż trwają;) Ma 3 miesiące, i bardzo szybko się aklimatyzuje, zwiedzając wszystkie zakurzone kąty. Jest tak żywa, że nie wiem, kiedy uda mi się zrobić jej jakieś przywoite zdjęcie... Zdecydowaliśmy się na kotkę rasową, z rodowodem, bo po pierwsze zawsze o takiej marzyłam, po drugie, koty syberyjskie mniej uczulają, co ma dla nas spore znaczenie, jako że U ma lekką alergię, a po trzecie, ich charakter jest dość przewidywalny. Koty syberyjskie to rasa naturalna, nie stworzona przez człowieka. Lubią skakać i się wspinać, silnie związują się z ludźmi, uczestniczą w życiu rodziny, są ciekawskie, pieszczotliwe i grzeczne. Zobaczymy, czy nasz maluch na taką kotkę wyrośnie, na razie chodzi za mną krok w krok, niepewna w nowym wnętrzu - woli trzymać się blisko. Jest słodka i już się w niej zakochaliśmy:) Nie wszyscy lubią koty, chociaż podobno tak naprawdę ci, którzy nie lubią, jeszcze nie spotkali właściwego kota;) Kot to jednak wyjątkowe stworzenie i warto go poznać, bo, jak napisał poeta-piewca kotów, Franciszek Klimek: "Żeby człowiek nie myślał, że jest doskonały  i żeby nie miał złudzeń, że się z Bogiem zbratał, że wszystkie mu zwierzęta będą się kłaniały i uznają, że właśnie on jest panem świata - żeby więc człowiek nie wpadł w samouwielbienie, by poznał, jak ułomna jest jego istota, Bóg dał mu przykazania, rozum i sumienie, a gdy to nie pomogło - wtedy stworzył KOTA." 