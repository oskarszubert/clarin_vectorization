Nie przepadam za łacuszkami, nawet blogowymi, ale ostatnio krążąca po blogach miniankieta czytelnicza jest całkiem przyjazna i z przyjemnością czytałam, co różne osoby pisały, dlatego chętnie daję się wciągnąć Paulinie i z lekkim opóźnieniem, jak zwykle, przyłączam się i ja.1. O jakiej porze dnia czytasz najchętniej?O każdej! Najczęściej czytam późnym wieczorem, bo po prostu wtedy mam odrobinę czasu. Najchętniej jednak czytam w dzień, na przykład w sobotnie popołudnie, gdy całe mieszkanie mam sprzątnięte, obiad zrobiony, a ja już nic nie muszę i mogę oddać się przyjemnościom. Szkoda, że takie soboty nie zdarzają się zbyt często...2. Gdzie czytasz?Obawiam się, że moje odpowiedzi będą monotonne, bo tak jak i pora dnia, tak też miejsce nie robi mi właściwie różnicy. Mogę czytać chyba wszędzie. W liceum moim ulubionym przedmiotem była fizyka, ponieważ siedzieliśmy tam za takimi potężnymi pulpitami, które pod blatem miały małą półeczkę, idealnie nadającą się do oparcia książki, ukrytej w ten sposób przed postronnym okiem. Czytałam czasem po pół książki na jednej lekcji i nigdy nie zostałam złapana. Wskutek tego mam oczywiście zerową wiedzę z zakresu fizyki, nie rozróżniam siły od mocy, amperów od woltów, i nawet nie wiem, jakie jeszcze zagadnienia fizyka obejmuje - czasem nawet trochę załuję, ale cóż, pokusa 45-minutowej lektury była nie do odparcia...Teraz czytam najczęściej w łóżku albo w fotelu. Nie będę oryginalna mówiąc, że najbardziej lubię takie wieczory w fotelu, z herbatą i czymś słodkim pod ręką... Czytam też w tramwajach, nawet na stojąco, o ile akurat mam ochotę, latem na balkonie na parapecie, na działce na kocu przed domem. Hałas mnie nie rozprasza, telewizja też nie, za to muzyka tak - przy muzyce ciężko mi się skupić.3. Jeśli czytasz (na leżąco) w łóżku, to czytasz najchętniej na plecach czy na brzuchu?Na boku. Jest to poniekąd wymuszone, ponieważ U jest raczej rannym ptaszkiem i zasypia wcześnie, jeśli więc chcę czytać w łóżku nie budząc go, włączam tylko nocną lampkę, a ona akurat tak świeci, że najlepiej jest czytać na boku. Przyzwyczaiłam się do tego i nawet w dzień tak robię czasami.4. Jaki rodzaj książek czytasz najchętniej?Moje serce należy niewątpliwie do powieści. Lubię czytać bardzo różne gatunki, czasem sięgam po eksperymenty, jednak nade wszystko kocham opowieści, które wciągają, sprawiają, że zaczynamy żyć innym życiem, oddychać innym powietrzem, odczuwać cudze emocje.Czytam też sporo tzw. non- fiction, czyli literatury faktu, reportaży, biografii, książek popularno-naukowych. Czytuję poezję, aczkolwiek niekoniecznie współczesną. Najrzadziej sięgam po fantastykę, chociaż kiedyś czytałam jej sporo, natomiast całkiem nie lubię czytać dramatów - wolę je oglądać na scenie. Wyjątkiem jest jednak Szekspir, którego nie potrafiłabym chyba docenić w wersji scenicznej, nie przeczytawszy przedtem uważnie tekstu i którego lubię od czasu do czasu czytywać.Z bardziej oryginalnych zainteresowań, moją słabością są książki po angielsku określane jako nature writing, czyli najprościej mówiąc książki poświęcone przyrodzie, czasem w formie powieści, czasem eseju. Mam ich sporą kolekcję i chyba kiedyś napiszę o nich coś spejalnego, przynajmniej o kilku ulubionych. Prawie tak samo lubię książki podróżnicze, zwłaszcza opowiadające o ludziach samotnie przemierzających jakieś dzikie obszary i zmagających się przy tym z własnymi słabościami - takie podróże refleksyjne, których celem jest nie tylko poznanie świata, ale przede wszystkim samego siebie w zetknięciu z obcym miejscem, wrogą przyrodą i innym człowiekiem - takich książek też mam spory zbiór.5. Jaką książkę ostatnio kupiłaś?"Historię życia prywatnego", tom 3 - kupiłabym najchętniej od razu całą serię, ale skoro mamy kryzys, to trzeba być rozsądnym;) Kupiłam więc tom traktujący o epoce najbardziej mnie w tej chwili interesującej, ale na pewno w dalszej poerspektywie kupię kolejne.6.Co czytałaś ostatnio?"Grecki skarb" Irvinga Stone'a.7.Co czytasz aktualnie?"Ludzie księgi" Geraldine Brooks - myślę, że skończę ją dzisiaj, więc możecie się spodziewać wkrótce entuzastycznego wpisu na jej temat, bo jestem zauroczona tą książką. Nie rowumiem, dlaczego wydawnictwo Cyklady, które ją u nas opublikowało, nie zrobiło jej żadnej reklamy - za oceanem był to bestseller i jestem przekonana, że i u nas ma na to szanse, mam nadzieję, że nie zniknie po cichu, tak jak pierwsze wydanie "Chłopca z latawcem", również kompletnie nie reklamowane.8.Używasz zakładek czy zaginasz ośle rogi? Jeśli używasz zakładek, to jakie one są?Nie mogę sobie nawet wyobrazić robienia oślich rogów. Zresztą, jak się ma mamę bibliotekoznawcę, i generalnie rodziców bibliofili, którzy się podobno na pierwszą randkę umówili w antykwariacie (mam nadzieję, że wybaczą mi zdradzenie takich sekretów rodzinnych), to szacunek do książek się chyba nabywa bezwiednie. W moim przypadku nie jest to i tak szacunek przesadny, ponieważ potrafię robić notatki w książkach, nigdy jednak długopisem - albo używam cienkiego ołówka, albo naklejam żółte karteczki i na nich robię notatki. Zakładek mam całe mnóstwo, niestety ciągle je gubię. Na szczęście większość najładniejszych po kilku miesiącach lub latach odnajduję gdzieś w dawno nieczytanych książkach.A, i podobnie jak Pyza zostawiam w książkach różne drobiazgi - zasuszone kwiatki, piórka, bilety. Dotyczy to zwłaszcza książek czytanych w podróży - odnajdywanie tych rzeczy po kilku latach jest zawsze miłą niespodzianką. Niespodzianką innego rodzaju bywają pieniądze, czasem odnajduję całkiem spore sumy w własnych książkach;)9. Co sądzisz o książkach do słuchania?Słuchałam ich regularnie w samochodzie na dłuższych trasach lub stojąc w korkach, dopóki nie ukradziono nam radia... Radia sobie nie odkupiliśmy, a w domu wolę czytać niż słuchać, więc na razie z książek audio nie krozystam, ale nie mam nic przeciwko nim.10. Co sądzisz o e-bookach?Hmm, jakby to powiedzieć - jak myślicie, ile ludzi w Polsce wciąż fotografuje na diapozytywach? I ilu z nich robi to nie dlatego, że nie mają cyfry i dopiero na nią zbierają, tylko dlatego, że nie chcę się zdigitalizować, bo zbyt kochają dźwięk rzutnika zmieniającego slajd oraz napięcie czekania kilka dni na wywołany film? Wśród moich znajomych już zaledwie garstka, większość raczej stuka się w głowę. My jednak nie kupujemy cyfrowych aparatów, ponieważ kochamy slajd, uważamy, że nic go nie może zastąpić, zaś pliki to tylko namiastka prawdziwych zdjęć. Taki sam jest mój stosunek do e-booków - uważam, że są zaledwie namiastką książek. Nie wiem jednak, czy pozostanę tak ortodoksyjna, gdy upowszechnią ię u nas wynalazki w rodzaju Sony reader itp., a ja będę się starała spakowac w jak najmniejszy plecak przed kolejną wakacyjną wyprawą. Wtedy może docenię wygodę posiadania setki książek na jedny niewielkim czytniku, może! Na codzień jednak e-book to profanacja.Zgodnie z zasadami łańcuszka powinnam zaprosić kolejne dwie osoby do wypełnienia ankiety. Nie będzie to łątwe, bo trochę pogubiłam się w tym, kto już brał udział, a kto jeszcze nie. Z czystej ciekawości chciałabym zaprosić atram, myślę, że można przenieść tę ankietę na obcy grunt językowy, a ja chętnie poczytam o Twoich zwyczajach!:) I może Patekku znajdzie chwilę czasu wśród nowych obowiązków?:) A jeśli wyżej wymienione nie będą chętne, to zachęcam każdego, kto dobrnął do końca tego przydługiego wpisu do odpowiedzi na powyższe pytania! 