Miałam zamiar przemilczeć temat, bo nie zbadałam sprawy zbyt wnikliwie, ale coraz kolejne osoby mi dzisiaj mówią, że wczorajsza promocja Empiku była nie do końca uczciwa. Ciekawa jestem, czy macie takie same odczucia?Samo założenie jest świetne - 3 książki w cenie 2, bez żadnych ograniczeń, cały asortyment. Nic dziwnego, że całkiem sporo miłosników książek pospieszyło wczoraj w kierunku salonów. Niestety, i tu pierwsz zgrzyt, nie wszyscy, którzy by może chcieli, ponieważ promocja nie była w ogóle rozreklamowana. Była informacja w Tomie kultury rozdawanym w Empiku, ale tylko tam, i kilka dni temu nawet pracownicy informacji w Empiku nie umieli nic na temat promocji powiedzieć. Wczoraj zaś, aby się o niej dowiedzieć, trzeba było wejść do środka sklepu, bo na witrynie nie było ani słowa.Ci, którzy wiedząc o promocji wcześniej, przygotowali sobie zawczasu listy ciekawych książkowych "trójek", też mogli przeżyć lekkie rozczarowanie. Wielu książek w sklepie po prostu nie można było znaleźć. Byłam świadkiem, jak dziewczyna z przygotowaną zawczasu listą poprosiła sprzedawczynię o pomoc w odszukaniu "Drogi" McCarthy'ego. W komputerze widniały ponoć trzy egzemplarze, niestety na półce nie było ich nigdzie. Nie było też "Pod Huncwotem" Marthy Grimes ani żadnego zbioru opowiadań Kereta, które widziałam na własne oczy jeszcze kilka dni temu w liczbie kilku egzemplarzy. Wśród półek widziałam sporo osób, które bezskutecznie szukały jakiś tytułów. Przypadek? Być może, ale jeśli nawet, to raczej szkoda, że Empik, zachęcając do zakupów bardzo atrakcyjną formą promocji, nie zadbał o to, aby jak najwięcej tytułów było w tym dniu dostępnych. A przynajmniej, aby były dostępne bestsellery.Nie sprawdzałam oferty empik.com, ale na forach internetowych można także znaleźć informację, że wiele popularnych tytułów było wczoraj niedostępnych, aby pojawić się ponownie zaraz po północy. Jeśli tak było, to trudniej już uwierzyć w przypadkowe działanie.Uważam, że takie zachowania sklepów należy piętnować. Nie sądzę, aby Empik mógł stracić na takiej jednodniowej promocji, a na pewno mógłby zyskać, gdyby uczciwie potraktował klientów i organizując promocję, uczciwie poinformował, że niektóre tytuły nie będą dostępne. Empik nie zbiera zbyt pochlebnych ocen wśród klientów i chyba zaprzepaścił okazję, aby sobie nieco odbudować reputację. 