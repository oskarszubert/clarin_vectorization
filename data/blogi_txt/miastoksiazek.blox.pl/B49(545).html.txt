Ciężki tydzień za mną i przede mną. Cały dzień zaliczenia i zaliczenia, w domu tylko prace czytam i ogólnie w ciągłym pośpiechu wszystko się toczy. Od jakiegoś czasu nie lubię żyć w takim ciągłym pędzie, chyba niestety jest to oznaka starzenia się, bo przecież jeszcze kilka lat temu w ogóle mi to nie przeszkadzało. Teraz wolę, gdy wszystko toczy się stałym rytmem i jest w miarę przewidywalne, chociaż ten rytm jest nawet na codzień dość szybki... W weekend odreagowywałam. Skończyłam czytać "The Secret River", które mnie niesamowicie wciągnęło tak mniej więcej od połowy. Recenzję napiszę, gdy trochę ochłonę z wrażeń, bo na razie jeszcze trochę za świeże są. U zrobił śliczną nową półkę na książki. Jest długa, ma 160 cm długości, więc aż miło pomyśleć, ile książek się zmieści:)  ciekawa rzecz, mimo iż pólka jest nowa, to jest w takim miejscu, że wydaje się, jakby była tam od zawsze. Zamieszczę może kiedyś zdjęcie przy okazji:) W piątek zajrzałam do British Council, bo tak mnie jakoś olśniło, że już od miesięcy nic stamtąd nie wypożyczam, i oczywiście wyszłam z naręczem książek. Jest sporo nowości, więc pożyczyłam sobie "Gifted" Nikity Lalwani, nominowaną do Bookera w tym roku, nową książkę Mary Lawson, "The other side of the bridge", oraz również z Bookerowej półki St. Aubyn "Mother's Milk". A jakby ta sterta była jeszcze za mała, to akurat empik zrealizował moje dość już dawne zamówienie na książkę, którą kiedyś poleciła mi Chihiro: Almudena Grandes "The wind from the east". Dodatkowo jeszcze dostałam "Śmierć w bunkrze" Pollacka akurat na ten tydzień. Sterta książek rośnie, a już przecież była spora, ale co mi tam, w końcu za tydzień mam praktycznie ferie:) 