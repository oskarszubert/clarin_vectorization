Wyzwanie się skrystalizowało, bloga postaram się założyć w okolicach weekendu zapewne, wszystkie propozycje tam jakoś zbiorę. A tymczasem prawie bym przegapiła ogłoszenie finalistów nagrody Costa (dawniej Whitbread), a na niej kilku (poniekąd) znajomych. W kategorii Debiut:  Poppy Adams "The Behaviour of the Moths" - siostry, które nie widziały się od 47 lat, przygotowują się do spotkania. Rodzinne sekrety, tajemniczy, pozamykany dom - brzmi staroświecko... Sadie Jones "Outcast" - finalistka Orange Prize. 1957 rok, dziewiętnastoletni Lewis wraca do domu po pobycie w więzieniu. Jego powrót wstrząśnie nie tylko rodziną, ale całą małomiasteczkową, zakłamaną społecznością. Tob Rob Smith "Ofiara 44" - kolejna nominacja dla thrillera o stalinowskiej Rosji, który był już nominowany do Bookera, co wzbudziło wiele kontrowersji. Jedyna książka na liście dostępna po polsku.  Jennie Rooney "Inside the Whale" - dwoje kochanków rozdziela II wojna światowa. 50 lat później ona zwierza się córce i wnuczce, on leży zaś w szpitalu w Londynie i nie mogąc mówić, spisuje dzieje swojej miłości i swoje koleje wojenne. Dwie historie przeplatają się, tworząc obraz Londynu w czasie bombardowań i oraz tego, co działo się wówczas w Afryce. W kategorii Powieść:  Sebastian Barry "The Secret Scripture" - nominowana również do Bookera. Roseanne ma prawie 100 lat, od sześćdziesięciu przebywa w szpitalu psychiatrycznym, a teraz psychiatry mają zdecydować, czy można ją wypuścić. Roseanne opowiada swoją historię, która momentami wydaje sie być zmyślona, drugim głosem jest lekarka, która ją bada. Chris Cleave "The Other Hand" - autor znany u nas z powieści "Drogi Osamo", której nie czytałam. Znowu dwóch narratorów - jakaś moda zapanowała? - i znów są to dwa głosy kobiece. Little Bee jest uchodźcą z Nigerii (czy uchodźca ma formę żeńską?;)), oraz Sarah, matka, żona, redaktorka czasopisma dla kobiet spotykają się w dramatycznych okolicznościach na nigeryjskiej plaży, a skutki tego spotkania wpłyna na ich późniejsze losy bardziej, niż są w stanie przewidzieć.  Louis de Bernieres "A Partisan's Daughter" - jego wydana w Polsce powieść "Kapitan Corelli" zdobyła Commonwealth Writer's Prize i doczekała się ekranizacji. Prostytutka z Serbii, Rosa, mieszkająca na przedmieściach Londynu, córka jednego z partyzantów Tito, przypadkiem spotyka żonatego, nieco sfrustrowanego biznesmena, i wiąże się z nim na dłużej, zaś ich związek opiera się o opowiadane przez nią historie. Patrick McGrath "Trauma" - Charlie Weir, nowojorski psychiatra, o traumach wie wszystko. Nie potrafi jednak poradzić sobie z utratą żony i córki przed siedmiu laty. Za namową przyjaciela nawiązuje znajomość, która mogłaby się przerodzić w trwały związek, gdyby  nie to, że Charlie zaczyna popadać w tajemniczą obsesję... Większość książek tego autora została wydana w Polsce, myślę, że doczekamy się i "Traumy".  Sporo tytułów wydaje się kuszących, zwłaszcza "The Other Hand". Zwycięzcę poznamy dopiero w styczniu. 