Ileż namiętności może znaleźć się w zwykłych kluskach? Jak bardzo erotycznym zajęciem może okazać się formowanie gnocchi, gdy zabiorą się za to dwie splecione dłonie…             Tak właśnie wygląda scena, gdy Vincent Mancini pokazywał, a raczej dokładnie instruował Mary Corleone jak się formuje gnocchi. cc      Ojciec Chrzestny III to zwieńczenie gangsterskiej historii rodziny Corleone. Część najmniej fascynująca, pokazana bez zbytniego rozmachu i w porównaniu do poprzednich części wypada odrobinę blado. Mimo tego, jest to dobre i godne uwagi zakończenie.     A do filmu koniecznie kluseczki! Włoskie „kopytka” o wdzięcznej nazwie „gnocchi” (wymawiane mięciutko „nioki”, absolutnie nie „gnoczi”!)    Uwielbiam ciepłe gnocchi polane masłem z szałwią i posypane świeżo zmielonym pieprzem. Można również modyfikować tę wersję i ziemniaki zastąpić innym warzywem – np. dynią, pietruszką, marchewką, czy burakiem. Podaję wersję przygotowanie również w thermomixie, gdyż bardzo ułatwia pracę przy wyrabianiu ciasta, o czym na pewno użytkownicy tego urządzenia dobrze wiedzą J          TRADYCYJNE GNOCCHI    Składniki    1 kg ziemniaków, najlepiej mącznych 1 łyżeczka soli 1 jajko 150-200 g mąki      Przygotowanie – Thermomix:    Ziemniaki umyj, obierz i pokrój w małe kawałki. Do naczynia miksującego wlej wodę, włóż koszyczek, a do koszyczka ziemniaki. Gotuj odpowiednio 100 stopni / 30 minut / obr. 1 Po ugotowaniu, odcedź ziemniaki, wylej wodę. Ziemniaki włóż do naczynia miksującego, poczekaj chwilę aż lekko ostygną. Dosyp mąkę i zmiksuj 10 s / obr. 4 Dodaj jajko, sól i wyrób ciasto 30 s / obr. Interwał Wyrobione ciasto wyłóż na blat obficie wysypany mąką. Formuj wałeczki, a z nich wykrajaj kluski. Możesz je uformować w bardziej okrągłe kluseczki i delikatnie przygnieść je widelcem. W dużym  garnku zagotuj wodę z łyżeczką soli. Gotowe kluski wrzucaj do wody i gotuj do momentu aż wypłyną na wierzch.    Przygotowanie – wersja tradycyjna: Ziemniaki umyj, obierz, pokrój w kostkę. Ugotuj do miękkości. Ugotowanie jeszcze ciepłe ziemniaki przeciśnij przez praskę, lub rozgnieć dokładnie. Dodaj mąkę, sól i jajko.  Na stolnicy obsypanej mąką wyrabiaj ciasto aż będzie gładkie. Obsyp mąką i formuj z ciasta wałeczki, które następnie pokrój na mniejsze kawałki. Możesz formować je w bardziej okrągłe kluski i delikatnie nagniatać widelcem. W dużym  garnku zagotuj wodę z łyżeczką soli. Gotowe kluski wrzucaj do wody i gotuj do momentu aż wypłyną na wierzch. 