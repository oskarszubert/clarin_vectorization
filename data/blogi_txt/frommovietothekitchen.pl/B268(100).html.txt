Harry Potter to skarbnica magicznych, kulinarnych pomysłów. Do tej pory udało mi się zrealizować dwa z nich – kremowe piwo i sok dyniowy. Dziś na prośbę jednej z Czytelniczek bloga przedstawiam przepis na dyniowe paszteciki. Jest to wersja słodka w kruchym cieście, ale czuję, że muszę przygotować jeszcze wersję wytrawną w drożdżowym cieście. W filmie paszteciki niestety nie zostały pokazane. Zostają jedynie wymienione w jednej ze scen w „Czarze ognia”. Jest to scena, w której Harry poznaje Cho Chang. Zamawia ona dwa paszteciki w Honeyduke Express, uśmiecha się do Harrego i odchodzi. SKŁADNIKI:    Farsz:    300 g upieczonej dynii (jak upiec dynię: przepis TU) 1 jajko 1 łyżeczka cynamonu 2 łyżki cukru ¼ łyżeczki imbiru    Ciasto:    ¾ szklanki mąki pszennej ¼ szklanki mąki żytniej 80 g masła ½ łyżeczki soli 1 łyżka cukru pudru 2-3 łyżki wody    PRZYGOTOWANIE:    Dynię zmiksuj z jajkiem, cynamonem, cukrem i imbirem. Mąkę pszenną i żytnią wysyp na stolnicę, dodaj pokrojone na kawałki masło, cukier puder, sól i wodę. Z podanych składników dokładnie zagnieć elastyczne ciasto. W razie gdyby ciasto było za gęste dodaj odrobinę więcej wody. Ciasto zawiń w folię i odstaw na ok15 minut aby „odpoczęło”.  Ciasto rozwałkuj, wycinaj koła, na środek nakładaj łyżeczką farsz z dynii i łącz jak pierogi. Piecz w piekarniku nagrzanym do 180 stopni ok. 30-40 minut, aż paszteciki się zarumienią. 