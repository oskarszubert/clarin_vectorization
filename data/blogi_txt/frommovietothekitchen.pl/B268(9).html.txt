American Pie to jedna z pierwszych (a może pierwsza?) komedii o standardowym życiu amerykańskich nastolatków, których priorytetem jest utrata dziewictwa przed ukończeniem szkoły. W filmie litrami leje się alkohol, oczy plączą się od pół nagich dziewczyn, a czy sam film śmieszy? No śmieszy - momentami. Bawią uświadamiające rozmowy o seksie, które próbuje przeprowadzać ojciec Jima, sposoby chłopaków na zdobycie dziewczyn i niektóre żarciki. Nie czułam, ani zażenowania, ani ekstazy oglądając ten film. Ot, taka sobie odmóżdżająca komedia ;)              Scena z ciastem jest chyba znana wszystkim. Pozwolę sobie jej nie przytaczać za to namawiam do zrobienia ciasta, bo jest PRZEPYSZNE :)          SKŁADNIKI:    na ciasto: ok. 2 i ½ szklanki mąki pszennej 200 g miękkiego masła 1 jajko 3 łyżki zimnej wody 1/3 szklanki cukru pudru   na nadzienie:  6 kwaśnych jabłek (najlepsze są szare renety) 4 słodkie jabłka (obojętnie jaka odmiana) 2 łyżki masła ok. 100 g cukru (lub odrobinę mniej) ½ łyżeczki cynamonu szczypta mielonych goździków 2 łyżki mąki ziemniaczanej   dodatkowo:  1 jajko do posmarowania 2-3 łyżki cukru do posypania ciasta 1-2 łyżki mąki ziemniaczanej PRZYGOTOWANIE:   Na stolnicę wysypać mąkę, dodać masło pokrojone w mniejsze kawałki, cukier puder, oraz jajko. Wyrabiać ciasto szybko i energicznie, dodać zimnej wody i dalej wyrabiać aż ciasto będzie gładkie bez grudek. Zawinąć je w folię i schować do lodówki. W tym czasie przygotować nadzienie: jabłka obrać, wyciąć gniazda nasienne, pokroić w czwórki, lub ósemki, a następnie w cienkie plastry. Ja używam do tego tarki z pojemnikiem, która bardzo ułatwia takie krojenie. Do jabłek dodać cynamon, cukier, goździki. Masło roztopić i polać nim jabłka. Na koniec dodać mąkę ziemniaczaną i wymieszać dokładnie. Schłodzone ciasto podzielić na dwie części. Jedna powinna być odrobinę większa od drugiej.  Na blacie rozłożyć duży kawałek folii spożywczej, posypać odrobiną mąki, położyć większy kawałek ciasta, przykryć folią i rozwałkować cienko, ale nie za cienko. Taki sposób na rozwałkowywanie ciasta przez folię pozwoli uniknąć przyklejania się ciasta do blatu, czy wałka.  Formę do tarty, lub inną okrągłą formę wysmarować kawałkiem masła. Rozłożyć na formie pierwszy rozwałkowany kawałek ciasta. Ciasto docisnąć do formy, obciąć brzegi. Na ciasto wysypać 1-2 łyżki mąki ziemniaczanej, a następnie wyłożyć jabłka. Drugą część ciasta ponownie rozwałkować w ten sam sposób i wykrajać paski, które następnie układać w kratkę na jabłkach. Gdy wszystkie paski będą ułożone, poprawić brzegi ciasta. Wierzch posmarować jajkiem i posypać cukrem. Piec w piekarniku nagrzanym do ok. 160 stopni przez ok. 40-50 minut. Gdy ciasto będzie zarumienione z wierzchu to znaczy, że jest gotowe. Najlepiej jest wystudzić ciasto przez noc i dopiero kroić, choć wiem z doświadczenia, że bardzo ciężko się powstrzymać ;)            Przepis, który znajdował się wcześniej w tym wpisie udoskonaliłam, czyli krótko mówiąc zamieniłam na ten, który jest dostępny teraz. I podmieniłam zdjęcia, bo z tamtych... No cóż, krótko mówiąc nie byłam już zadowolona ;) 