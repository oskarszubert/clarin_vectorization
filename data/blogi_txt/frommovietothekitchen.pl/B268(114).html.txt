Kto nie widział choć jednego odcinka "Przyjaciół"? Pewnie znajdą się i tacy - w tym do niedawna i ja, dopóki moja koleżanka Paulina (Labudka pozdrawiam! :) ) nie pokazała mi jak śmieszny i wesoły jest ten serial to w życiu pewnie nie zabrałabym się za jego oglądanie. Ona sama podobno widziała wszystkie sezony już kilkakrotnie, szaleństwo ;)        "Przyjaciele" to amerykański serial komediowy o paczce przyjaciół i ich rozterkach. Wszystko jest pokazane z zabawnej strony, nie ma smutnych, czy przerażających scen. "Przyjaciele" to taki przyjemny serialik, długość odcinków jest taka w sam raz, ogląda się go miło i na wesoło. Można się pośmiać i po prostu odprężyć.  Zatem Ci co oglądali wiedzą o jaki sernik chodzi. Sernik jedzony z podłogi, ukradziony sąsiadce. Może niekoniecznie będę namawiać Was do konsumpcji w ten sposób, ale z talerzyka to i owszem.  Przepis jest najprostszym sernikowym przepisem jaki znam, a w zasadzie poznałam wczoraj. Opierałam się tylko na własnym, sernikowym (niewielkim) doświadczeniu. Poza tym nie chciało mi się stać w kuchni przez godzinę ubijać białka, ucierać masło z cukrem, czy cokolwiek innego by wyszedł idealny sernik.       SERNIK Z MALINAMI    SKŁADNIKI:    1 kg twarogu, gotowego do sernika we wiaderku 125 g masła, lub margaryny  4 jajka 3/4 szklanki cukru 4 łyżki mąki  2 łyżki mąki ziemniaczanej (można zastąpić 1 budyniem waniliowym) 2 łyżki cukru waniliowego 200 g malin świeżych, lub mrożonych      PRZYGOTOWANIE:    Do dużej miski przełożyć twaróg. Miksując wbijać po jednym jajku. Dodać mąki, cukry i miękkie masło. Miksować całość przez ok. 4-5 min na wysokich obrotach.     Dowolną blaszkę wyłożyć papierem do pieczenia, piekarnik nagrzać do 180 stopni. Masę sernikową wyłożyć na blaszkę, na wierzchu ułożyć maliny a następnie włożyć blachę do piekarnika.    Sernik piec przez ok. 90 min, gdyby po tym czasie sernik był bardzo luźny na środku blaszki to podpiec jeszcze przez 20-30min.     NIESTETY sernik musi postać przez co najmniej kilka godzin co całkowitego wystudzenia. Najlepiej w zamkniętym piekarniki, zatem po upieczeniu nie wyciągać sernika z piekarnika.     Nie podjadać w nocy gorącego sernika. Ja prosiłam i nikt mnie nie posłuchał :( Nie poskutkowały nawet ostrzeżenia, że można od tego umrzeć, albo zostać objęty dożywotnią klątwą.             KLIKNIJ PO PRZEPIS NA SERNIK AMERYKAŃSKI/NOWOJORSKI 