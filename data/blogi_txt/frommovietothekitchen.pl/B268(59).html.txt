Chyba każdy kojarzy postać "Harrego Pottera", chłopca z charakterystyczną blizną na czole. Seria książek fantastycznych opisujących przygody małego czarodzieja - Harrego Pottera autorstwa J.K. Rowling zrobiła furorę na całym świecie, nie da się ukryć. Sama biegłam nad ranem do księgarni żeby kupić kolejny tom, każdy co raz grubszy, a ja niestety pochłaniałam je jeszcze tego samego dnia.              Ulubionym trunkiem młodych czarodziejów jest butterbeer czyli kremowe piwo. Bardzo słodki i bezalkoholowy napój sprzedawany w gospodach i pubach Hogsmeade (wioski czarodziejów).     Podobno w kremowym piwie jest dosłownie odrobina alkoholu, ale na tyle niewielka, że jedynie skrzaty mogą upić się tym piwem. Kremowe piwo jak już wspomniałam to napój szczególnie popularny wśród uczniów Hogwartu. Spotykali się oni najczęściej w Pubie pod Trzema Miotłami, aby oblać jakiś sukces i wypić kufel takiego piwa. Kto ma możliwość to zachęcam do odwiedzenia parku rozrywki Wizarding World of Harry Potter który znajduje się... na Florydzie. Strasznie daleko, ale na fanów Harrego Pottera czeka tam wiele atrakcji. Magiczne miejsce, które każdy chciałby odwiedzić, szkoda, że nie znajduje się w Anglii ;)    Wracając do cudownego kremowego piwa. Przeszukując internet znalazłam kilka, a nawet kilkanaście różnych przepisów na ten napój. Mój przepis jest kombinacją osobistą z tych informacji, które udało mi się wyczytać. Piwo wyszło słodkie, o karmelowym, maślanym smaku. Dodałam trochę pokruszonego lodu. I na ciepło i na zimno smakuje bosko, ale nie można wypić na dużo, bo jest bardzo słodziutkie, choć słodycz można regulować ilością cukru :) BUTTERBEER / KREMOWE PIWO    SKŁADNIKI:   3/4 szklanki brązowego cukru 200 ml śmietanki kremówki 300 ml gazowanej wody 2 łyżki syropu waniliowego (można zastąpić esencją waniliową na bazie alkoholu, lub dodać wyłuskaną wanilię) 2 łyżki masła  3 łyżki cukru pudru opcjonalnie: kieliszek whisky      PRZYGOTOWANIE: Do małego garnuszka wlać 4 łyżki śmietanki kremówki, pozostałą śmietanę ubić z 3 łyżkami cukru pudru. Dodać cukier i podgrzewać przez kilka minut cały czas mieszając, aż cukier się rozpuści. Do rozpuszczonego cukru dodać masło i syrop waniliowy. Po wymieszaniu dodać gazowaną wodę, szybko mieszając, aby cukier się nie skrystalizował pod wpływem zimnej wody. Gotowy napój przelać do kufla lub szklanki i na wierzch nałożyć ubitej śmietany kremówki. 