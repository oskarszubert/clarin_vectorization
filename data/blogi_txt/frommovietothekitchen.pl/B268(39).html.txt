W mojej głowie zrodził się pomysł, aby stworzyć mapę filmowych miejsc w Polsce. Plan jest taki, aby zebrać listę wszystkich kawiarni, barów, restauracji, oraz pubów, które w jakikolwiek sposób nawiązują do filmów i kina. Oprócz tego, że wraz z Waszą pomocą stworzę taką listę, to chciałabym też w przyszłości odwiedzić każde z tych miejsc. Jeśli jednak gdzieś nie uda mi się dotrzeć, lub Wy chcielibyście po prostu pochwalić się, że w Waszym mieście jest takie miejsce to piszcie do mnie na: paulina@frommovietothekitchen.pl      Cykl Filmowe miejsca rozpoczynam w moim pięknym mieście, czyli Gdańsku, a pierwszym miejscem, które odwiedziłam jest:    Kawiarnia filmowa „W Starym Kadrze”    Jest to miejsce pod każdym względem zaczarowane. Niewielkie, choć bardzo urocze. Stworzone z miłości do kawy, oraz kina. Nie jest to zwykła kawiarnia do której wejdziesz, wypijesz kawę i zapomnisz jak się nazywała i co tam robiłeś. W Starym Kadrze nie tylko napijesz się pysznej kawy, czy herbaty. To co przyciąga do tego miejsca to małe kino. W tym miejscu możesz obejrzeć film, codziennie inny. Największą gratką są stare filmy np. „Słomiany wdowiec”, czy „Pół żartem, pół serio” – przecież tych filmów nie zobaczysz na co dzień w normalnym kinie.           Za to jeśli masz ochotę na  nowszy film, to również takie seanse przygotowuje ta kawiarnia. Mam wrażenie, że repertuar jest naprawdę starannie dobierany. Ostatnio z nowszych filmów można było obejrzeć np. „Django”, albo „Skyfall”. Wystrój kawiarni wprowadza w błogi stan, a najlepszym na to określeniem jest po prostu „czuję się jak w domu”. Siedząc na wygodnym fotelu, w towarzystwie książek, starych mebli i wśród zapachu świeżo zaparzonej kawy można odpocząć w samotności, lub spędzić miło czas z przyjacielem.            Menu kawiarni jest bardzo ciekawe , każda pozycja opatrzona jest tytułem filmu i tak na wstępie możemy doładować się podwójnym espresso, czyli „Kilerów 2-óch”, w gorący dzień możemy wypić „Epokę lodowcową”, czyli mrożoną kawę, a rozgrzać możemy się herbatą słonecznikową „Pod słońcem Toskanii” (więcej w MENU)  Na deser kawiarnia proponuje tradycyjne ciasta takie jak pascha, ciasto miodowe, ciasto czekoladowe, kasztanowe.    Wieczorem warto zajrzeć tam na filmowego drinka. Napić możemy się słynnego White Russian z „Big Lebowskiego”, czy Cosmopolitan z „Seksu w wielkim mieście”. Podczas ostatniej wizyty w tej kawiarni razem z koleżanką Martyną (Bread Pitt Blog) wypróbowałyśmy letniej nowości z menu, czyli kawy China Town z dodatkiem naparu z liści zielonej herbaty, oraz Pretty Woman, czyli latte macchiato z syropem truskawkowym.           Kawiarnia „W Starym Kadrze” jest dla mnie miejscem wyjątkowym, bo była to pierwsza taka kawiarnia związana ściśle z moimi pasjami. Mogę tam usiąść, wypić dobrą kawę, zjeść kawałek ciasta i obejrzeć film – czyli po prostu to co kocham J     Jeśli kiedykolwiek będziecie w Gdańsku, to zajrzyjcie tam koniecznie!           Kawiarnia filmowa „W Starym Kadrze”    ul. Grobla I ¾  80-834 Gdańsk  Godziny otwarcia: poniedziałek-niedziela  12:00 – 22:00      STRONA WWW KAWIARNIAFILMOWA „W STARYM KADRZE” NA FACEBOOKU      Już za tydzień w niedzielę kolejna relacja z filmowego miejsca – stay tuned! J 