Walt Disney to najbardziej znany twórca filmów animowanych. Dla mnie osobiście był mistrzem. Uwielbiam szczególnie pierwsze z animacji, czyli "Alicję w krainie czarów", "Królewnę Śnieżkę i siedmiu krasnoludków", Pinokia. Nie wszyscy wiedzą, ale niektóre z tych bajek mają już prawie 80 lat!        Pisałam już kiedyś, że moja ulubiona animacja to "Piękna i Bestia" (był o ty WPIS), koniecznie w starej wersji bez dubbingu, najlepiej z kasety VIDEO ;-) "Zakochany Kundel" | "Lady and the Tramp" to historia, w której główną rolę grają zwierzęta (innym takim filmem Disneya są np. "Aryskotraci"). Głównym motywem jest oczywiście MIŁOŚĆ. Wszystko kręci się wokół uczuć, szczególnie w bajkach, których głównym celem jest edukacja małego widza. Nauka wrażliwości na to co ważne i przesłanie, że dobro zawsze wygrywa ;-) Dobra, rozpędziłam się... Tam gdzie pojawia się jedzenie musi być miłość! Zwierzęta w tym przypadku są piękną metaforą. Śliczna Lady z rodowodem (rasa cocker spaniel) poznaje kundla Trampa. Razem wychodzą na nocne spacery i przeżywają wiele przygód co skutkuje zakochaniem się...  Jedna z romantycznych scen to ta, w której Lady i Tramp jedzą kolację. Romantyczna sceneria zaplecza restauracji, stół, świece, obrus w kratę i danie, czyli makaron spaghetti, a do tego mięsne kotleciki. ROZPUSTA ;-)       SPAGHETTI Z KLOPSIKAMI   SKŁADNIKI:    2 cebule, 1 marchew, 3 ząbki czosnku, 200 ml bulionu, 300 g mięsa mielonego drobiowego, 1 puszka pomidorów, 2 łyżeczki koncentratu pomidorowego, 2 łyżki pasty z pieczonych pomidorów i papryk , sól, pieprz, tymianek, oregano, bazylia, chilli w płatkach, 3-4 łyżki oliwy z oliwek   PRZYGOTOWANIE:     Mięso doprawić przyprawami i pastą z pieczonych pomidorów. Odstawić w chłodne miejsce na ok 2-3h. Cebulę i marchew pokroić w drobną kostkę, czosnek przecisnąć przez praskę. Warzywa poddusić na dużej patelni,na oliwie z oliwek. Po ok 10 min dodać pomidory z puszki razem z zalewą. Dusić jeszcze ok 15min. Dodać bulion, koncentrat i przyprawy.  Mięso mielone formować w małe pulpeciki, dodać je do sosu i poddusić z każdej strony. Całość powinna się jeszcze pogotować ok.20-25 min. Im dłużej tym lepiej, a jeśli sos będzie zbyt gęsty to można dodać trochę bulionu.  W czasie gdy całość będzie się dusić, ugotować makaron wg instrukcji na opakowaniu. Podawać z ulubionym startym serem. 