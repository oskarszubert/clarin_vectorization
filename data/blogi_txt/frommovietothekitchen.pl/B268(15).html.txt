Ponieważ jestem już bliska ukończenia wszystkich ośmiu sezonów Gotowych na wszystko, będę Was teraz raczyć przepisami na potrawy, które zobaczyłam w serialu. Niesamowite jest to ile potraw przewinęło się przez ekran podczas wszystkich tych odcinków i muszę stwierdzić, że chyba jest to mój ulubiony serial pod względem kulinarnym. Nie tylko ze względu na Bree, która rzeczywiście prowadziła główny kuchenny wątek w tym serialu, ale też ze względu na inne bohaterki, których potrawy bardziej zapadły mi w pamięci. Dajmy na to wątek z Paulem i Susan – przez kilka odcinków siódmego sezonu przewinęło się co najmniej kilkanaście potraw/deserów, które Susan ugotowała i upiekła dla Paula. Wszystko skrzętnie notowałam, więc myślę, że niedługo powstanie tu całkiem niezła kolekcja przepisów „desperatek”.                Tymczasem przedstawiam przepis na brownie. Te które przygotowała Lynette dla Toma w akcie zemsty za zdradę. Swoją drogą ten serial pobija rekordy w przygotowywaniu zatrutego jedzenia – brownie ze środkiem przeczyszczającym, potrawy Susan z płynem chłodniczym, czy choćby tarta rabarbarowa ze środkami nasennymi Pani McClusky. BROWNIE CZEKOLADOWE    SKŁADNIKI:    1 i 1/3 szklanki mąki 1 szklanka cukru 200 g masła 200 g gorzkiej czekolady 1 łyżeczka proszku do pieczenia 3 jajka          PRZYGOTOWANIE – THERMOMIX Do naczynia miksującego włóż połamaną na kawałki czekoladę, oraz masło. Zmiksuj 60 stopni / 2 min / obr 2, a następnie ostudź roztopione masło i czekoladę. Do naczynia (do masła i czekolady) dodaj jajka, oraz szklankę cukru. Zmiksuj 1 min / obr. 3 W misce wymieszaj mąkę i proszek do pieczenia. Dodaj do masy w naczyniu i zmiksuj 30 s / obr. 4 Wylej ciasto na blachę wysmarowaną tłuszczem i wyłożoną papierem do pieczenia. Piecz w piekarniku nagrzanym do 180 stopni przez 30-40 minut.      PRZYGOTOWANIE – TRADYCYJNE    Do małego garnuszka wrzuć połamaną na kawałki czekoladę, oraz masło. Podgrzewaj na niewielkim ogniu mieszając do momentu, w którym czekolada i masło się roztopią, a następnie wystudź. W misce wymieszaj mąkę i proszek do pieczenia. Dodaj jajka i cukier do czekoladowej masy, zmiksuj dokładnie. Cały czas miksując wsypuj mąkę aż składniki się połączą. Wylej ciasto na blachę wysmarowaną tłuszczem i wyłożoną papierem do pieczenia. Piecz w piekarniku nagrzanym do 180 stopni przez 30-40 minut. 