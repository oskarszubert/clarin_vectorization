Dawno nie było na blogu „Gotowych na wszystko”, choć mam w zanadrzu jeszcze kilkanaście kąsków z tego serialu. Te mini- cheeseburgery są świetną propozycją na imprezę. Z resztą w serialu właśnie na imprezie zostały podane, a dokładniej w ostatnim odcinku siódmego sezonu.              Dodatki można dowolnie modyfikować, ale przy burgerach w wersji mini lepiej, że „mini” odnosiło się do wszystkiego, również do ilości dodatków. Zdecydowanie ułatwi to jedzenie i nie ubrudzenie siebie tym co wypadło z burgera ;)       SKŁADNIKI:  ok. 12-14 małych porcji  Na bułki:   30 g drożdży 600 g mąki 1 łyżeczka miodu 1 łyżeczka soli 1 łyżka oliwy 250 ml mleka (w temperaturze pokojowej) 100 ml wody 1 jajko 1 jajko do posmarowania bułek opcjonalnie: mak, sezam, czarnuszka do posypania bułek    Na kotlety:   500 g mielonej wołowiny, wieprzowiny, lub drobiu (może być też mieszane mięso) 1 łyżeczka musztardy 1 mała cebula drobno posiekana sól, pieprz, ewentualnie inne ulubione przyprawy olej do smażenia   Dodatkowo:   kilka/kilkanaście plasterków sera topionego      PRZYGOTOWANIE:     Bułki: Drożdże rozkruszyć do miseczki, dodać łyżeczkę miodu i mleko. Wymieszać i odstawić na 15 minut. Do dużej miski wsypać mąkę, dodać jajko, sól, wodę, oliwę oraz zaczyn z drożdży i wyrobić gładkie i elastyczne ciasto. Ciasto włożyć do miski, przykryć ściereczką i odstawić w ciepłe miejsce na godzinę. Po tym czasie podzielić ciasto na kilkanaście równych części, uformować bułeczki i układać je na blaszce wyłożonej papierem do pieczenia. Piekarnik nagrzać do 200 stopni. Bułki posmarować roztrzepanym jajkiem, ewentualnie posypać ziarnami i piec przez ok. 20-30min.   Kotlety:    Mięso włożyć do miski, dodać musztardę, cebulkę i przyprawy. Wymieszać dokładnie i formować małe kotleciki, takie aby wielkością odpowiadały przygotowanym bułkom. Kotlety smażyć na rozgrzanym oleju.   Burgery: Upieczone i wystudzone bułki przekroić na pół i opiec na blaszcz lub patelni od przekrojonej strony. Posmarować ketchupem, na to położyć kotlet, ser  i ulubione dodatki, złożyć i gotowe! ;) 