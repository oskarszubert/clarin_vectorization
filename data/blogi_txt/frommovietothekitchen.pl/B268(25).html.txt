Smerfy były kiedyś jedną z moich ulubionych bajek. Pamiętam jak oglądałam je na TVP 1 podczas Wieczorynki, to było chyba w środę... A może w środę leciały Muminki? Już nie pamiętam… Pamiętam za to jak uwielbiałam Smerfne hity, miałam chyba wszystkie części na kasetach i oczywiście znałam teksty na pamięć ;)  W dzieciństwie nie spodziewałam się, że kiedyś zobaczę jak moje ukochane Smerfy stają się bohaterami prawdziwego filmu, a ich przygody przeniesione zostaną do Nowego Jorku. Mało tu smerfa w smerfie… Jakoś też nigdy nie zarejestrowałam informacji o tym, że Smerfetka jest córką Gargamela, a o tym właśnie jest druga część filmu o przygodach Smerfów. Jest wiele rzeczy, które nieszczególnie podobają mi się w tych "nowych" Smerfach, ale może po prostu jestem staroświecka ;)                 Wypatrzyłam za to scenę, w której dzieci jedzą na urodzinowym przyjęciu corn-dogi. Od razu zaciekawiło mnie co to takiego i oczywiście tak jak myślałam, jest to amerykański wynalazek typu fast-food. Konkretnie parówka w cieście kukurydzianym. I taki niepozorny corn-dog naprawdę fajnie może zaprezentować się jako przekąska na domowej imprezie :)          SKŁADNIKI:    ½ szklanki mąki kukurydzianej ½ szklanki mąki pszennej 1 łyżeczka proszku do pieczenia 1 łyżeczka słodkiej papryki w proszku ½ łyżeczki soli ½ łyżeczki cukru ¼ łyżeczki gałki muszkatołowej 1 jajko ½ szklanki maślanki, kefiru, lub mleka ok. 10 małych parówek ok. ½ l oleju do smażenia patyczki (takie jak do szaszłyków) kilka łyżek mąki do obtoczenia parówek         PRZYGOTOWANIE:    Do miski wsyp obie mąki, przyprawy i proszek do pieczenia. Dodaj jajko i maślankę. Zmiksuj dokładnie. Parówki nabij na patyczki, obtocz w mące. Przelej ciasto do wysokiej szklanki. Dobrze rozgrzej olej w niewielkim garnku. Najlepszy będzie mały rondelek, tak żeby olej zakrył całą powierzchnię parówki. Zanurzaj parówkę w cieście, wyciągnij ze szklanki i trzymając parówkę w pozycji pionowej poczekaj kilka sekund aż nadmiar ciasta spłynie. Następnie od razu zanurzaj parówkę w oleju (link do mojego filmu, na którym pokazuję jak smażyć corn-doga) Po zanurzeniu parówki w oleju najlepiej jest obracać patyczkiem, żeby ciasto się „ścięło” i utworzyło ładną, gładką skorupkę. Przy dobrze nagrzanym oleju smażenie trwa ok. 1-2 minut, smażyć należy do momentu, aż ciasto będzie zarumienione. Po usmażeniu ułóż parówki na ręczniku papierowym, aby odsączyć je z nadmiaru tłuszczu. Podawaj na ciepło lub zimno z ketchupem, musztardą, lub innym ulubionym sosem. 