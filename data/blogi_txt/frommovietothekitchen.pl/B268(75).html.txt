Kobiety na skraju załamania nerwowego to hiszpańska komedia w reżyserii Pedro Almodovara.  Główna bohaterka Pepa (Carmen Maura) to aktorka dubbingowa, zakochana w swoim kochanku Ivanie (Fernando Guillen). Niestety życie jak to życie, pisze czasami bardzo przewrotne scenariusze i pech chciał, że dla Pepy oznaczało to nic innego jak rozstanie z Ivanem. Bardzo nagłe i bolesne, doprowadzające do łez główną bohaterkę tej miłosnej tragedii. Całe szczęście, że Pepa okazuje się kobietą o bardzo silnej osobowości co oznacza nic więcej jak walkę. Pepa nie daje za wygraną, dzwoni, szuka ukochanego, próbuje każdego sposobu na to, aby jeszcze choć raz spojrzeć mu w twarz, ale ten jakby zapadł się pod ziemię.       Głównym rekwizytem filmu jest gazpacho, hiszpańska zupa, którą uwielbiał Ivan. Pepa przyrządza ją sprawnie krojąc pomidory. Paznokcie ma pomalowane na krwisto czerwony kolor i bluzka również pełna czerwieni. Czerwony to jak wiadomo kolor miłości, ale może w tym przypadku zwiastuje, że poleje się krew? Nic z tych rzeczy! Pepa dodaje jednak zupie pewnego tragicznego elementu - tabletek nasennych. Wola zemsty jest niestety silniejsza niż rozum, a splot dziwnych wydarzeń sprawia, że usypiające gazpacho faktycznie staje się lekarstwem na zszargane nerwy...       Kilka słów o samym GAZPACHO. Jest to hiszpańska zupa (chłodnik). Najczęściej składa się z surowych warzyw - pomidorów, papryki, ogórków, cebuli, czosnku i dodatków takich jak ocet, oliwa, chleb. Podaje się je zawsze na zimno. Różne odmiany gazpacho przewidują też takie dodatki jak: szynka, jajka, sok z pomarańczy, migdały.        Ja moje gazpacho przygotowałam w Thermomixie, dlatego że od tygodnia jestem szczęśliwą posiadaczką tego urządzenia podam dwie wersje przygotowania gazpacho.          GAZPACHO  składniki na 6 porcji SKŁADNIKI:    1 kg dojrzałych, czerwonych pomidorów 1 czerwona papryka, lub 2 mini papryki 1średnia cebula 2 ząbki czosnku 1 ogórek 1 łyżka octu 2-3 łyżki oliwy z oliwek sól i pieprz do smaku 200 g zimnej wody, lub 100 g kostek lodu PRZYGOTOWANIE:  wersja THERMOMIX      Wszystkie warzywa umyć. Pomidory pokroić w *kawałki, paprykę wydrążyć i również pokroić. Cebulę obrać, pokroić w ćwiartki, czosnek rozgnieść. Ogórka obrać i pokroić. Wszystkie warzywa wrzucić do naczynia miksującego. Rozdrobnić 30 s / obroty 5. Dodać oliwę z oliwek, ocet, sól, pieprz, oraz wodę i wymieszać 5 s / obroty 8 Zupę można podawać z kawałkami chleba opieczonymi na oliwie. *kawałki warzyw nie muszą być małe, ponieważ Thermomix świetnie radzi sobie nawet z warzywami w całości.     PRZYGOTOWANIE: wersja standardowa      Wszystkie warzywa umyć. Pomidory pokroić, paprykę wydrążyć i również pokroić. Cebulę obrać, posiekać, czosnek rozgnieść i pokroić w mniejsze kawałki. Ogórka obrać i pokroić w kostkę. Wszystkie warzywa umieścić w misce, dodać wodę, oliwę i przyprawy. Całość zmiksować blenderem na gładką masę. Zupę można podawać z kawałkami chleba opieczonymi na oliwie.       www.thermomix.pl 