Serial, który zawładnął moim sercem w czasach liceum. Uwielbiałam go za to, że California, że słońce, że miłość, szkoła, problemy mniejsze i większe - takie bzdury ;) Lubię oglądać czasami takie seriale/filmy, których akcja i forma zdecydowanie odbiega od mojej rzeczywistości ;)           The O.C. to amerykański serial. Główny bohater to Ryan Atwood (Ben McKenzie) Jest to chłopak z rozbitego domu, a przygarnia go do siebie Sandy Cohen (Peter Gallagher, znany z Seven Heaven ;) ) Ryan zaprzyjaźnia się z Sethem (Adam Brody - ah podkochiwałam się w nim :D ). Z czasem dołączają do nich Summer (Rachel Bilson) oraz Marrisa (Mischa Barton). Serial ma cztery sezony i wszystko świetnie dopóki reżyser nie postanowił uśmiercić jednej z bohaterek, nad czym bardzo ubolewałam...          Rodzina Państwa Cohenów jest żydowskiego wyznania, co jest uwidocznione w serialu. Na śniadanie jedzą tradycyjne żydowskie bajgle, obchodzą tradycyjne żydowskie święta takie jak np. Hanukkah, czyli święto, które w wierze katolickiej jakby odpowiada Bożemu Narodzeniu (daty mniej więcej się pokrywają).   Pamiętam jak Seth zabawnie połączył oba święta ze względu na Ryana, a z tego połączenia powstała Chrismukkah. A jeśli chodzi o bajgle to pojawiają się prawie w każdym odcinku i dlatego też nie mogło ich zabraknąć na blogu ;) Codziennie rano ojciec Setha wyciągał świeże bajgle i przecinał je w takiej specjalnej maszynce, a potem smarował kremowym serkiem, mniam ;)          Przepis na bajgle pochodzi z cudownego bloga Moniki - Gotuje, bo lubi. Zajrzyjcie do niej również po przepis na bajgle w wersji fast, oraz inne fantastyczne przepisy którymi zapełniony jest ten blog :)         BAJGLE    SKŁADNIKI:    Zaczyn:    150 g mąki typ 750 (użyłam 650) 150 g wody odrobina drożdży 2 łyżki zakwasu pszennego (opcjonalnie)   Reszta ciasta:   600 g mąki 350 g wody 2 łyżki miodu 1 łyżka soli 6,5 g drożdży         PRZYGOTOWANIE: Przygotowania zaczynamy od zaczynu. Wszystkie składniki wymieszać i odstawić w ciepłe miejsce na 8 godzin.  Po tym czasie do zaczynu należy dodać pozostałe składniki. Ciasto wyrobić dokładnie i ponownie odstawić do wyrośnięcia w ciepłe miejsce na ok. godzinę. Delikatnie wyrośnięte ciasto przełożyć na blat, rozpłaszczyć i złożyć za trzy, tak jak składa się list. Ciasto przełożyć do miski i umieścić tym razem w lodówce na co najmniej 8 godzin. Po tym czasie podzielić ciasto na ok. 16-18 kawałków. Każdy z nich uformować w kulkę i zrobić w nim dziurkę. Tak przygotowane ciasto pozostawić na 40 minut do wyrośnięcia. W dużym garnku zagotować wodę, dodać do niej miód. Do zagotowanej wody wrzucać wyrośnięte bajgle i gotować każdy po ok. minutę z każdej strony.  Wyjmować łyżką cedzakową na papier, blachę, lub ściereczkę. Obgotowane bajgle smarować roztrzepanym jajkiem i maczać w maku, albo sezamie. Bajgle piec przez ok. 20-25 minut w piekarniku nagrzanym do 200 stopni. 