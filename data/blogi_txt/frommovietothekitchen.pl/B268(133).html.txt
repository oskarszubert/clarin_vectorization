Charlie to chłopiec, który ma krótko mówiąc przekichane. Mieszka z całą rodziną (wliczając w to dwie pary dziadków) w starej ruderze, co dzień na obiad je zupę z kapusty, a prezentem jaki dostaje każdego roku na urodziny jest jedna tabliczka czekolady. Wszystko to ma się odmienić, gdy Willy Wonka, właściciel największej na świecie fabryki czekolady ogłasza niesamowity konkurs. W opakowaniach pięciu czekolad umieszcza pięć złotych biletów, które są jednocześnie przepustką do Fabryki Czekolady Wonki.   Piątka dzieciaków, a raczej czwórka rozwydrzonych bachorów i jeden chłopiec wyruszyli wreszcie, aby zwiedzić tajemniczą fabrykę. Czekała tam na nich wielka polana słodyczy, ogromna łąka z lukrowanymi kwiatami, puszystymi piankami i wielka rzeka czekolady, która kończyła się wodospadem. Czekoladowy wodospad to sposób Wonki na mieszanie czekolady tak, aby w końcowym efekcie była idealnie puszysta. Mogłabym wymieniać bez końca smakołyki z fabryki, ale to co najbardziej kojarzy się z tym filmem to CZEKOLADA. Nie wiem czy odważyłabym się wykąpać w takiej rzece, ale mogłabym mieć taki dzbanuszek z niekończącym się sosem i polewać nim naleśniki, owoce i wszystko inne na co przyszłaby mi ochota. Dlatego mam dziś dla Was właściwie idealny sos czekoladowy, który nadaje się doskonale jako polewa do lodów, deserów, naleśników, owoców, ciast i innych cudów.           CHARLIE I FABRYKA CZEKOLADY – SOS CZEKOLADOWY      SKŁADNIKI    *50 g czekolady mlecznej 50 g czekolady gorzkiej 30 g cukru 50 ml wody, lub mleka 30 g masła    PRZYGOTOWANIE – THERMOMIX    W naczyniu miksującym umieść czekoladę połamaną na kawałki, rozdrobnij 5 s / obr 10 Dodaj masło, mleko/wodę, oraz cukier. Zmiksuj 50 stopni / 3 minuty / obr. 2 Gotowy sos przelej do szklanej butelki. Aby ponownie doprowadzić sos do płynnej postaci wystarczy podgrzać butelkę z sosem w gorącej wodzie. PRZYGOTOWANIE – WERSJA KLASYCZNA      W małym garnuszku umieść czekoladę połamaną na kawałki i masło. Mieszając cały czas dodaj cukier i wodę. Gdy wszystkie składniki się połączą przelej sos do szklanej butelki. Aby ponownie doprowadzić sos do płynnej postaci wystarczy podgrzać butelkę z sosem w gorącej wodzie. *czekolady oczywiście najlepiej Willy'ego Wonki ;-) 