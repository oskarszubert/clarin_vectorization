Czy istnieje przepis na udaną restaurację? Czy tradycyjne włoskie receptury mogą być kluczem do sukcesu?          Film "Wielkie otwarcie" kręci się wokół historii dwóch braci Primo (Tony Shalhoub) i Secondo (Stanley Tucci), którzy postanawiają otworzyć włoską restaurację w Ameryce. Wydaje się, że to strzał w dziesiątkę, bo są perfekcyjnie przygotowani, mają doświadczenie, umiejętności, które teoretycznie powinny gwarantować im sukces. Niestety spotykają się z niezrozumieniem ze strony amerykańskich klientów.   Klienci odwiedzający restaurację są niezadowoleni, jedzenie przygotowywane przez braci nie spełnia ich oczekiwań - jest inne, nietypowe i nie do końca odpowiada gustom amerykańskich konsumentów. To wszystko doprowadza do sprzeczek między braćmi i do ogromnych kłopotów finansowych. Akcja filmu staje się barwniejsza w momencie zorganizowania w restauracji przyjęcia. Właśnie wtedy na ekranie pojawia się co raz to więcej potraw m.in. risotto z owocami morza, makaron, Timpano, pesto, sos Fiorentina, crostini. Oglądałam te momenty kilkukrotnie notując wszystko co może pomóc mi odtworzyć te dania w mojej kuchni ;)    W dzisiejszym wpisie zacznę od końca. W ostatniej scenie, po imprezie i kłótni między braćmi następuje finalna konsumpcja i przygotowanie frittaty. Jest to najprostszy przepis na świecie, ale jak wiadomo często w prostocie kryje się najwięcej smaku.        FRITTATA SKŁADNIKI:      4 duże, wiejskie jajka odrobina soli i pieprzu oliwa do smażenia      PRZYGOTOWANIE:    Na patelni ustawionej na średnim palniku rozgrzać odrobinę oliwy.   Jajka rozbić do miseczki, wymieszać dokładnie widelcem przez ok. 1minutę, doprawić solą.  Masę jajeczną wylać na patelnię, przemieszać chwilę i poczekać aż jajka się zetną.  Podawać z pieczywem. Można też posypać świeżo zmielonym pieprzem.     Tu fragment filmu na którym widać jak Secondo przygotowuje frittatę: Ciekawostka:  Stanley Tucci wydał książkę kucharską zawierającą przepisy z kuchni włoskiej na której się wychował. Jest to zbiór prawie 200 przepisów, wraz z poradami dotyczącymi wina. Można znaleźć w niej przepisy m.in na:  lazanię z polentą i serem gorgonzola, sałatkę z owocami morza, pieczoną kaczkę ze świeżymi figami. 