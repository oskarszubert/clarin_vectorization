Pomysł na przygotowanie tych psich ciasteczek jakiś czas temu podrzucił mi Tatowy, a jako że filmy sensacyjne rzadko goszczą na blogu pomyślałam, że do przygotowania tego wpisu zaproszę gościnnie specjalistę od filmowej broni – Błażeja, admina  Keep Shooting– Guns in Movies.           Zabójczą broń oglądałam sto lat temu i jakoś motyw jedzenia psich ciastek przez Riggs'a umknął mi zupełnie, stąd odświeżyłam sobie ostatnio trzy pierwsze części znajdując przy okazji jeszcze kilka kulinarno- sensacyjnych smaczków ;)            Oto co na temat jednej z najsłynniejszych "wystrzałowych" scen filmowych napisał dla Was Błażej:    Jeden z najsłynniejszych pistoletów w historii broni palnej i... kina. :) Mowa o pistolecie Beretta 92FS kalibru 9x19mm, który obok karabinków AK-47 i M16 stał się jednym z symboli kina akcji minionego stulecia, a nawet sztandarową bronią wielu z bohaterów, jak np. Johna McClane'a cyklu "Szklanych pułapek" (wyłączając 4. część) czy Detektywa Martina Riggsa z "Zabójczej broni", choć w obydwu przypadkach w pierwszej części używali wcześniejszej wersji, czyli Beretty 92F. Jedna z najsłynniejszych scen filmowych z tym pistoletem to pojedynek na strzelnicy między Rogerem Murtaugh (Danny Glover), który pozostaje wierny przez wszystkie 4 części "Lethal Weapon" 6-strzałowemu rewolwerowi Smith   Wesson Model 19 kalibru .357 Magnum, a Martinem Riggsem, uzbrojonym we wspomnianą Berettę 92F. I tak razem z Detektywem Riggsem życzę Wam miłego dnia. :) (Błażej - admin Keep Shooting - Guns in Movies)      Wracając do ciasteczek... W trzeciej części "Zabójczej broni" Riggs zapowiada, że rzuca palenie. Podczas jednej ze scen Murtaugh wciska mu pudełko psich ciastek, a ten po prostu zaczyna traktować je jako zamiennik papierosów. Dość niekonwencjonalny sposób na rzucanie palenia stąd uznałam, że koniecznie takie ciastka muszę przygotować ;)  Przepis jest mieszanką kilku przepisów, które znalazłam w internecie, ale bazowałam przede wszystkim na przepisie z bloga Madame Edith. SKŁADNIKI:    200 g wątróbki drobiowej 100 g boczku 100 g pachwiny wieprzowej (można zastąpić boczkiem, lub innym kawałkiem mięsa) 100 g mąki kukurydzianej 100 g mąki pszennej 100 ml bulionu 2 łyżki ketchupu 1 łyżka oleju   PRZYGOTOWANIE: Boczek i pachwinę pokroić w kostkę. Wątróbkę oczyścić. Na patelni rozgrzać olej, dodać wątróbkę i usmażyć dobrze, zdjąć ją z patelni. Na patelnię wrzucić boczek i pachwinę, usmażyć. Boczek, wątróbkę, oraz pachwinę zmiksować dokładnie blenderem. Dodać mąki, oraz bulion. Zmiksować ponownie. W razie gdyby masa była zbyt rzadka, dosypać mąki.  Wyrobić ciasto, rozwałkować i wycinać dowolne kształty. Ciastka układać na blaszce, smarować ketchupem i piec w piekarniku nagrzanym do ok. 100-130 stopni przez ok. 2 godziny, aż ciastka całkowicie się wysuszą, a nie mocno spieką.      Zapach ciastek jest rewelacyjny, choć może niekoniecznie dla człowieka, ale zapewniam że każdy pies będzie zadowolony z takiego ciastka. Można zrobić wersję z przyprawami i lepszym mięsem to i człowiekowi posmakują ;) 