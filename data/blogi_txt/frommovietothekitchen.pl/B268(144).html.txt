Już jutro ŚWIĘTO PĄCZKA, czyli Tłusty Czwartek.   Jesteście przygotowani? Ja już tak!     Kto jest największym zjadaczem pączków na świecie? Oczywiście Homer Simpson! Jak pisze o nim nonsensopedia " Jest jedyną osobą na świecie, która jest winna pączek sama sobie."               DONUTY, PĄCZKI Z DZIURKĄ (składniki na ok. 50 sztuk)    SKŁADNIKI:      ok. 1 kg mąki + do podsypywania blatu 25 g świeżych drożdży 2 jajka 1/2 kostki masła 1/2 szklanki cukru 2 szklanki mleka 1/2 łyżeczki soli 2 łyżki alkoholu (spirytus, wódka, rum, lub ocet) 750 ml oleju rzepakowego      PRZYGOTOWANIE:    Do kubka wkruszyć drożdże, dodać 1 łyżkę cukru i 4 łyżki letniej wody. Wymieszać dokładnie i odstawić na kilka minut. W małym rondelku roztopić masło, wystudzić. Do dużej miski przesiać mąkę, wbić jajka, dodać drożdżowy rozczyn, roztopione masło, cukier, alkohol, sól i mleko. Wszystko dokładnie wymieszać i wyrobić gładkie ciasto. Odstawić w ciepłe miejsce na ok. godzinę.     W tym czasie możecie zorientować się, że brakuje Wam mąki i przejść się do sklepu, przy okazji kupując ściereczki i nową tacę ;-) Gdy wrócicie ciasto akurat będzie gotowe :-)    Ciasto rozwałkować na podsypanym mąką blacie, na grubość ok. 1 cm. Wycinać kółka kubkiem, szklanką, słoikiem, czy czymkolwiek okrągłym i w środku wykrajać małe kółeczka kieliszkiem, lub np. zakrętką od butelki. Wykrajać aż wykorzysta się całe ciasto.    Na głęboką patelnię wlać olej. Rozgrzewać go powoli na średnim płomieniu przez kilkanaście minut. Najlepsza temperatura do smażenia pączków to ok 170 stopni, jednak gdy nie posiadamy termometru aby to zmierzyć wystarczy wrzucić na patelnię kawałek ciasta, gdy olej skwierczy, a ciasto się smaży to znak, że olej jest już dostatecznie rozgrzany.    Smażyć donuty z obu stron do zarumienienia i następnie odsączać z nadmiaru tłuszczu na ręczniku papierowym. Gotowe donuty dekorować lukrem, cukrem pudrem, lub po prostu zjadać same :-) 