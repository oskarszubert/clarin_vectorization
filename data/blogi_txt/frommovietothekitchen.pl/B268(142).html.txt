Gdy pierwszy raz zobaczyłam plakat serialu The Killing (I i II sezon) to moje pierwsze skojarzenie było oczywiste – Twin Peaks. Ta sama historia, zaginiona dziewczyna, hasło „Who killed Rosie Larsen?”, ciało dziewczyny znalezione w wodzie. To wszystko składało się na bardzo podobną historię, później pojawił się również element usług seksualnych. Na tym właściwie podobieństwa się skończyły, bo Miasteczko Twin Peaks mimo podobnego klimatu co w The Killing miało w sobie coś fantastycznego, no ale nie o tym miałam pisać.            Jak to zwykle bywa w kryminalnych serialach niezbyt dużo jedzenia przewija się na ekranie. To czego było najwięcej to kawa i fast-foody. Moją uwagę przyciągnęły polskie elementy – nazwiska, imiona i przede wszystkim GOŁĄBKI. Nasze europejskie, klasyczne gołąbki, po amerykańsku stuffed cabbage ;)    To było zaskoczenie słysząc jak w pierwszym odcinku drugiego sezonu Terry mówi:  „Danny, you like gołąbki, don’t ya?”              Gołąbki, które jedzą wyglądają mi na takie super klasyczne, które na pewno każdy z Was zna z dzieciństwa - zwykła kapusta, mięsne nadzienie i sos pomidorowy. Krótko mówiąc - pycha. Ja uwielbiam takie domowe jedzenie, to mój comfort food. Od jakiegoś czasu eksperymentuję z nadzieniem, oraz z rodzajem kapusty (mięso zamieniam na kaszę i soczewicę). Jednak co klasyka to klasyka. Dlatego dziś przepis na tradycyjne GOŁĄBKI.         SKŁADNIKI:    główka kapusty 500 g mięsa mielonego (np. z łopatki, lub szynki) 1 marchew 2 cebule 1 ząbek czosnku 100g białego ryżu sól, pieprz olej   Sos pomidorowy:   500 ml bulionu 500 ml przecieru pomidorowego 2-3 łyżki koncentratu pomidorowego 200 ml śmietany kremówki sól, pieprz      PRZYGOTOWANIE:   Ryż ugotować w osolonej wodzie wg. przepisu na opakowaniu. Ostudzić i przełożyć do miseczki. Marchewkę obrać i zetrzeć na tarce o grubych oczkach. Cebulę obrać i posiekać drobno. Czosnek przecisnąć przez praskę. Na patelni rozgrzać dwie łyżki oleju i podsmażyć przez chwilę cebulę, czosnek i marchew. Dodać do ryżu. Mięso doprawić solą i pieprzem. Dodać do niego ryż z marchewką i cebulą. Odstawić na 30 minut do lodówki. Z kapusty wyciąć głąb, włożyć ją do dużego garnka i zalać wrzątkiem. Gotować na niewielkim ogniu pod przykryciem przez ok. 10 minut. Po tym czasie liście powinny być już delikatnie miękkie, na tyle aby można było je swobodnie odrywać.  W tym momencie sposobów na dalsze przygotowanie jest kilka. Można już zawijać farsz w liście i gotować gołąbki w bulionie, lub w wodzie, ale ja wolę oderwane liście ugotować na parze. To sprawia, że gołąbki, a dokładniej kapusta są bardzo miękkie i delikatne.  Zatem układam liście w garnku do gotowania na parze (lub na przystawce Varoma w Thermomixie) i gotuję je przez ok. 20 minut.  Po tym czasie wyciągam je, czekam aż ostygną i wtedy zawijam w nie farsz (jak krokiety).  Następnie gotowe gołąbki z powrotem układam w garnku do gotowania na parze i gotuje kolejne 20 minut.  Można też gołąbki ułożyć w naczyniu żaroodpornym, zalać bulionem i upiec.  Gotowe gołąbki polewam sosem pomidorowym.   Przygotowanie sosu:    Do garnka wlewam bulion, dodaję koncentrat, przecier i śmietankę. Podgrzewając na małym ogniu mieszam, aż wszystkie składniki się połączą. Doprawiam solą i pieprzem. 