Chyba trzy razy zaczynałam pisać ten wpis. Ciągle usuwając zdania nie mogłam skupić się na tym od czego powinnam zacząć. Ten rok minął mi niesamowicie szybko, intensywnie, pracowicie i przyjemnie. Nie ma co ukrywać, że nagroda, którą zdobyłam rok temu bardzo pomogła mi się rozwinąć i dała motywacyjnego kopa do roboty. Tegoroczna edycja konkursu i zgłoszone do niej blogi dały mi dużo do myślenia. Powiem szczerze, poprzeczka jest podniesiona bardzo wysoko i z roku na rok będzie coraz trudniej dorównać tym, którzy wygrali do tej pory.    Blogowanie to już nie tylko suche notki, kilka przemyśleń i ładnych zdjęć. To całe życie i wiedza autorów, którzy je piszą. I wiem, że Ci którzy zwycięskie blogi prowadzą dają z siebie sto procent. Ciężka praca, godziny spędzone na dopieszczaniu treści, stałe dokształcanie się, a także budowanie relacji z czytelnikami, dbanie o wygląd bloga i wiele wiele innych. Trzeba po prostu stale się rozwijać, bo jak staniemy w miejscu to tak naprawdę się cofamy.    oddaję koronę miss Konradowi :D Wielkie ukłony składam moim tegorocznym faworytom-zwycięzcom, a są to blogi: Jadłonomia, Jak oszczędzać pieniądze, oraz Halo Ziemia. Bardzo cieszę się, że wyróżnione zostały również blogi Mr. Vintage, jestem.mobi, oraz kanał Polimaty.      Szkoda, że żadnej nagrody nie zdobył vlog Radzka, oraz blog Makóweczki - moi faworyci w swoich kategoriach. Tak, czy siak te dziewczyny są wygrane i bez nagród, bo robią kawał dobrej roboty.  Mam nadzieję, że wszystkie te nagrody przyniosą zwycięzcom wiele radości, tak jak mi przyniosła zeszłoroczna nagroda :) I powtórzę to co powtarzam wszędzie - dla mnie to był niesamowity zapalnik, choć i tak twierdzę, że dopiero się rozkręcam ;) 