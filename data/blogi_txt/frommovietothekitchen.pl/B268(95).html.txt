Jak już niektórzy z Was wiedzą postanowiłam poszerzyć blog o jeden dodatkowy dział - Przepisy z gier. Jest to coś innego, całkowicie niespotykanego na blogach, więc mam nadzieję, że Wam się spodoba ta część bloga. Oczywiście nadal głównym tematem pozostają filmy, a gry to tylko dodatek i będą pojawiały się np. raz w miesiącu. Na pierwszy ogień idzie tort, a w zasadzie ciasto "The cake is a lie". Na pewno brzmi znajomo dla każdego kto kiedykolwiek grał w tę grę. Jestem bardzo ciekawa ilu z Was lubi grać w gry?  Ja osobiście uwielbiam gry z gatunku survival horror - jestem wielką fanką serii Silent Hill, ale też mam ogromny sentyment do zwykłych platformówek typu Mario. Były to pierwsze gry w które kiedykolwiek grałam, oczywiście na Pegasusie :)        Informacje o grze Portal ze strony gry- online.pl :    Portal to oryginalna gra logiczna, która została opracowana przez firmę Valve Corporation w trakcie prac nad drugim dodatkiem do Half-Life 2.  W grze wcielamy się w kobietę, która budzi się w jednym z pomieszczeń placówki naukowo- badawczej Aperture Science Enrichment Center, a jej zadaniem jest przetestowanie prototypowego urządzenia o nazwie Aperture Science Handheld Portal Device (ASHPD). Jest to potężna broń umożliwiająca tworzenie tytułowych portali na niemal każdej z płaskich powierzchni. Przygotowane w ten sposób „bramy” pełnią funkcję przejść, które łączą ze sobą fizycznie dwa różne punkty w przestrzeni.  Zabawa podzielona jest na kolejne etapy, w których musimy zmierzyć się z przygotowanymi przez autorów gry problemami. Oprócz poszukiwania sposobu na ukończenie planszy, będziemy również eliminować stacjonarne ośrodki obronne w postaci wieżyczek strzelniczych oraz manipulować porzuconymi w salach przedmiotami (broń posiada podobne właściwości jak Gravity Gun z Half-Life 2). W odnajdywaniu dalszej drogi pomaga nam operująca kobiecym głosem sztuczna inteligencja, wydająca polecenia za pomocą systemu łączności. Jej wskazówki są bardzo cenne, zwłaszcza w początkowej fazie zmagań, gdy gracz musi szybko przyzwyczaić się do specyficznego charakteru rozgrywki. Na późniejszych poziomach komentarze AI pozwalają jednak przypuszczać, że może mieć wobec nas wrogie zamiary.  Portal jest napędzany silnikiem Source – tym samym, który został przygotowany na potrzeby gry Half-Life 2. Warto w tym miejscu nadmienić, że świat obserwujemy z perspektywy pierwszej osoby, co nieczęsto zdarza się w tego typu produkcjach. Gra oferuje w sumie około czterech godzin rozgrywki w trybie single player plus tryby dodatkowe, w których mamy między innymi szansę ukończyć te same poziomy na nieco bardziej wymagających warunkach. Autorzy nie przewidzieli wariantu zmagań wieloosobowych.         THE CAKE IS A LIE - PORTAL CAKE SKŁADNIKI:  Składniki na tortownicę o średnicy 18-22cm Składniki na biszkopt:  5 jajek 3/4 szklanki cukru 1/4 szklanki mąki ziemniaczanej, lub 1 budyń 3/4 szklanki mąki pszennej 2-3 łyżki kakao   Składniki na masę:  400 ml śmietanki kremówki 1 szklanka cukru pudru 5 łyżek kakao 200 g serka mascarpone     Dodatkowo: 1 tabliczka gorzkiej czekolady bita śmietana w spray'u (można przygotować samemu) 8 wiśni  świeczka      PRZYGOTOWANIE: Przygotowanie biszkoptu:  Białka oddzielić od żółtek. Ubić pianę z białek, a pod koniec ubijania stopniowo dodawać cukier. Cały czas mieszając na najniższych obrotach miksera dodawać po jednym żółtku, a na końcu dodać mąki i kakao. Wymieszać tylko do połączenia składników.     Piekarnik rozgrzać do ok. 160-170C. Spód blachy/tortownicy wyłożyć papierem do pieczenia. Boków niczym nie smarować. Przelać masę i piec biszkopt przez ok. 30-40min. Sprawdzać patyczkiem.    Biszkopt kroić dopiero po całkowitym wystudzeniu, najlepiej ostrym nożem bez ząbków. Przygotowanie masy:  Śmietanę kremówkę ubić. Pod koniec ubijania dodać cukier i kakao, a następnie serek mascarpone. Schłodzić przez ok. 1 godzinę przed przełożeniem tortu.    Biszkopt przełożyć kremem, nie za grubo. Oraz wysmarować go z wierzchu i z boków.   Tabliczkę gorzkiej czekolady zetrzeć na tarce o grubych oczkach, a następnie udekorować wiórkami tort. Na wierzchu zrobić 8 rozetek z bitej śmietany na których ułożyć wisienki. 