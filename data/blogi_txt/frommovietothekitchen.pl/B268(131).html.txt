Jesień zbliża się już wielkimi krokami, w sklepie pierwsze dynie pojawiły się już w sierpniu, jednak dla mnie to warzywo to zdecydowanie synonim jesieni, dlatego też zabieram się za nią dopiero we wrześniu, a nie wtedy gdy jeszcze łapię ostatnie tchnienia wakacji i gorącego lata.           Dynia to dość nieprzeciętny twór natury, choć mogłoby się wydawać, że jej mdły smak nie napawa niezwykłością, a jednak... Jak dla mnie jest to jedno z ciekawszych warzyw, bo mogę je przetwarzać na milion sposobów. Dynia jest tak elastyczna, że pasuje do ciast, gulaszy, zup, makaronów, zapiekanek, babeczek i innych cudów. Pięknie ozdobiona, wydrążona dynia to także symbol amerykańskiego święta Halloween. Jest to niemal obowiązkowy jego element.           I najważniejsze - Harry Potter! Sok dyniowy towarzyszy czarodziejowi   praktycznie cały czas. W każdym magicznym domu sok pojawiał się na śniadaniu, można było go kupić w pociągu do Hogwartu. Był to tak popularny napój jak mugolski sok pomarańczowy.           Dlatego, skoro w końcu pojawiła się jesień, dynie i spadające liście to postanowiłam przygotować dla Was dyniowy sok prosto z czarodziejskiego świata. Ten sok przypomina w smaku popularny napój dla dzieci, gęsty i słodziutki :)            SKŁADNIKI:    1 banan, obrany i pokrojony w plasterki 2 jabłka, obrane i pokrojone w ósemki 2 marchewki, obrane i pokrojone w kawałki 500 g obranej i pokrojonej w kostkę dyni 100 g cukru 800 ml wody szczypta cynamonu      PRZYGOTOWANIE – THERMOMIX    W naczyniu miksującym umieść marchewkę. Rozdrobnij 10 s / obr. 5. Zgarnij rozdrobnioną marchewkę ze ścianek na dno naczynia. Dolej 300 ml wody, gotuj 8 min / Varoma / obr. 1 Dodaj pozostałe składniki, zmiksuj 1 min 30 s / obroty 10 Dolej resztę wody, zagotuj 10 min / 100 stopni / obr. 2 Przelej sok do butelek i odstaw do ostygnięcia. PRZYGOTOWANIE TRADYCYJNE    Do garnka włóż marchewki, banana, jabłka oraz dynię. Zasyp cukrem, dodaj szczyptę cynamonu i zalej wodą. Zagotuj, a następnie zmniejsz odrobinę temperaturę i gotuj do czasu aż wszystkie składniki będą miękkie. Następnie przy pomocy blendera zmiksuj całość przez kilka minut, aż uzyskać gładką konsystencję. Gotowy sok przelej do butelek i odstaw do ostygnięcia. 