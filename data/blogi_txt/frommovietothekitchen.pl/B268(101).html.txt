Uwielbiam filmy z dreszczykiem, z przerysowaną fabułą, z elementami grozy. Demoniczny Golibroda z Fleet Street mógłby taki być, gdyby nie jeden element, który według mnie popsuł całość - muzyka. Tak jak uwielbiam musicale, to tu niestety muzyczne elementy mnie irytowały. Stroje, obraz XIX-wiecznej Anglii, cała mroczna otoczka wypadła nieprzeciętnie, ale te piosenki… Wyjący Johnny Depp niestety irytował mnie bardzo. Sweeney Todd: Demoniczny golibroda z Fleet Street to ekranizacja brodwayowskiego musicalu, który w 1979 stał się hitem. Skąd wzięła się cała historia? Tego do końca nie można wyjaśnić… Pamiętam, że kiedyś byłam bardzo zainteresowana tym tematem i znalazłam informacje o brytyjskich seryjnych mordercach z XIX wieku, a wśród nich znalazł się właśnie mężczyzna, który faktycznie mordował po to, aby przerabiać ludzkie mięso na paszteciki… Czy to prawda? Nie wiem, ale historia jest na tyle przerażająca, że chyba nie będę się dalej nad tym zastanawiać ;) Jednak nie bójcie się! Paszteciki, które proponuję są bardzo smaczne, a dodatkowo z racji mrocznej historii z nimi związanej jest to świetna propozycja do przygotowania na Halloween ;) Składniki (na 3 duże paszteciki):    Ciasto    200 g mąki pszennej 80 g masła 50 ml wody ½ łyżeczki soli szczypta pieprzu mały kawałek masła do wysmarowania foremek    Farsz    300 g mięsa mielonego ½ cebuli 1 łyżeczka suszonego koperku 1 ząbek czosnku sól i pieprz olej do smażenia    Przygotowanie:    Mąkę przesyp do miski, dodaj miękkie masło, wodę, sól i pieprz. Zagnieć elastyczne i jednolite ciasto. Możesz to zrobić w malakserze lub przy użyciu blendera. Uformuj ciasto w kulę, zawiń w folię spożywczą i schowaj do lodówki na 30 minut. Mięso dopraw solą, pieprzem i koperkiem. Cebulę i czosnek posiekaj w drobną kostkę i również dodaj do mięsa. Wymieszaj dokładnie. Na patelni rozgrzej olej, usmaż mięso. Foremki (kokilki, ramekiny lub foremki do muffinów) wysmaruj tłuszczem. Schłodzone ciasto cienko rozwałkuj i wyłóż nim foremki. Do środka włóż farsz, a wierzch przykryj kawałkiem ciasta. Piecz w piekarniku nagrzanym do 180 stopni, do czasu aż ciasto będzie zrumienione z wierzchu, to znaczy około 20 minut.    Ten przepis i inne znajdziecie w mojej książce "KUCHNIA FILMOWA".   Premiera 25 września. Książka dostępna jest już w przedsprzedaży na stronie Empiku: http://www.empik.com/kuchnia-filmowa-wnuk- paulina,p1079867631,ksiazka-p 