Na początek kilka słów wstępu... Zostawiłam tego bloga już na samym początku, jednak myślami ciągle do niego wracałam. Dużo osób pisze mi, że to świetny pomysł i dlatego pomyślałam, że bardzo chcę go kontynuować. Brakowało mi tylko mobilizacji. Jednak jak widać już ją znalazłam ;) Mam w głowie dużo pomysłów na dania z filmów, także mam nadzieje, że będziecie chcieli odwiedzać mnie także tutaj :)  Kilkanaście lat temu, po raz pierwszy na ekranie gdańskiego kina "Bajka" (nieistniejącego już) zobaczyłam film "Czy to Ty, czy to ja". Historia o dwóch, identycznie wyglądających dziewczynkach (w tej roli siostry Olsen, jeszcze wtedy nieanorektyczne) . Jednak każda z nich pochodzi z innego świata. Amanda mieszka w sierocińcu, a Alyssa z tatą milionerem. Przypadek sprawia, że dziewczynki wpadają na siebie i wspólnie postanawiają zamienić się rolami. Film jest bardzo przyjemny i lekki. Miła, komediowo-familijna historia, ale ja nie o tym chciałam tu...        Najbardziej w pamięci zapadł mi moment, w którym dzieci z sierocińca, które spędzają wakacje na obozie zasiadają do obiadu. A co na obiad? Pyszna, hamburgerowa bułka z ogromną ilością pomidorowo-mięsnego sosu. Nie bez powodu bułka ta ma nazwę "SLOPPY JOE" czyli Jasio flejtuch. Sos wylewa się bokami i nie sposób nie ubrudzić się jedząc tę bułkę. Jednak chyba o to chodzi jedząc jasia flejtucha, aby na chwile zapomnieć o wszystkim i jeść jak dziecko nie zwracając uwagi na bałagan, który powstaje dookoła :)  Nie przepadam za gotowymi bułkami do hamburgerów, dlatego w tym przepisie użyłam domowych, świeżo upieczonych bułeczek. Składniki na bułki:   3/4 szklanki ciepłej wody 1/3 szklanki mleka w proszku 2 łyżki masła 1,5 łyżki cukru 3/4 łyżeczki soli 1 łyżeczka drożdży instant 1 jajko 2 i 1/2 szklanki mąki Przygotowanie:    Masło roztopić i ostudzić. W misce umieścić wodę, mleko, cukier i masło. Całość wymieszać. Dodać drożdże, zamieszać i odstawić na 10min. Dodać jajko, połowę mąki, sól i zagnieść ciasto. Resztę mąki dodawać bardzo powoli i ugniatać tak, aż ciasto będzie elastyczne. Jeśli nie ma potrzeby to nie dodawać więcej mąki. Ciasto przełożyć do miski, przykryć ściereczką i odstawić w ciepłe miejsce na godzinę.     Po tym czasie uformować z ciasta od 4-8 kulek (w zależności jaką wielkość chcemy uzyskać). Bułeczki ułożyć na blaszce wyłożonej papierem do pieczenia, przykryć ściereczką i odstawić do wyrośnięcia na 45min.     Wyrośnięte bułki posmarować żółtkiem wymieszanym z mlekiem i ewentualnie posypać sezamem.  Piec w piekarniku nagrzanym do 200C przez ok 12-15min. Składniki na sos:   500g mielonego mięsa (u mnie indycze) 1 puszka pomidorów 100ml przecieru pomidorowego 2 cebule 2 ząbki czosnku 2 łyżki oliwy, lub oleju 1 łyżeczka pieprzu cayenne 1 łyżeczka ostrej papryki 1 łyżeczka soli morskiej Przygotowanie:    Mięso włożyć do miski. Czosnek przecisnąć przez praskę, lub posiekać drobno, a następnie dodać do mięsa razem z przyprawami i przecierem pomidorowym.    (Uwaga: mięso najlepiej smakuje, gdy przez noc, lub przynajmniej przez kilka godzin "posiedzi" w przyprawach w lodówce)     Cebulę posiekać w drobną kostkę. Podsmażyć na patelni. Gdy cebula będzie już gotowa, dodać mięso i smażyć przez chwilę aż nie będzie surowe. Następnie dodać pomidory. Dusić jeszcze ok. 20-30min. 