Film "Kapuśniaczek" jest chyba jednym z najbardziej durnowatych filmów jakie przyszło mi oglądać. Bardzo dziwna historia. Mamy tu kapuśniak, kosmitę, zmarłą żonę powracającą w ciele 20-latki i dwóch starszych panów umilających sobie życie zacnym trunkiem. Niewątpliwie jest to bardzo śmieszny film. Dobra, stara komedia, która bawi do łez, a głównie jest to zasługa obsady - Louis de Funes, czyli mistrz komedii znany jako Żandarm, czy Fantomas. Niestety "Kapuśniaczek" był jedną z jego ostatnich ról. Przejdźmy do zupy. Teoretycznie kapuśniak mógłby być ugotowany ze słodkiej kapusty, ale dla mnie nie istnieje coś takiego. Kapuśniak to kapuśniak. Z kiszonej i nie innej kapusty.   Można zrobić wersję na bogato dodając wędzony boczek, żeberka i inne bajery. Wtedy będzie bardziej tłusto, bardziej syto i zupa będzie z posmakiem wędzonki. Mój przepis jest jakby bazowy. A całą resztę można dowolnie modyfikować dodając ulubione dodatki mięsne.        KAPUŚNIAK    SKŁADNIKI:     300g kapusty kiszonej (ja dostałam od Babci) 1 szklanka soku z kapusty 4 marchewki 4 ziemniaki 1 seler 1 por 2 pietruszki Korpus drobiowy/skrzydełka/udka (cokolwiek na czym gotujemy bazę do zupy) sól, pieprz ziarnisty, ziele angielskie, liście laurowe PRZYGOTOWANIE:    Mięso zalać zimną wodą. Gotować na wolnym ogniu przez ok. godzinę. Warzywa(poza ziemniakami) umyć i obrać. Dodać do gotującego się wywaru. Nadal gotować przez kolejne 30min. Po tym czasie dodać ziele, pieprz, sól, oraz liście laurowe. Na wolnym ogniu gotować kolejne 30min, Po tym czasie, gdy warzywa będą miękkie wyciągnąć je, oraz mięso(nie wyrzucać!). Wrzucić ziemniaki i gotować dalej, aż będą miękkie. Kapustę pokroić drobno. Gdy ziemniaki będą odpowiednie wrzucić kapustę, oraz wlać sok z kapusty. Gotować powoli następne 30-40min. Marchewkę pokroić w talarki i dodać do zupy. Można również dodać mięso z wywaru. 