Once upon a time, czyli Dawno, dawno temu to baśniowy serial, którego akcja dzieje się w rzeczywistym świecie, a bohaterami są postacie z bajek. Żyją oni w miasteczku o nazwie Storybrooke. W każdym z odcinków poznajemy nową postać są to m.in. Pinokio, Czerwony Kapturek, Bella, Śpiąca Królewna, czy Piotruś Pan. Zła Królowa Regina rzuciła klątwę na cały magiczny świat i przeniosła wszystkich do współczesności.            Tajemnicza Emma pojawia się w Storybrooke zwabiona przez adoptowanego syna Reginy, który jednocześnie jest jej biologicznym synem – brzmi jak scenariusz brazylijskiej telenoweli, ale wystarczy kilka odcinków, aby zrozumieć kto z kim ma powiązanie ;) Emma zupełnie nie rozumie po co mały Henry ściągnął ją do tajemniczego miasteczka, a okazuje się, że tylko ona jest w stanie ściągnąć klątwę rzuconą przez Złą Królową.   Nie jest łatwo przekonać dorosłą osobę o tym, że jest córką Księcia i Królewny Śnieżki, a w dodatku każda osoba w miasteczku to postać z bajki ;)    Ja wciągnęłam się w ten serial, bo uwielbiam bajki i wszelkie baśniowe motywy. Pierwszy sezon był zdecydowanie najlepszy, nie mogłam się doczekać, aż włączę kolejny odcinek, żeby poznać kolejną postać z bajki. Drugi sezon trochę mnie znudził, ale trzeci znów jest całkiem ciekawy.     W drugim odcinku pierwszego sezonu wypatrzyłam coś co okazuje się być idealnym zimowym napojem – gorące kakao z bitą śmietaną posypaną cynamonem. Jest to ulubiony napój Henry’ego i Emmy. SKŁADNIKI:  2 porcje    400 ml mleka 3-4 łyżeczki gorzkiego kakao 4 łyżeczki cukru 100 ml śmietany kremówki (36% lub 30%) 2 łyżki cukru pudru do śmietany 1 łyżeczka cynamonu PRZYGOTOWANIE:    W małym garnuszku podgrzać mleko. Dodać kakao i cukier. Mieszać, aż się rozpuszczą Śmietankę kremówkę ubić z cukrem pudrem. Można użyć gotowej bitej śmietany w spray’u. Kakao przelać do kubków, na wierzch położyć porcję śmietany i posypać cynamonem. 