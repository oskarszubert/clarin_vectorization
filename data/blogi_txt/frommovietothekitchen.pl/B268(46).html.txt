Za miesiąc święta. To jednocześnie piękny i magiczny, a zarazem trudny czas. Mimo jesiennego przygnębienia ja w świątecznym klimacie ożywam. Uwielbiam kolorowe światełka, świąteczne ozdoby, romantyczne komedie i słuchane po raz setny „All I want for Christmas is you”. Nie lubię za to okołoświątecznego gwaru, kolejek w sklepach i czekoladopodobnych mikołajów... Dlatego wszystkie niedogodności świąteczne warto „odczarowywać” przesłodkimi romantycznymi komediami najlepiej w klimacie bożego narodzenia. Jednym z takich filmów jest „Holiday”, czyli historia o dwóch kobietach zamieniających się domami na okres świąt. I tak Iris wprowadza się do domu Amandy w Los Angeles, a Amanda wyjeżdża do angielskiej wioseczki, w której mieszka Iris. Co wydarzy się dalej można sobie wyobrazić, albo po prostu obejrzeć film… A do filmu koniecznie musisz przygotować sobie kubek gorącej czekolady z piankami marshmallow :-) SKŁADNIKI:    100 g mlecznej czekolady 100 g gorzkiej czekolady 500 ml mleka garść pianek marshmallow      PRZYGOTOWANIE:    Do garnuszka nalej mleko. Dodaj połamaną na kawałki czekoladę. Gotuj na niewielkim ogniu mieszając od czasu do czasu, aż czekolada się roztopi. Gotową gorącą czekoladę przelej do kubków, a na wierzchu ułóż pianki.      PRZYGOTOWANIE – THERMOMIX:    Do naczynia miksującego włóż czekoladę połamaną na kawałki. Zmiksuj czekoladę 5 s / obr. 8 Dodaj mleko i ustaw 80 stopni / 8 min. / obr. 2 Gotową gorącą czekoladę przelej do kubków, a na wierzchu ułóż pianki. 