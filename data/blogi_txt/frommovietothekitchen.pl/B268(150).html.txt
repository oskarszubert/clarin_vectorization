Ostatnio pisałam o filmie Volver, a przy okazji poznaliście przepis na hiszpańskie kruche rurki Barquillos. Było to dla mnie zupełnie coś nowego, bardzo ciekawy smak i choć nie wyglądały rewelacyjnie to jak na pierwszy raz jak dla mnie były ok J Bardzo intrygowało mnie to jak mogłyby smakować takie rurki, których ciasto wykonane jest z soku z pomarańczy, oraz z białego wina. Okazały się świetne w smaku J          Jako, że inspiracje kulinarne z tego filmu nie skończyły się na jednym przepisie tym razem kolejny element kuchni hiszpańskiej, czyli tortilla. Nie będzie to cienki placek, który najczęściej kojarzy się z nazwą „tortilla”. Hiszpańska tortilla to coś w rodzaju omletu z dodatkiem ziemniaków.           Raimunda, która całkiem z przypadku otwiera restaurację musi zorganizować obiad dla dużej grupy osób. Po drodze spotyka sąsiadki, od których pożycza m.in. kaszankę. Jak widać na restauracyjnym menu tortilla z kaszanką widnieje na pierwszym miejscu w menu (tortilla y morcilla). Zaciekawiona tym smakiem postanowiłam wypróbować taką wersję. Efekt był zaskakujący. Nie wiem jaka część z Was lubi kaszankę, ale ja akurat bardzo ją lubię. Szczególnie z dobrą paloną, lub białą kaszą gryczaną.            HISZPAŃSKA TORTILLA Z KASZANKĄ SKŁADNIKI   (na 4 porcje)    1 kg ziemniaków 6 jajek 200 g kaszanki 1 cebula 1-2 łyżeczki soli szczypta pieprzu olej do smażenia      PRZYGOTOWANIE:    Ziemniaki umyć, obrać i pokroić w cienkie plasterki. Na dużej patelni rozgrzać na początek 3 łyżki oleju. Smażyć plasterki ziemniaków z obu stron, aż będą miękkie i zarumienione. Smażyć należy porcjami, aby wszystkie ziemniaki były dobrze usmażone. Podczas smażenia doprawiać ziemniaki solą. Usmażone ziemniaki odstawić na talerz. Cebulę pokroić w piórka. Kaszankę pokroić w kawałki. Na ten samej patelni na której były smażone ziemniaki rozgrzać kolejne 2 łyżki oleju. Na patelnię wrzucić cebulkę i poddusić ją przez chwilę, a następnie dodać kaszankę i smażyć całość przez ok. 3 minuty. W czasie, gdy kaszanka będzie się smażyć, wbić jajka do miseczki i wymieszać je dokładnie. Gdy kaszanka będzie już usmażona, dodać do niej usmażone uprzednio ziemniaki i wymieszać wszystko dokładnie. Doprawić pieprzem. Zawartość patelni zalać jajeczną masą, wymieszać kilka razy, aby jajka dokładnie pokryły ziemniaki i smażyć omlet przez ok. 3-4 minut aż jajka się zetną. Na patelnię nałożyć duży talerz, obrócić patelnię do góry dnem aby tortilla znalazła się na talerzu. Szybkim ruchem zsunąć ją z talerza z powrotem na patelnię, aby usmażyła się również z drugiej strony. Gotową tortillę ponownie ściągnąć na talerz. 