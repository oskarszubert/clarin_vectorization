Opowieść w klimacie fantastyki, wyciskacz łez, a żeby tego było mało, historię wymyślił Stephen King – czy to wystarczy, aby produkcja stała się hitem? Zdecydowanie tak.     Może nie wszyscy z Was wiedzą, ale jestem wielką fanką Stephena Kinga, to jego książki zaczęłam wypożyczać, gdy tylko mogłam już sama wychodzić do biblioteki. Wcześniej proponowano mi tylko bajki, albo historie o Panu Samochodziku. Żeby nie było – nie mam nic do Pana Samochodzika, ale ja po prostu uwielbiałam się bać. Zamiłowanie do książek i filmów grozy pozostało mi do dziś. Później przerzuciłam się na ekranizacje książek Kinga i pewnie nie jestem obiektywna w tej ocenie, ale wydaje mi się, że każda jest świetna. Mimo, że to wielkie wyzwanie dla realizującego, ale nawet gdy produkcja nie jest efekciarska, czy nie ma genialnej obsady aktorskiej to i tak wszystkie filmy wydają się być genialne - choćby Carrie, Christine, Dolores Claiborne, czy Skazani na Shawshank.    Jeśli chodzi o Zieloną milę, to ten film zdecydowanie ma w sobie to „coś”. Element fantastyczny, klasa, świetna obsada i tematyka poruszająca ludzkie serca. Scena z chlebem kukurydzianym równiez podbija serce. Olbrzym skazany na śmierć za morderstwo dzieli się chlebem ze współwięźniem. Nie będę zdradzać okoliczności, bo może znajdzie się ktoś kto filmu nie widział, ani nie czytał książki? ;) Każdemu jednak mogę polecić Zieloną milę, a do filmu obowiązkowo kawałek ciepłego chleba kukurydzianego. Amerykański cornbread to rodzaj ciasta na maślance, lub mleku i jogurcie. Istotny jest dodatek mąki kukurydzianej. Przepis na chleb kukurydziany można modyfikować pod względem dodatków - w USA popularny jest cornbread z papryczkami jalapeno, lub całymi ziarnami kukurydzy. CHLEB KUKURYDZIANY    SKŁADNIKI:    1 szklanka mąki kukurydzianej 1 szklanka mąki pszennej 2 łyżeczki proszku do pieczenia ½ łyżeczki sody ½ łyżeczki soli 2 łyżeczki cukru 200 ml maślanki 50 ml oleju 2 jajka      PRZYGOTOWANIE – THERMOMIX W małej misce umieść wszystkie mokre składniki – maślankę, olej, oraz jajka. Wymieszaj dokładnie. W naczyniu miksującym umieść suche składniki – mąki, proszek do pieczenia, sodę, sól, oraz cukier. Zmiksuj 5 s / obr. 5 Następnie ustaw na 1 min / obr. 4 i miksując powoli wlewaj przez otwór pokrywy mokre składniki. Tak przygotowane ciasto wylej na blaszkę wysmarowaną masłem i piecz 20-30 min. w piekarniku nagrzanym  do 200 stopni. PRZYGOTOWANIE – WERSJA TRADYCYJNA    Do miski wsyp wszystkie suche składniki – mąki, proszek do pieczenia, sodę, sól, oraz cukier. Wymieszaj dokładnie. Do drugiej miski wlej mokre składniki – maślankę, olej, oraz jajka. Wymieszaj przez chwilę do połączenia składników. Wlewaj powoli mokre składniki do suchych i mieszaj energicznie. Blaszkę wysmaruj masłem, wylej na nią masę. Chleb piecz 20-30 minut w piekarniku nagrzanym do 200 stopni. 