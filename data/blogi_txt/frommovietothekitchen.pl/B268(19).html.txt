Dziś wyjątkowo przepis nie filmowy, bo szczerze mówiąc jeszcze nie znalazłam filmu, w którym pojawiła by się ta potrawa, ale nic straconego. Będę przez weekend przeglądać filmy z wątkiem meksykańskim, lub takie, których akcja dzieje się w Meksyku to może coś się trafi ;)      Istnieje wiele legend na temat tego jak powstało chili con carne (z hiszpańskiego "papryka z mięsem"). Najbardziej powszechną z nich jest ta o hiszpańskiej zakonnicy Marii z Agredy. Siostra Maria wielokrotnie doświadczała wizji podczas których duch opuszczał jej ciało i wyruszał, aby krzewić chrześcijaństwo wśród Indian. Podobno podczas jednej z takich wizji jej duch powrócił z przepisem na chili con carne ;) Ile w tym prawdy, tego nie wie nikt, ale potrawa jest jedną z najbardziej znanych na całym świecie. Moim zdaniem jest wprost idealna na zimowe dni, bardzo rozgrzewająca i sycąca za sprawą fasoli, oraz mięsa. Do mojej wersji dodaję pieczoną paprykę, która nadaje odrobiny słodkości, oraz trochę cynamonu, który podbija delikatnie smak całości. Do picia polecam wodę z cytryną, miętą i świeżym ogórkiem :) SKŁADNIKI:    500 g mielonej wołowiny 1 puszka białej fasoli w sosie pomidorowym 1 puszka fasoli czerwonej (odsączonej z zalewy) 1 puszka pomidorów krojonych ½ puszki kukurydzy (odsączonej z zalewy) 500 ml przecieru pomidorowego 2 papryki czerwone 2 ząbki czosnku 3 cebule 3-4 łyżki oleju    Przyprawy: 1 łyżeczka kminu rzymskiego (w ziarnach) ½ łyżeczki cynamonu 1-2 łyżeczki chili 1 łyżeczka słodkiej papryki ½ łyżeczki ostrej papryki ½ łyżeczki pieprzu czarnego (w ziarnach) ½ łyżeczki kolendry (w ziarnach) 1-2 łyżeczki soli     PRZYGOTOWANIE: Wszystkie przyprawy umieść w moździerzu i przygotuj mieszankę. W przypadku braku moździerza można użyć przypraw i ziół już zmielonych. Połowę mieszanki dodać do mięsa i odstawić je na godzinę lub dwie.  Paprykę umyć przekroić na cztery części, wyciąć gniazda nasienne i posmarować od strony skórki odrobiną oleju, lub oliwy. Ułożyć na blaszce wyłożonej papierem do pieczenia i piec w piekarniku nagrzanym do 160-170 stopni przez 30 minut aż skórka będzie przypieczona. Paprykę wystudzić, obrać ze skóry i pokroić w cienkie paseczki. Cebulę i czosnek obrać, pokroić w drobną kostkę. W średniej wielkości garnku rozgrzać oliwę, dodać cebulę i czosnek. Podsmażać przez kilka minut. Dodaj mięso i mieszając podsmażaj aż wyraźnie zbrązowieje. Dodaj pomidory, przecier pomidorowy i drugą połowę przypraw. Gotuj przez 30 minut, następnie dodaj czerwoną i białą fasolę, kukurydzę, oraz pokrojoną paprykę i gotuj jeszcze 10-15 minut. Chili con carne można podawać z ryżem, tortillą, polane odrobiną kwaśnej śmietany i posypane żółtym serem i posiekaną pietruszką. 