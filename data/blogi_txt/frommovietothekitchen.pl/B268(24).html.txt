Cofnijmy się w czasie o kilka miesięcy... Był to mroźny dzień stycznia. Wróciłam popołudniu z pracy i ruszyłam w stronę kuchni, aby przekroić przygotowany dzień wcześniej kakaowy biszkopt.  Posmarowałam blaty kremem, posypałam wiórkami czekoladowymi, wierzch ozdobiłam rozetkami z bitej śmietany, na których ułożyłam wisienki. W środek ciasta włożyłam świeczkę i tak oto w mojej kuchni powstał pierwszy kulinarny twór inspirowany grą :-)     Planowałam wtedy cały cykl przepisów z gier, bo przecież możliwości jest sporo (marynowane grzybki a'la Mario? pizza Eddie'go z Silent Hill?). Plany jednak odeszły na bok, ale pomysł nadal się tlił. Dlatego dziś oficjalnie powracam z cyklem jedzenia z gier, będzie trochę geek cooking ;-) Minecraft to takie trochę wirtualne klocki lego w świecie totalnej pikselozy. Gra spodobała mi się dlatego, że graficznie przypomina bardzo oldschoolowe gry (choć taką nie jest, premiera miała miejsce w 2009 roku). W skrócie chodzi tu o to, aby budować z trójwymiarowych sześcianów co tylko nam się wymarzy, a jednocześnie obronić się przed atakami różnych stworów - zombie, potworów i różnych podobnych.    Dla ciekawostki powiem, że mam kolegę, który postanowił w grze z takich klocków zbudować gdańską Bazylikę Mariacką. Widziałam jego pracę w 1/3 i już wtedy wyglądało to całkiem imponująco :-)    Tak gdzie w fabule jest życie, musi pojawiać się jedzenie, stąd dziś przepis na placek dyniowy. Jako, że często korzystam z Thermomixa, przedstawiam dwie wersje przepisów na tę tartę dyniową. SKŁADNIKI - CIASTO KRUCHE:    300 g mąki 200 g masła 1 jajko szczypta soli 100 g cukru pudru      SKŁADNIKI - NADZIENIE DYNIOWE:    *500 g upieczonej, obranej ze skóry dyni 100 ml śmietanki kremówki 100 ml mleka 3 czubate łyżki cukru pudru 1 łyżka cukru waniliowego 3 łyżki mąki ziemniaczanej ¼ łyżeczki cynamonu Dodatkowo ewentualnie garść posiekanych orzechów włoskich      PRZYGOTOWANIE CIASTA – THERMOMIX    Do naczynia miksującego wsyp kolejno wszystkie składniki. Zmiksuj 20 s / obr 5, następnie zgarnij ze ścianek  ciasto i ponownie zmiksuj 20 s / obr 5 Gotowe ciasto wyrób jeszcze przez chwilę ręcznie, uformuj kulę, zawiń ją w folię spożywczą i schowaj do lodówki na ok. 30 minut.    PRZYGOTOWANIE NADZIENIA – THERMOMIX    Dynię umieść w naczyniu miksującym, dodaj wszystkie składniki oprócz orzechów. Zagotuj nadzienie 10 min. / 100 C / obr 2. Następnie zmiksuj 10 s / obr. 4 Gotową masę wystudź.    PRZYGOTOWANIE CIASTA:    Schłodzone kruche ciasto rozwałkuj i ostrożnie przełóż na formę do tarty. Jeśli ciasto będzie się rozrywać to możesz urywać je i kawałkami układać na formie, dociskając palcami tak aż zapełni się cała forma. Z pozostałości ciasta wytnij kwadraty, które później ułożysz na wierzchu. Spód ciasta ponakłuwaj widelcem i podpiecz przez 15 minut w piekarniku nagrzanym do 160 stopni. Na podpieczony spód wysyp posiekane włoskie orzechy, a następnie wylej dyniową masę i ułóż kwadraty wycięte z ciasta. Piecz ciasto przez ok. 30-40 minut, aż brzegi ciasta będą podpieczone.          PRZYGOTOWANIE CIASTA – WERSJA TRADYCYJNA    Na stolnicę lub blat wysyp mąkę. W mące zrób wgłębienie i wsyp do niego cukier, sól i wbij jajko.  Dodaj posiekane na kawałki masło i całość ugniataj energicznie do momentu aż otrzymasz gładkie ciasto. Ciasto uformuj w kulę, zawiń w folię i schowaj do lodówki na ok. 30 minut. PRZYGOTOWANIE NADZIENIA – WERSJA TRADYCYJNA    Dynię umieść w garnku, zalej śmietanką i mlekiem. Dodaj cukier puder, cukier waniliowy i wymieszaj. Podgrzej dynię i gdy będzie się gotować dodaj mąkę ziemniaczaną i energicznie wymieszaj trzepaczką tak, aby nie powstały grudki. Dodaj cynamon, wymieszaj jeszcze raz. Gotową masę dyniową zmiksuj blenderem, a następnie odstaw do ostygnięcia.    PRZYGOTOWANIE CIASTA:    Schłodzone kruche ciasto rozwałkuj i ostrożnie przełóż na formę do tarty. Jeśli ciasto będzie się rozrywać to możesz urywać je i kawałkami układać na formie, dociskając palcami tak aż zapełni się cała forma. Z pozostałości ciasta wytnij kwadraty, które później ułożysz na wierzchu. Spód ciasta ponakłuwaj widelcem i podpiecz przez 15 minut w piekarniku nagrzanym do 160 stopni. Na podpieczony spód wysyp posiekane orzechy, a następnie wylej dyniową masę i ułóż kwadraty wycięte z ciasta. Piecz ciasto przez ok. 30-40 minut, aż brzegi ciasta będą podpieczone. *Niedużą dynię (ok. 1-1,5 kg) przekrój, wydrąż i pozbaw nasion. Następnie pokrój w kawałki i ułóż na blaszce wyłożonej papierem do pieczenia. Piecz przez ok. 30-40 minut w temperaturze ok. 160 stopni. Po upieczeniu ostudź i obierz ze skóry (skóra zdecydowanie lepiej się obiera na upieczonej dyni, nie na surowej) i  gotowe :-)  Jak Wam się podoba pomysł na cykl przepisów z gier? Może macie jakieś propozycje dań, które chcielibyście zobaczyć na blogu? 