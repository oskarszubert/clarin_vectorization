Kevin sam w domu to pozycja obowiązkowa w każde święta. Kevin stał się symbolem Bożego Narodzenia odkąd tylko zaczął się pojawiać na ekranach telewizorów. Sama pamiętam, że historia o Kevinie była jednym z moich ulubionych świątecznych filmów z dzieciństwa. Jestem przekonana, że niejedno dziecko marzyło, aby przeżyć takie święta jak Kevin - robić to na co ma się ochotę, jeść lody i inne słodycze zupełnie bez umiaru.           Dom Kevina stał się placem zabaw i naprawdę podziwiam za umiejętność wymyślania pułapek dla włamywaczy. Jednak dzieci pamiętajcie - Nie róbcie tego w domu! :)           Jedzenie, które Kevin jadł podczas nieobecności rodziców w domu to głównie makaron z serem z paczki, lody, pizza i ogólnie wszystko to czego dzieci raczej powinny unikać. Domowy makaron z serem nie ma nic wspólnego z tym przyrządzonym z proszku. Odróżnia go przede wszystkim smak, a przygotowanie go jest równie proste jak przyrządzenie tego dania w proszkowej wersji.          SKŁADNIKI:  1 porcja    100g drobnego makaronu 50 g żółtego sera 50 g parmezanu 2 łyżki masła 2 łyżeczki mąki 100 ml mleka sól, pieprz   PRZYGOTOWANIE: Makaron ugotuj zgodnie z przepisem na opakowaniu.  Na patelni roztop masło, dodaj do niego mąkę, wymieszaj wszystko dokładnie. Następnie cały czas mieszając dolewaj mleko. Makaron włóż do naczynia żaroodpornego uprzednio wysmarowanego masłem. Polej przygotowanym sosem.  Dopraw solą i pieprzem. Oba sery zetrzyj na tarce o grubych oczkach. Posyp nimi makaron. Całość zapiekaj bez przykrycia 15-20 minut w piekarniku nagrzanym do 170 stopni. 