Siedem dni do premiery nowego sezonu "Gry o tron". Postawiłam sobie za cel, aby przez te siedem dni codziennie pokazywać przepisy inspirowane tym właśnie serialem.          "Gra o tron" to serial będący adaptacją sagi "Pieśń Lodu i Ognia" autorstwa George'a R.R. Martina. Większość akcji serialu rozgrywa się w Siedmiu Królestwach na kontynencie Westeros. Choć w samym serialu niewiele mówi się o jedzeniu, jest ono wszechobecnym elementem filmowej scenografii. Ciężko byłoby w serialowe dialogi wpleść kilku zdaniowe opisy jedzenia, tak jak to jest w książce. Przeważają m.in. pieczone mięsa, chleb z miodem, zupa kasztanowa, owoce, warzywa, boczek, jaja kacze i gęsie. Mogłabym wymieniać do jutra ;) Przez kolejne siedem dni przedstawię przepisy na miarę moich możliwości (niestety nie udało mi się złapać łabędzia ;) na kilka ciekawych dań, dodatków i napojów inspirowanych serialem. Podpierałam się oczywiście książkowymi opisami i blogiem The Inn at the Crossroads.          Chleb i różne jego rodzaje (np. ciemny i owsiany) jest wymieniany w książce bardzo często, w serialu z resztą też co krok któryś z bohaterów gryzie kromkę chleb. Dlatego na powitanie i rozpoczęcie serii - chleb z solą. Upiekłam dwie wersje, jeden to bochenek pszenno-żytni na zakwasie, a druga to coś między chałką, a dużym preclem. Dziś przedstawię wersję drugą, przepis pochodzi STĄD, zmieniłam tylko proporcję o połowę.      " Wielką Salę Winterfell wypełniał dym i zapach pieczonego mięsa oraz świeżo upieczonego chleba "    " Położył na stole tace z chlebem, na które zsunął ze szpikulca kawałki ociekającego tłuszczem brunatnego mięsa. Na drugim szpikulcu trzymał nadziane cebule, grzyby i paprykę. "           CHLEB Z SOLĄ    SKŁADNIKI: 2-3 szklanki mąki pszennej 1/4 szklanki cukru 1 łyżeczka soli 2 łyżeczki suszonych drożdży 3/4 szklanki mlek 2 jajka 2 łyżki masła 1 jajko do wysmarowania chlebka 1 jajko do pieczenia + odrobina oleju    PRZYGOTOWANIE:    Do dużej miski wsypać mąkę, cukier, sól i drożdże, całość wymieszać. W małym rondelku roztopić masło, a następnie dodać mleko. Podgrzewać tylko przez moment. Mleko nie może być za gorące, bo zabije drożdże. Powoli dolewać mleko do miski z mąką, cały czas mieszając. Dodać dwa jajka i wyrobić gładkie, elastyczne ciasto. Gdyby za bardzo kleiło się do rąk można dosypać więcej mąki. Uformować z ciasta kulę, włożyć do miski, przykryć ściereczką i odstawić w ciepłe miejsce, aż ciasto podwoi swoją objętość, a przynajmniej urośnie trochę. Wyrośnięte ciasto podzielić na dwie części. Każdą uformować w długi rulon.Zrobić przeplatankę i owinąć w bochenek. 1 jajko w całości umyć dokładnie, wysmarować olejem i włożyć w środek uformowanego chlebka. Przykryć ściereczką i odstawić do wyrośnięcia na ok. 30 min.   Po tym czasie posmarować chlebek roztrzepanym jajkiem. Piec w piekarniku nagrzanym do 170 stopni, przez ok. 30-40 min, do zarumienienia. Po upieczeniu odstawić do ostygnięcia, wyciągnąć jajko (będzie takie między jajkiem na twardo, a jajkiem na miękko), w otwór po jajku nasypać soli. 