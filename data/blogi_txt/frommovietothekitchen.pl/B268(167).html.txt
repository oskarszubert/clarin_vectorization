Dziś rozpoczynam cykl przepisów, które idealnie komponują się w atmosferę amerykańskiego święta Halloween. Wbrew pozorom horrory to też filmy, w których występuje jedzenie, choć może w mniej atrakcyjnej formie. Dlatego lojalnie uprzedzam: OSOBY O SŁABYCH NERWACH I O DUŻEJ WRAŻLIWOŚCI NIE POWINNY OGLĄDAĆ TEGO PRZEPISU (oraz wszystkich pozostałych z tego cyklu).           Egzorcysta to stary film (1973 r.) w reżyserii Williama Friedkina i moim zdaniem jak na tamte lata to jest naprawdę niezły. Egzorcyzmy, opętanie i cała ta duchowa otoczka to jedna wielka tajemnica. 12 letnia Regan z dnia na dzień zapada na dziwną, ciężką do zidentyfikowania „chorobę”. Nie jest to jednak zwykłe przeziębienie, a prawdopodobnie opętanie przez szatana. Na ratunek przychodzi ksiądz Damien, młody egzorcysta. Film Egzorcysta cieszy się mianem jednego najstraszniejszych horrorów. Czy słusznie? Myślę, że tak. Realistyczne sceny opętania mogą nieźle wystraszyć… Co prawda na pewno nie mnie, bo mój próg tolerancji na „straszne” filmy jest naprawdę wysoki ;) scena z planu filmowego   A teraz czas na smakowite filmowe kąski! Może, aby oszczędzić Wam i sobie efektu „BLEEE” nie opowiem Wam skąd wziął się pomysł na tę zupę. Może z ciekawości sięgniecie po tę filmową pozycję i wtedy coś Wam się rozjaśni… Najpierw jednak wypróbujcie przepis, bo po obejrzeniu filmu raczej nie będziecie mieć na niego ochoty ;)          SKŁADNIKI: 1 cebula 1 ząbek czosnku 2 łyżki oliwy 400 g mrożonego groszku 2 średnie ziemniaki 1 marchewka 1 pietruszka 600 ml bulionu mięsnego lub warzywnego sól, pieprz kilka listków mięty ewentualnie 100 ml śmietany kremówki      PRZYGOTOWANIE – THERMOMIX    Groszek rozmroź. Obraną cebulę, przekrojoną na cztery części włóż do naczynia miksującego. Dodaj 1 obrany ząbek czosnku. Zmiksuj 4 s / obr 5. Następnie podduś 2 min 30 s / 100 s / obr 2 Marchew, ziemniaki i pietruszkę obierz i pokrój w kostkę. Dodaj  do podsmażonej cebuli i czosnku. Zmiksuj 5 s / obr 5. Dorzuć groszek, zalej bulionem i gotuj 15 min / 100 s / obr 2 Gdy warzywa będą ugotowane dopraw solą i pieprzem, a następnie zmiksuj 20 s / obr 8 Gotowy krem podawaj ozdobiony listkami mięty. Dla uzyskania bardziej kremowego, dodaj śmietanę kremówkę. Krem można podawać z grzankami, prażonymi ziarnami, lub groszkiem ptysiowym.    PRZYGOTOWANIE – TRADYCYJNE Groszek rozmroź, warzywa obierz i zetrzyj na tarce (oprócz cebuli i czosnku). Na patelni rozgrzej oliwę. Cebulę posiekać w kostkę, a czosnek przeciśnij przez praskę. Cebulę i czosnek podsmaż na patelni do lekkiego zarumienienia. W garnku rozgrzej bulion. Wrzuć wszystkie starte warzywa, groszek, cebulę i czosnek. Gotuj je przez ok. 15-20 minut. Następnie dopraw solą i pieprzem i zmiksuj dokładnie blenderem na gładką masę. Dla uzyskania bardziej kremowego, dodaj śmietanę kremówkę. Krem można podawać z grzankami, prażonymi ziarnami, lub groszkiem ptysiowym.      A już za kilka dni zapraszam po przepis na mordercze ciasteczka z arszenikiem z filmu "Kwiaty na poddaszu". 