„Najtańsze były w niej makowce – samo ciasto i mak. Za to w dużych ilościach” – tak powiedział o jednej z najdroższych erotycznych scen filmowych lat 80-tych reżyser filmu „Magnat” Filip Bajon.    źródło zdjęcia: http://fototeka.fn.org.pl Film, o którym mowa jest ciężki i długi. Opowiada historyczne wydarzenia upadku świata pszczyńskiego księcia Hansa Friedricha von Teussa. Ta trzygodzinna saga zyskała miano wybitnego dzieła. Każdy szczegół produkcji od kostiumów, przez dekoracje, scenografię i dworskie zwyczaje były dopracowane do perfekcji. W rolach głównych zagrali znani polscy aktorzy m.in. Jan Nowicki, Grażyna Szapołowska, Bogusław Linda, Jan Englert. „Scena makowa” to najlepsza, trwająca 6 minut erotyczna scena w historii polskiego kina. Najlepsza nie tylko pod względem emocji, ale również całej scenografii. Bolko (Bogusław Linda) z sukcesem uwodzi swoją macochę Mriscę (Grażyna Szapołowska). Razem oddają się miłosnym uniesieniom na stole pełnym surowych makowców, gotowych na włożenie do pieca i upieczenie. Niestety przerywa im książe von Teuss (Jan Nowicki), który po usłyszeniu przez podsłuch założony w kuchni pojawia się tam w błyskawicznym tempie (mimo, że porusza się na wózku inwalidzkim).  Ten film zainspirował mnie do przygotowania makowców. Jest to ciasto, które bardzo kojarzy mi się ze świętami. Moja Babcia Sabinka co roku przygotowywała kilka ogromnych makowców, ręcznie mieląc mak w maszynce do mięsa. Jako dziecko niezbyt przepadałam za takim ciastem, ale teraz bardzo doceniam jego smak. Do makowców możemy użyć gotowej masy makowej, lub przygotować taką samodzielnie. SKŁADNIKI:  2 makowce    200 g mleka 50 g drożdży 150 g cukru 50 g miękkiego masła 4 żółtka 600 g mąki pszennej 1/2 łyżeczki soli 1 puszka masy makowej lub:   Masa makowa:   500 g maku 1 litr mleka 1/2 szklanki miodu 100 g zmielonych migdałów 250 g bakalii (rodzynki, żurawina, orzechy, skórka pomarańczowa, kandyzowany imbir) 2 łyżki klarowanego masła 1/3 łyżeczki cynamonu 4 jajka 150 g cukru pudru 50 ml rumu szczypta soli    Do dużej miski włóż drożdże, dolej ciepłe mleko, dosyp cukier, wymieszaj i odstaw w ciepłe miejsce na 15 minut. Po tym czasie dodaj mąkę, masło, żółtka i sól. Wyrabiaj ciasto aż będzie gładkie i elastyczne (ciasto możesz wyrobić przy pomocy robota kuchennego) Przykryj miskę z ciastem ściereczką i odstaw do wyrośnięcia na mniej więcej 40 minut. Wyrośnięte ciasto podziel na dwie części, rozwałkuj je na grubość pół centymetra i na każdej z nich rozłóż masę makową.  Każdy kawałek zwiń jak roladę i ułóż na blaszce wyłożonej papierem do pieczenia. Piecz makowce 50-60 minut w piekarniku nagrzanym do 180 stopni. Gotowe makowce można posmarować lukrem i posypać np. płatkami migdałów.   Masa makowa:    Mak opłukać na sicie. Wsypać do garnka i zalać mlekiem. Gotować ok. 30-40 minut, następnie osączyć na sicie i zemleć w maszynce. Bakalie posiekać drobno. Na patelni rozgrzać sklarowane masło, oraz miód i dodać do tego bakalie. Podgrzewać ok. 15-20 minut, a następnie dodać do zmielonego maku. Jajka podzielić na białka i żółtka. Z białek, połowy cukru pudru, oraz szczypty soli ubić pianę, a żółtka również ubić z cukrem na puszystą masę. Żółtkową masę dodać do maku, następnie dodać rum, a na koniec delikatnie wmieszać w masę makową białka.   Jako napój do makowców idealnie sprawdzi się mleko makowe [PRZEPIS] :) 