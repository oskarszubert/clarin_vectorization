W końcu wzięłam się w garść i podjęłam kolejną próbę przygotowania tego ciasta. Powiem szczerze, że obawiałam się bezy. Ze strachem podeszłam do niej za pierwszym razem i chyba dlatego skończyło się to klęską, o której dziś już nie chcę pamiętać… Jednak ja bardzo lubię wyzwania, dlatego też postanowiłam spróbować ponownie. Tym razem udało się i wyszło cudownie.          Cytrynowa beza, czyli ciasto bardziej znane też jako lemon meringue pie. Popularne dzięki filmowi Tost. Historia chłopięcego głodu, czyli opowieści o życiu Nigela Slatera. Film został nakręcony na podstawie książki, a sam autor powiedział o nim:     „jest to najbardziej intymny pamiętnik jaki kiedykolwiek napisano o jedzeniu”    Opowieść rozpoczyna się w latach wczesnej młodości Nigela. Jest on 9-cio letnim chłopcem, który uwielbia gotować, a jedzenie wyraźnie jest bardzo ważnym elementem jego życia. Na nieszczęście mama Nigela nie za bardzo odnajduje się w kuchni, wszelkie jej wypieki kończą się katastrofą, a jedyne co potrafi ugotować bez problemu to przetworzone, gotowe dania.              Niestety życie Nigela nagle zmienia bieg, gdy umiera jego mama. Jego jedynym opiekunem staje się ojciec, który dość oschle okazuje uczucia. Później pojawia tajemnicza Pani Potter. Ich relacje stają się wielką rywalizacją, o to kto upiecze lepszą bezę i o to kto zdobędzie więcej uwagi taty Nigela.   Pod koniec filmu miałam ochotę na więcej, chciałam głębiej poznać historię Nigela Slatera, ale równie mocno pragnęłam upiec idealną bezę z kremem cytrynowym.      nie wytrzymałam i ukroiłam jeszcze gorące ;-) za to wystudzone kroi się idealnie ;-)         BEZA CYTRYNOWA (LEMON MERINGUE PIE) na formę o średnicy 24 cm      SKŁADNIKI Na kruche ciasto:    300 g mąki 200 g masła 100 g cukru pudru Na cytrynowy krem:    4 cytryny 3 łyżki mąki ziemniaczanej 100 g cukru 6 żółtek 50 g masła 50 ml wody    Na bezę:    6 białek 200 g cukru 1 łyżka soku z cytryny, lub octu      PRZYGOTOWANIE: Kruche ciasto: W misce umieść mąkę, następnie posiekane na kawałki masło, oraz cukier puder. Zagnieć wszystkie składniki tak, aby uzyskać gładkie ciasto. Zawiń je w folię spożywczą i odstaw do lodówki na około godzinę. Po tym czasie wysmaruj formę masłem, oraz wyklej jej spód i boki ciastem. Nakłuj widelcem w kilkunastu miejscach, a następnie wyłóż papierem do pieczenia, a na wierzch wysyp fasolę, lub groch. Podpiecz w piekarniku nagrzanym do 180 stopni przez ok. 10 minut. Ściągnij papier z grochem lub fasolą. Odstaw ciasto do ostygnięcia, a w tym czasie przygotuj krem.    Krem cytrynowy:    Cytryny wyparz we wrzątku, a następnie zetrzyj z nich skórkę i wyciśnij sok.  W garnuszku wymieszaj wszystkie składniki. Podgrzewaj cały czas mieszając, aż wszystkie składniki się połączą, a krem nie będzie miał grudek. Możesz pomóc sobie trzepaczką, lub mikserem. Krem należy podgrzewać do momentu aż zgęstnieje, trwa to kilkanaście minut. Musi mieć konsystencję gęstego budyniu. Jeśli masa będzie zbyt rzadka, dodaj jeszcze 1 czubatą łyżkę mąki i gotując mieszaj do zgęstnienia. Gotowy krem wystudź, a następnie wylej na podpieczony kruchy spód.    Beza:    Białka umieść w dużej suchej misce - powinny mieć temperaturę pokojową Miksuj na najniższych obrotach, BARDZO powoli dosypując cukier małymi partiami, np. po łyżeczce. Gdy piana będzie już ubita dodaj łyżeczkę soku z cytryny, lub octu, zmiksuj jeszcze raz. Bezę umieść na kremie. Możesz wycisnąć ją przez rękaw cukierniczy, lub po prostu rozłożyć łyżką. Ciasto piecz przez ok. 40-50 minut w temperaturze 150 stopni, tak aby beza była zarumieniona i krucha z zewnątrz, a miękka w środku. Ciasto przed krojeniem należy dobrze ostudzić i schłodzić. 