Nie muszę przedstawiać serialu "Przyjaciele", na pewno każdy z Was dobrze go zna, zapewne lepiej niż ja, bo jak już wspominałam kiedyś dopiero jakiś czas temu zaczęłam go oglądać, a oglądam równolegle kilka seriali, więc jestem trochę "do tyłu" ;) Ostatnio znalazłam na jednym z zaprzyjaźnionych blogów - Gotowanie w mniejszym mieście przepis na ciasteczka. To podobno bardzo tajna receptura babci jednej z bohaterek serialu - Phoebe, która okazuje się przepisem z opakowań Nestle Toll House. Phoebe zdradziła ten przepis Monice z okazji jej zaręczyn.  Ciastka, to takie nasze a'la Pieguski. Kruche, maślane z kawałkami czekolady. Pyszne do kawy, czy herbaty. Przygotowuje się je błyskawicznie, równie błyskawicznie zjada ;) CIASTKA Z KAWAŁKAMI CZEKOLADY    SKŁADNIKI:      2 i 1/4 szklanki mąki pszennej 1 łyżeczka sody 1 łyżeczka soli 200 g miękkiego masła 3/4 szklanki cukru białego 3/4 szklanki cukru trzcinowego (pominęłam) 1 łyżeczka ekstraktu waniliowego 2 duże jajka 2 szklanki kropelek czekoladowych, lub kawałków czekolady (dałam 1 opakowanie) 1 szklanka posiekanych orzechów (pominęłam) PRZYGOTOWANIE:    Składniki podzielić na suche i mokre. W jednej misce wymieszać suche (poza cukrem) - mąkę, sól, sodę, kropelki czekoladowe, a do drugiej miski wbić jajka, dodać masło i wsypać cukier. Utrzeć je mikserem na puszystą masę, a następnie dodawać po jednej łyżce suchych składników, aż całość będzie dokładnie wymieszana.     Blachę wyłożyć papierem do pieczenia. Piekarnik nagrzać do 180 stopni. Z ciasta formować kulki, układać je na blaszce i rozpłaszczać tak aby powstały płaskie placki (ale nie za płaskie).Piec do zarumienienia ok. 10-15 min. Studzić na kratce.                   Inne przepisy z serialu "Przyjaciele": - Sernik 