Na „Nimfomankę” czekałam z niecierpliwością. Nie dlatego, że specjalnie intrygują mnie filmy o seksie, ale dlatego, że bardzo lubię twórczość von Triera. Niestety (a może stety) w tej produkcji było go jakoś mało, choć wstrzymam się jeszcze z całkowitą oceną do obejrzenia drugiej części ( po premierze II części można szukać tu aktualizacji wpisu).         Film wydaje się typowym sprzeciwem przeciwko miłości. Czemu został okrzyknięty najbardziej kontrowersyjnym filmem? Być może dlatego, że dość sporo tam pornograficznych scen.     Szczerze mówiąc nie spodziewałam się kulinarnych uniesień w tym filmie. Zostałam jednak mile zaskoczona widząc rogaliki, które wcale nie odegrały w tym filmie tylko epizodycznej roli.   Do wszystkich, którzy film oglądali: jesz rogalika z widelczykiem, czy bez? ;-) Rogaliki „rugelach” to cudownie kruchy deser ze słodkim orzechowo-owocowym nadzieniem. Najczęściej przygotowywane na żydowskie święto Chanuka. Ciasto mogę określić jako pół-kruche, bo jest faktycznie chrupiące i troszkę rozwarstwiające się jak francuskie. Ciężko opisać, trzeba spróbować ;)        SKŁADNIKI: Ciasto:    150 g miękkiego masła 150 g serka śmietankowego (naturalny, typu philadelphia) 200-250 g mąki    Nadzienie: 2-3 spore łyżki marmolady morelowej 200 g moreli suszonych 200 g orzechów włoskich ½ szklanki cukru    Dodatkowo:    1 jajko 2 łyżki cukru do posypania      PRZYGOTOWANIE:    Mąkę, masło i serek połączyć w misce. Wyrobić energicznie i szybko na gładkie ciasto. Gdyby za bardzo się kleiło dodać trochę mąki. Uformować w kulę, zawinąć w folię i odstawić na chwilę do lodówki. Morele, konfiturę, cukier i orzechy zmiksować blenderem na jednolitą masę. Nie musi być bardzo mocno zmiksowana. Dobrze, gdy będzie czuć kawałki orzechów. Ciasto podzielić na dwie części. Rozwałkować pierwszą część, rozłożyć na niej połowę nadzienia. Ciasto przekroić jak pizzę na 8, albo 16 części (w zależności czy chcemy duże czy małe rogaliki). Zawijać od zewnętrznej części do środkowej i gotowe rogaliki układac na blaszce wyłożonej papierem do pieczenia. Smarować jajkiem i posypać cukrem. Piecz w piekarniku nagrzanym do 160 stopni przez ok. 30-40 minut. 