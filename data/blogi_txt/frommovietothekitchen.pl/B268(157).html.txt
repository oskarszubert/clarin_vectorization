O filmie Julie Julia pisałam już przy okazji przepisu na Piersi kurczaka w kremowym sosie z pieczarkami, oraz przepisu na Bruschettę. Tym razem chciałam przedstawić przepis na Wołowinę po burgundzku, czyli Boeuf bourguignon. Jest to pyszna wołowina, długo pieczona z dodatkiem boczku, warzyw i wina. Mięso jest niezwykle kruche i rozpływające się w ustach, a sam smak wołowiny jak dla mnie jest idealny.                 W filmie Julie próbuje przygotować wołowinę na kolację, pierwsza próba jest nieudana, bo mięso przypala się, lecz kolejna próba kończy się sukcesem. Przepis jest idealny na wystawną kolację, lub po prostu na rodzinny obiad :)                       SKŁADNIKI    1 kg wołowiny 150 g boczku parzonego 2 marchewki 1 cebula 2 ząbki czosnku 15 małych pieczarek 15-20 perłowych cebulek 600 ml bulionu wołowego 200 ml ciężkiego, czerwonego wina 3-4 łyżki mąki 1 łyżka przecieru pomidorowego 2 rozgniecione liście laurowe Kilka gałązek tymianku    PRZYGOTOWANIE    Przygotuj naczynie żaroodporne z przykrywką, lub brytfankę. Piekarnik nagrzej do 180 stopni Mięso umyj, wytnij z niego wszystkie błonki, pokrój na grubą kostkę i osusz na ręczniku papierowym Z boczku odkrój skórę (nie wyrzucaj), a resztę pokrój w kostkę. Wrzuć boczek na rozgrzaną patelnię Gdy tłuszcz z boczku wytopi się, łyżką cedzakową przełóż boczek na talerz, a na wytopionym tłuszczu ułóż mięso i obsmaż je ze wszystkich stron. Usmażone mięso dodaj do boczku. Marchewkę pokrój w krążki, a cebulę w piórka, wrzuć je na tę samą patelnię z tłuszczem. Obsmażaj warzywa przez moment, a następnie przełóż je do naczynia żaroodpornego. Do warzyw dodaj mięso, boczek i skórkę z boczku. Całość obsyp mąką. Włóż naczynie żaroodporne bez przykrycia na 5 minut do nagrzanego piekarnika. Po tym czasie wyciągnij je, dodaj liście laurowe, koncentrat pomidorowy, rozgniecione ząbki czosnku. Zalej to bulionem i winem, dopraw solą i pieprzem, zamieszaj dobrze, żeby wszystkie składniki się połączyły. Przykryj naczynie i włóż do piekarnika. Piecz przez ok. 120 minut. Na tłuszczu pozostałym na patelni obsmaż cebulki perłowe i pieczarki. Po 90 minutach dodaj do mięsa resztę warzyw i piecz jeszcze 30 minut. 