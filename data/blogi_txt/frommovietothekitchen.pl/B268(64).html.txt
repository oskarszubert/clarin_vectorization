Każdy kto kiedykolwiek obejrzał choć jeden odcinek programów Julii Child i wypróbował któregoś z jej przepisów powinien w mig pojąc fenomen tej kobiety. Film "Julie Julia" świetnie pokazuje jak wyglądał mały fragment życia Julii Child, oraz jej wielkiej fanki Julie Powell. Ta kobieta zasłynęła przede wszystkim ze swojego projektu Julie   Julia, 365 Days, 524 Recipes, 1 Tiny Apartment Kitchen. O tym właśnie opowiada film. O wyzwaniu, o emocjach i o gotowaniu. Film świetnie pokazuje jak gotowanie potrafi uzależnić, jakie emocje wywołuje w ludziach. Cała historia jest bardzo mi bliska, bo film oparty jest na książce, która z kolei powstała na podstawie bloga :)                  Na pewno poświęcę tej historii kilka wpisów, bo film pełen jest kulinarnych inspiracji, przepisów na wspaniałe dania. Zacznę od prostej bruschetty. Jest to włoska przystawka, której podstawą jest pieczywo. Opieczone, posmarowane oliwą i natarte czosnkiem. Do tego świeże pokrojone pomidory, świeża bazylia. W filmie widać jak Julie kroi różne pomidory - żółte, czerwone. Niestety w tej chwili nie ma jeszcze takich pysznych, kolorowych pomidorów ( w sezonie kupuję, lub dostaję od babci z działki pomarańczowe, czerwone, malinowe, bawole serca i różne inne odmiany).         BRUSCHETTA KLASYCZNA  składniki na 1 porcję SKŁADNIKI:    3 kromki dobrej jakości chleba 1/2 ząbka czosnku 1 duży pomidor kilka listków świeżej bazylii sól, pieprz, 2 łyżki oliwy      PRZYGOTOWANIE:      Na niewielkiej patelni rozgrzać ok. 2 łyżki oliwy. Chleb usmażyć z dwóch stron na rozgrzanej oliwie. Pomidora umyć, pokroić w grubą kostkę, bazylię posiekać, czosnek przetrzeć przez praskę. Wymieszać wszystko. Na podgrzane, chrupiące kromki układać pomidory z bazylią i czosnkiem. Doprawić solą i pieprzem do smaku. 