Gdy obejrzałam pierwszy odcinek Doktora Who to tak jakbym nagle stała się znowu dzieckiem. Ten klimat, oprawa muzyczna, postacie, wydarzenia i cała ta dziwność panująca w filmach sci- fi to jest to co pamiętam z dzieciństwa. Dlaczego zaczęłam oglądać dopiero teraz?! Cóż, przynajmniej to co dobre dopiero przede mną…              Zaczęłam od pierwszego sezonu (czyli z Christopherem Ecclestonem w roli Doktora), ale jakoś przeskoczyłam na piąty sezon z ciekawości słynnych paluszków rybnych i angielskiego sosu. Bardzo, ale to bardzo spodobała mi się postać Amy Pond i Matt Smith jako jedenasty Doktor. W ogóle nie wiem od czego mam zacząć moje zachwyty – od tego co się dzieje w poszczególnych odcinkach (realne postacie Vincent Van Gogh, albo Winston Churchill), czy może od TARDIS czyli statku kosmicznego i wehikułu czasu w jednym, na dodatek w kształcie policyjnej budki. I aż strach się bać! Teraz inaczej patrzę na wszystko - manekiny w sklepie, kamienne figury aniołów... W skrócie – oglądam jak zahipnotyzowana, a mało tego wciągnęłam w oglądanie mojego pięcioletniego syna. To oznacza, że niedaleko pada jabłko od jabłoni, skoro dziecko wykazuje taki zachwyt nad produkcjami science-fiction jak ja nad Star trekiem kiedy ledwo wyszłam z pieluch ;)            W pierwszym odcinku piątego sezonu Doktor pojawia się na podwórku małej Amelii Pond. Ta na jego prośbę przygotowuje mu różne rzeczy – smażony boczek, fasolę w sosie pomidorowym, tosta z masłem, lecz niestety nic nie przypada do gustu Doktorowi, aż w końcu on sam wpada na to, że chce zjeść paluszki rybne i custard (czyli sos angielski). Ekstremalnie dziwne połączenie, ale jakże mogłoby takie nie być skoro w grę wchodzi ulubione danie kogoś kto potrafi podróżować w czasie i w dodatku pilnie potrzebuje się zregenerować ;) Całą scenę możecie obejrzeć tu:          Zatem, aby przygotować ulubione danie Doktora Who potrzebujecie paczki paluszków rybnych i sosu angielskiego.          Przepis na custard (sos angielski)    SKŁADNIKI:    ½ szklanki śmietanki kremówki ½ szklanki mleka 1 laska wanilii 3 żółtka 1 łyżka mąki kukurydzianej 3 łyżki cukru    PRZYGOTOWANIE:    Mleko i śmietankę wlać do garnuszka.  Laskę wanilii przeciąć wzdłuż i nożem wyciągnąć z niej ziarenka. Dodać do mleka i śmietanki. Podgrzewać mieszankę na niewielkim ogniu przez około 5 minut, nie dopuścić do zagotowania. Ubić żółtka z cukrem. Następnie dodać mąkę. Mieszankę dolać do podgrzanej śmietanki z mlekiem. Wlewając cały czas mieszać. Często mieszając gotować na małym ogniu przez około 15-12 minut aż krem zgęstnieje. Podawać na ciepło lub zimno, niekoniecznie z paluszkami rybnymi ;) Alternatywna wersja sosu dla osób, które niekoniecznie przepadają za połączeniem ryby ze słodkim sosem, czyli sos serowy:    SKŁADNIKI:   3/4 szklanki mleka 100 g żółtego sera 2 opakowania serka topionego w plasterkach (np. typu Tost) sól, pieprz   PRZYGOTOWANIE:    Żółty ser zetrzeć na tarce. Serek topiony pokroić w małe kawałki.  Umieścić w garnuszku i zalać mlekiem. Podgrzewając na małym ogniu mieszać trzepaczką (rózgą) bardzo często, a gdy ser się zacznie topić najlepiej jest zmiksować sos aby usunąć wszystkie grudki. W momencie gdy sos osiągnie jednolitą konsystencję doprawić solą i pieprzem. Sos idealnie pasuje również np. do nachosów. Aby wzbogacić smak można dodać posiekaną papryczkę chilli. 