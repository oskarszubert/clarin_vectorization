Wiem, że obiecałam ci, że na tym blogu będzie zabawnie, ale tym razem nie mogę dotrzymać słowa. Okrutne doniesienia ze świata, które uderzyły we mnie ostatnio nie pozwalają mi się skupić na wesołych wpisach i wygląda na to, że nie uspokoję swojego sumienia, dopóki ci o nich nie opowiem.  Czad. Miejsce przez boga zapomniane … Jeśli bóg istnieje w niebie, a mam co do tego poważne wątpliwości, to zdecydowanie powinien zejść na ziemię. Jednym z miejsc, do którego go serdecznie zapraszam jest Czad. Czad to kraj w Afryce, którego większa część to głównie pustynia i półpustynia. Istnieją tam bardzo trudne warunki atmosferyczne – w dzień ponad 40 stopni, w nocy spadek do 10 stopni. Panują tam susze utrudniające jakiekolwiek hodowle i uprawy, śmiertelne choroby i głód. To miejsce na ziemi, w którym wszystkie dzieciaki idą spać głodne. Przeraźliwe głodne. Do tego stopnia, że uczucia głodu nie odczuwają już jako coś specjalnego, ale jako normalny stan fizyczny. Ogromna część tych dzieciaków ze snu już się nie obudzi.  Ponad 130 tysięcy dzieci w Czadzie jest zagrożonych śmiercią z powodu głodu Wyobraź sobie, że od chwili, w której otworzyłeś ten wpis do momentu, w którym obejrzałeś zdjęcie powyżej, umarło kolejne dziecko w Czadzie. Ubóstwo i skala głodu jest tak wielka, że kolejne dziecko umiera co 7 minut. Te statystyki dotyczą przypadków śmierci tylko z powodu ciężkiego ostrego niedożywienia. Do tego dochodzą jeszcze inne spowodowane chorobami, itd. Weź pod uwagę to, że nim opuścisz tę stronę … prawdopodobnie minie kolejne 7 minut. Śmierciodajna rzeka. Nędza. Wrota do piekła Czad leży nad rzeką Szari, która wprawdzie stanowi dla tamtejszej ludności źródło pożywienia (ryby), ale …. niestety w porze deszczowej niesie ze sobą także śmierć. Te małe, wynędzniałe dziecięce ciałka, z wielkimi oczami i napęczniałymi od niejedzenia brzuszkami są tak bezsilne, że często nie są w stanie chodzić o własnych nogach. Niosą je ich matki, które przypominają żywe szkielety. Do tego przeraźliwego obrazu dodajcie sobie powódź, która ich ostatnio dotknęła. Sytuacja jest dramatyczna. Woda zalała ponad 250 tysięcy hektarów upraw. W wielu miejscach plonów nie da się uratować. Wygląda na to, że wkrótce głód będzie jeszcze większy. Władza lokalna nie potrafi stworzyć skutecznego systemu pomocy dla tych ludzi. Pewna kobieta szukając schronienia 2 dni szła do obozu z dwudziestodniowym noworodkiem po to, aby zamieszkać pod drzewem, gdyż zabrakło dla niej namiotu w obozie dla powodzian. Dwudziestodniowym noworodkiem! Jesteś w stanie sobie to wyobrazić? Bo ja nie. Bóg do Czadu nie zagląda. Ale ty możesz! Wiadomo, że ani ty, ani ja nie zlikwidujemy głodu w Czadzie, ale razem możemy sprawić, że w ciągu następnych 7 minut żadne dziecko z tego powodu nie umrze. Akcji pomocy dla Czadu, które organizuje UNICEF jest  wiele. Wszystkie są bardzo dobrze przemyślane i opisane. O wszystkich możesz przeczytać na stronie głownejUNICEF klikając na www.unicef.pl. Gorąco cię zachęcam do odwiedzenia tej strony. Wiem, że nieprzyjemnie jest czytać o tragediach i oglądać przygnębiające obrazy. Podświadomie każdy z nas stara się omijać takie strony, bo nie chce sobie … psuć nastroju. To normalne. Ja robię tak samo, dopóki sobie nie uświadomię, z jakiego to egoistycznego powodu wolę o tym nie czytać. Mogę ci jednak obiecać jedno. Być może rzeczywiście po przeczytaniu informacji na stronie UNICEF faktycznie poczujesz się przygnębiony z powodu niesprawiedliwości i bezradności, ale jak tylko zdecydujesz się na pomoc – gwarantuję ci, że – dobre samopoczucie do ciebie powróci. Ze zdwojoną siłą! A pomóc możesz z pewnością! Sam zdecydujesz, jak wielka ma to być pomoc. A zatem nie bój się kliknąć tutaj i przeczytaj o akcji UNICEF. Być może właśnie to jedno kliknięcie okaże się najważniejszym w całym twoim życiu, bo tym kliknięciem podarujesz życie komuś innemu. Stać cię na tę pomoc. Sprawdź. Polecę ci teraz najprostszą formę pomocy, w ramach akcji, której nazwa powoduje ciarki na plecach: UMIERAM Z GŁODU, do której to akcji możesz się dołączyć i zajmie ci to dosłownie chwilkę. Na pewno mniej niż te przeklęte 7 minut. To powinna być dla ciebie wystarczająca motywacja żeby przyłączyć się właśnie teraz i nie odkładać tego na później.  Z okazji zbliżających się Świąt, pomyśl o dziecku w Czadzie i podaruj mu prezent Kto wie, może to będzie największy i najcenniejszy jaki kiedykolwiek, komukolwiek podarowałeś. Prawdopodobnie jedyny, jaki to dziecko kiedykolwiek otrzymało. Jeśli na swój „prezent” przeznaczysz kwotę:  75 zł – zapewnisz 54 opakowania ratującej życie żywności terapeutycznej 113 zł – zapewnisz dzienną terapię dla 27 umierających z głodu dzieci 292 zł – zapewnisz dzienną terapię dla 70 umierających z głodu dzieci  Możesz też przekazać każdą inną dowolną sumę. To jest naprawdę bardzo proste i pomogę ci w tym. Najpierw Klikasz tutaj., podajesz swoje imię, nazwisko, adres e-mail, wybierasz kwotę, którą zamierzasz przeznaczyć na prezent i przechodzisz na stronę swojego rachunku bankowego. Całość zajmie ci może 1 minutę. Zależy od tego, jak szybko znajdziesz swój telefon żeby spisać kod z smsa. Udostępnij na Facebook Po wszystkim pojawi ci się komunikat od UNICEF, że JESTEŚ SUPER, BO POMAGASZ. Też uważam, że jesteś super i bardzo ci dziękuję, że ten wpis nie poszedł na marne. Niech tylko jedna osoba zdecyduje się kliknąć i uznam, że było warto go opublikować. Po wpłacie, otrzymasz opcję żeby komunikat o tym, że jesteś SUPER udostępnić na Facebooku. Zrób to koniecznie! Tu nie chodzi o to, że się tym chwalisz, tylko o to, żeby na problem umierających dzieci zwrócić uwagę twoich znajomych. Pomyśl ilu ich masz i jak fantastycznie byłoby, gdyby choć co piąty z nich zdecydował się na podarowanie takiego prezentu. A patrząc na to z drugiej strony, chwalisz się na facebooku swoim psem, kotem, samochodem, dzieckiem, blogiem, wakacjami, to tym bardziej powinieneś się pochwalić tym, że właśnie zapewniłeś terapię dla umierających z głodu dzieci. A teraz sio z mojej strony! Przeczytaj jak wiele możesz zrobić. I zrób to. Nie czekaj aż minie kolejne 7 minut! Powiązane wpisy: Brak powiązanych notek. 