Pierwsze jaskółki końca kryzysu już odnotowane. Co prawda na razie w Holandii, ale do nas też przylecą. A właściwie, jak się tak rozglądam po naszych domach, to dochodzę do wniosku, że chyba już przyleciały.   Rocznica Bożego Narodzenia tuż tuż i wielu z nas przygotowało już dekoracje świąteczne. Niektórzy czynią to tylko wewnątrz swoich domów, ale są tacy, którym to nie wystarcza i fundują rozmaite iluminacje świetlne sąsiadom z naprzeciwka. Na ogół kibicuję takim inicjatywom, bo w polskim klimacie nie często zdarza się, aby na Święta świeżutki, czysty, biały puszek zdołał ukryć brzydotę naszych ulic. Zazwyczaj jest szaro, ponuro i jedynie dekoracje świąteczne pozytywnie wpływają na świąteczną atmosferę. Zazwyczaj pozytywnie. Ciekawe, że są tacy, którzy stroją swoje domy, okna i podwórka nie tylko dlatego, że lubią, ale czynią to z poczucia obowiązku. Wobec innych. Wobec swoich sąsiadów. W pewnym niewielkim holenderskim miasteczku, o wdzięcznej nazwie Dieren (co w bardzo wolnym tłumaczeniu oznacza chyba „zwierzyniec”), jedna pani co roku dekorowała swój dom i całe obejście. Jej dekoracje były za każdym razem niepowtarzalne i można było odnieść wrażenie, że z kolejnym rokiem bogatsze, intensywniejsze i coraz bardziej … oślepiające. Skądinąd wiem, że Holendrzy z nią sąsiadujący nie byli z powodu jej wybujałej fantazji zbytnio zachwyceni. Ich wrażliwe oczy nie są najwyraźniej przyzwyczajone do takiego rozpasania, jak nasze – polskie – wyćwiczone w tym temacie. Ordnung muss sein, ale nie u nas … Wrażliwość oka Polaka musiała się z czasem po prostu przytępić i zadecydował o tym instynkt przetrwania. Jak inaczej moglibyśmy tolerować bijące zewsząd reklamy, bannery, ogłoszenia, bilbordy? Na co drugim płocie znajdziesz informacje o polecanym kleju, tynkach, dachówkach, sprzedawanym drewnie do kominka. Co 50 metrów po kilka bilbordów przedstawiających gołą babę reklamującą szpachlówkę albo – dla odmiany – centrum handlowe. Jakby tego było mało, na każdym mijanym słupie wisi ogłoszenie, że ktoś udzieli komuś korepetycji, a kto inny wytapetuje mieszkanie. Tanio! Tak samo przyozdobione są przystanki komunikacji miejskiej. Żadne zakazy, straszenie mandatami nie skutkuje. Jeśli straż zedrze taką ulotkę, to nazajutrz w jej miejsce pojawią się dwie następne, itd… Dlatego żadna dekoracja świąteczna, nawet najbardziej „oczo-oślepiająca” nie jest w stanie mnie zaskoczyć. W Szwajcarii, Austrii czy Holandii – to co innego. Kto był – ten wie, że ordnung muss sein. Dlatego też, kiedy w wyżej wspomnianym, uporządkowanym „pod sznurek”, holenderskim miasteczku, znalazła się taka jedna, co wykraczała ze swoją kreatywnością poza utarte normy estetyki i rokrocznie zamieniała swój dom w choinkowe iluminacje świetlne, budziło to powszechne zgorszenie i niesmak wśród jej sąsiadów. Składali ręce do boga, żeby zaczęła trochę miarkować te fantazje. Ich modlitwy wreszcie, a konkretnie w ubiegłym roku, zostały wysłuchane. Otóż w minione Święta rzeczona pani nie udekorowała domu ani jedną lampką. Początkowo jej sąsiedzi wręcz się przejęli, czy aby na pewno z kobietą wszystko w porządku. Uspokoił ich przygotowany przez nią  ogromny banner wywieszony w oknie, a w nim napis tej treści:    Sorry mensen, in verband met de crisis kan ik dit jaar mijn huis niet zo versieren als andere jaren. Maak er zelf wat van!    Co w wolnym tłumaczeniu oznacza: Bardzo wszystkich przepraszam, ale z uwagi na kryzys, w tym roku nie dam rady przystroić swojego domu. Radźcie sobie sami! Stąd właśnie wiem, że niektórzy dekorują swoje obejścia „w prezencie” dla innych. A skąd wiem, że kryzys się skończył? Otóż, nie dalej jak wczoraj, otrzymałam zdjęcia od mojej przyjaciółki, a zarazem holenderskiej sąsiadki rzeczonej pani. Oto ono.  I jeszcze uchwycone wieczorową porą:  Każdy z was może je sobie zinterpretować po swojemu, ale moje rozumienie sytuacji, jest takie, że KRYZYS ZAŻEGNANY! I tym optymistycznym akcentem kończę. Wszystkim tu zaglądającym życzę kolorowych i bogatych w iluminacje świetlne Świąt, co po mojemu oznaczać będzie koniec kryzysu, a  po holendersku będzie brzmiało mniej więcej tak: Een kleurrijk en uitbundig kerstfeest!     Święta spędźcie z rodzinami, znajomymi i koniecznie bawcie się dobrze. Ja też mam zamiar tak uczynić, dlatego przez najbliższe kilka dni dam Wam trochę odpocząć od Prawnika na macierzyńskim.  Powiązane wpisy: Brak powiązanych notek. 