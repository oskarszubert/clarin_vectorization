O tym, jak skutecznie przez telefon sprzedać kobiecie maszynki do golenia.  Część 1 z 2 Nieoczekiwany telefon Kilka dni po powrocie ze szpitala z nowonarodzonym dzieckiem, po nieprzespanej nocy, gdzieś pomiędzy brudną pieluchą, kolką a karmieniem dzwoni telefon. Kobieta zdyszana, z noworodkiem pod pachą, biegnie do swojej torebki. Oczywiście, że nie zdążyła. Telefon dzwoni raz jeszcze. Tym razem odbiera z sukcesem. Cicho malutki … mamusia teraz będzie rozmawiać przez telefon. - Halo? Słucham? -Dzień dobry! Mamy dla Pani rewelacyjną ofertę… - Ach ofertę, to ja dziękuję, nie chcę niczego kupować. - No właśnie w tym sęk droga pani, że nie będzie pani musiała niczego kupować! Oferta polega na tym, że dostaje pani od nas prezent. - Prezent? Jaki? -Proszę pani, otóż dostanie Pani od nas profesjonalną maszynkę do golenia marki „Shave yourself”, której wartość rynkowa w tej chwili to aż 78 złotych, a pani dostanie ją od nas zupełnie za darmo. Co pani na to? W tym momencie Kobieta przypomina sobie, że istnieje coś takiego jak maszynka do golenia i że jeszcze nie tak dawno, do jakiegoś 5 miesiąca ciąży, używała czegoś takiego regularnie. - W prezencie pan powiada?  - Tak, zupełnie za darmo!!! Kobieta z rozpaczą i wstydem zerka na swoje zapuszczone łydki i w jednym momencie połyka przynętę, choć wydaje się jej, że jest czujna.  - A gdzie jest haczyk proszę pana? - Jaki haczyk? Nigdzie proszę pani i to jest w tym wszystkim najlepsze! Pani numer telefonu został wytypowany do naszej promocji. Jako jeden z niewielu. Naprawdę ma pani dziś szczęście!!! - Jak za darmo to ok. A co muszę zrobić żeby ją otrzymać? - Właściwie to nic, proszę tylko wyrazić zgodę na zapłatę kosztów przesyłki w wysokości 19.99 zł a my już wysyłamy ten unikatowy model nowoczesnej maszynki na pani adres domowy. Tak się składa, że mamy go w naszej bazie. - Jakim cudem? – Kobieta zadaje sobie pytanie w myślach. Jednak nie zdąży go wypowiedzieć na głos, bowiem w tym momencie konsultant uprzejmie ją informuje, że skoro jest zgoda, to on włączy nagrywanie … Taka sobie nikomu niepotrzebna procedura z tym nagrywaniem, ale przepisy jej wymagają, a ponieważ „Shave yourself” jest firmą wiarygodną i leganie działającą, przepisów zamierzają się trzymać. Po tych słowach rzeczywiście włącza nagrywanie, w czasie którego bełkocze do niej nie do końca zrozumiałym językiem prawniczym. Na końcu zadaje magiczne pytanie: - Czy zgadza się pani na to? Proszę o wyraźne i głośne TAK lub NIE.  Z uwagi na to, że z wypowiedzianych przez konsultanta słów Kobieta wyłapuje znajome już „profesjonalna i nowoczesna maszynka” oraz „19,99 zł”, zgodnie z oczekiwaniami konsultanta potwierdza umowę słowem: TAK. Co to ma znaczyć? Po dwóch tygodniach Kobieta odkrywa w skrzynce pocztowej, że jest prezent!!! „Shave yourself” jest naprawdę rzetelna! Radość trwa krótko, bowiem po odpakowaniu okazuje się, że nie jest to maszynka elektryczna (na co wskazywała zasugerowana cena rynkowa), ale zwykła plastikowa jednorazówka (sic!), dokładnie taka jak te dostępne w opakowaniach po 10 sztuk za 10,90 zł od opakowania. Co to ma znaczyć? Kobieta jest oburzona. W załączeniu faktura na kwotę 19.99 zł. Na osobnej kartce papieru Regulamin „Shave yourself”, czyli 48 paragrafów, sporządzonych w języku, z którego jako radca prawny niewiele jestem w stanie pojąć. Przyczyna jest taka, że zapisy poszczególnych postanowień są żywcem przetłumaczone z języka obcego, bez uwzględnienia polskiego prawa, nie mówiąc już o zasadach i regułach polskiej pisowni. Oczywiście będąc prawnikiem domyślam się intencji „Shave yourself”, jak i dalszych konsekwencji. Kobieta natomiast się ich nie spodziewa. Jest na tyle rozczarowana i oszołomiona, że zdoła przebrnąć zaledwie przez pierwsze dwa punkty Regulaminu. Do pozostałych nie dociera, bo nie rozumie niczego co do tej pory przeczytała. Nowoczesny model maszynki oraz Regulamin odkłada w kąt i leci po pieluchę tetrową, bo dzieciątku się właśnie ulało. Wprawdzie przykro jej, że dała się naciągnąć na 19,99 zł, ale przeżyje jakoś tę stratę. Zapomina na jakiś czas o sprawie. Ale tylko do czasu. Kolejne dostawy Za tydzień odbiera kolejną przesyłkę, w której znajduje nowy komplet niepowtarzalnych maszynek „Shave yourself”, a wraz z nim fakturę, tym razem na kwotę nieco wyższą, bo aż 65,90 zł. Zanim Kobieta zdąży poukładać sobie to w głowie, za dwa dni znajduje w skrzynce kolejny list od sprzedawcy, z którego dociera do niej następujący przekaz: Kobieto, jesteś nam winna pieniądze! Kwota twojego długu będzie z każdym dniem rosła również o odsetki w wysokości kilku % miesięcznie. Niniejszym wysyłamy ci pierwszy monit, a jeśli nie zapłacisz na jednym nie poprzestaniemy. Pamiętaj, każdy monit będzie cię kosztował dodatkowe 15,90 zł od sztuki. Jeśli nie zapłacisz, rozpoczynamy windykację, która kosztuje dodatkowe 25 zł i procedurę związaną z BIG-iem. Niestety nie udzielą ci już żadnego kredytu itd… Przerażona Kobieta wyciąga spod stery pieluch otrzymany wcześniej Regulamin. Jest roztrzęsiona, ale nie poddaje się i ponownie podejmuje próbę rozszyfrowania poszczególnych jego postanowień. Dowiaduje się, że uzyskała miano „Abonenta na czas nieokreślony” i w związku z tym ma obowiązek zapłaty wszystkich opłat związanych z zamówieniami. Potem czyta, że firma wprawdzie ma siedzibę w Holandii, ale posiada także centrum obsługi klienta w Warszawie, z którym można się skontaktować. Uff, co za ulga… Zaraz tam zadzwoni i sprawę wyjaśni. Call center Trzy dni później. Po wielu godzinach wiszenia na telefonie oraz wysłuchaniu wszystkich dostępnych i relaksujących melodii mających umilić jej czas oczekiwania, uspokoić skołatane nerwy i myśli (w co ja się wpakowałam????) ktoś wreszcie odbiera i miłym głosem zapytuje. - Dzień dobry, w czym możemy Pani pomóc? Udało się …teraz dochodzi do lekkiej histerii. Kobieta daje upust swoim nerwom, wykrzykuje, że czuje się oszukana i nie chce już golić nóg! A jeśli nawet będzie je golić, to nie chce tego robić do końca życia maszynką „Shave yourself”! Konsultant jest cierpliwy. Przeszkolono go, że musi być uprzejmy choćby ciskano w niego gromy. Poczeka aż rozmówczyni się na nim wyżyje. Wie, że taka właśnie jego rola w tym łańcuchu pokarmowym. Potem ze spokojem informuje Kobietę, że: (i) niestety umowa jest ważnie zawarta, (ii) zamówienia będą nadal przychodzić, (iii) Kobieta miała termin wskazany na fakturze, określony jako konkretna data, w którym mogła umowę wypowiedzieć, (iv) ww. termin do wypowiedzenia minął bezskutecznie, (v) przykro mu, ale pozamiatane. W związku z powyższym konsultant serdecznie radzi Kobiecie wziąć się za regularne, ostre golenie, bo Abonent na czas nieokreślony, którym ona już się stała, otrzymuje świeże komplety maszynek raz w miesiącu przez kolejne dwa lata. Kobieta, choć już całkowicie blada, jakimś cudem przytomnie zauważa, że w dacie wyznaczonej na fakturze – jako data do wypowiedzenia umowy – to ona jeszcze nie dysponowała ani fakturą, ani przesyłką. Sądząc po dacie nadania paczka wówczas nie była do niej jeszcze nawet w drodze….. Konsultant zdziwiony spostrzegawczością Kobiety najwyraźniej nie był przygotowany na taką trafną uwagę. Stać go już tylko na coś w rodzaju ”no cóż… w takim razie proszę złożyć reklamację”. Potem grzecznie kieruje rozmową w taki sposób, aby dobiegła końca. W podsumowaniu zwraca uwagę, że abstrahując od ewentualnej reklamacji, bo przecież nie wiemy jak zostanie rozpatrzona, należałoby przysłane faktury zapłacić. Kobieta nic z tego nie rozumie. Jest skołowana. Oczami wyobraźni widzi sterty maszynek, które prawdopodobnie zgromadzi do końca tego i następnego roku. W myślach rozplanowuje najbliższe rodzinne okazje i rozważa kto zasługuje na taki fantastyczny prezent i czy jako prezent dla teściów nie byłby zbyt intymny. Dobrze, że idą Święta…. Tylko jak tu się przyznać mężowi, że zawarła umowę, przez którą będą zobowiązani płacić co miesiąc 65,90 zł? I to przez dwa lata! Dochodzi do etapu, w którym wyrywa sobie wszystkie włosy  …. i bynajmniej nie potrzebuje do tego sprzętu typu shave and shave czy jak tam mu było. *** O tym jak do tego doszło, skąd pan konsultant wiedział gdzie Kobieta mieszka i dlaczego ze swoją ofertą trafił na tak podatny grunt, a także o tym, jak to wygląda z prawnego punktu widzenia dowiecie się niebawem. Śledźcie mojego bloga.   *** Jeżeli chcecie poznać ciąg dalszy tej historii, przejdźcie do częsci drugiej klikając tutaj.    Powiązane wpisy:   Prawnik na macierzyńskim, czyli o tym czy warto zajść w ciążę!!!  Powiązane wpisy wygenerowane przez wtyczkę Yet Another Related Posts. 