Wcześniej nią nie byłam, ale teraz jestem. W dzieciństwie wmawiano mi: „Pamiętaj pokorne ciele dwie matki ssie”. Guzik z pętelką. Swoich dzieci okłamywać tak nie będę. *** Rodzicielski coraz bliżej uchwalenia Wygląda na to, że krzyki i tupanie Matek I kwartału rzeczywiście odniosą zamierzony skutek. Śpieszę donieść, że projekt ustawy o urlopach rodzicielskich obecnie znajduje się w kolejnej fazie rozwoju. W minionym tygodniu posłowie w miarę zgodnie wypchnęli go z sejmu. Ciśnienie społeczne jest tak duże, że projekt zapewne ekspresem przejdzie przez Senat i migusiem podpisze go pan Prezydent. Wszystko po to, by ustawa mogła wejść w życie już 17 czerwca. Te spośród Matek I Kwartału, które „nieopatrznie” zdążą już do tego czasu powrócić do pracy  po wejściu w życie nowej ustawy uzyskają prawo powrotu na macierzyński. Już to sobie wyobrażam: - Cześć szefie! - O wróciłaś… Jak fajnie! Czy mogłabyś… - Nie rozpędzaj się, właśnie wychodzę. See you next year! Apetyt rośnie w miarę jedzenia.  Ci, co myślą, że to koniec batalii, mylą się. Apetyt nie został jeszcze w pełni zaspokojony. Obecnie na plan wysuwają się MATKI GORSZEGO ROKU!!! Już dziś deklarują, że jeśli ich postulaty nie zostaną uwzględnione, nową ustawę zaskarżą do Trybunału Konstytucyjnego. Muszę im przyznać, że argumentację prawną mają poniekąd słuszną. Przepisy przejściowe są do bani i mają sporo luk. Sygnalizowałam, że tak będzie już wcześniej, kiedy pisałam dlaczego Matki I Kwartału miały nie być objęte ustawą. Jak się tworzy ustawę, która ma działać wstecz, to potem wychodzą rozmaite kwiatki prawne. Oczywiście wyszły i tym razem, ale o tym kiedy indziej, bo mam wrażenie, że w tym boju nie o argumenty prawne chodzi, ale coś innego.  Kiepski start Prawnik na macierzyńskim zalicza się do tych „Gorszych Matek” i jak sobie uświadomiłam NASZĄ GORSZĄ pozycję, to zrobiło mi się NAS żal. Urodzony w 2012 roku synek miał zaledwie pół roku, kiedy Prawnik na macierzyńskim zmuszony był porzucić go na rzecz zawodowych obowiązków. Jak to wpłynie na nasze więzi emocjonalne? Jak syn w przyszłości mnie oceni? I co ważniejsze, co z nim będzie potem? Czy podoła swoim obowiązkom w szkole, w pracy, w życiu? Czy znajdzie sensowną partnerkę? Do licha, a jak to będzie partner? Wcześniej nie uświadamiałam sobie tego, ale teraz już wiem to na pewno:    Tą niesprawiedliwą rodzicielską reformą rząd odarł nas ze szczęścia!  Mnie i mojego synka!A co do powodzenia w dalszym życiu – to się dopiero okaże.    Zażarta walka trwa Kiedy w trakcie debaty ws. Matek I Kwartału pisałam o tym, że za chwilę odezwą się Matki IV Kwartału 2012, nie miałam pojęcia, że one już wtedy były w fazie organizacji!! Matki Gorszego Roku obecnie są w pełni zmobilizowane i od dłuższego czasu można znaleźć je także na Fejsie. Mają też swojego bloga. I piszą mniej więcej tak: „My, rodzice dzieci urodzonych w 2012 roku – Rodzice Dzieci Gorszego Roku – prosimy Premiera i Rząd RP o ponowne pochylenie się na projektem ustawy, o respektowanie konstytucyjnej zasady równości i objęcia przywilejem urlopu rodzicielskiego wszystkich rodziców niemowląt urodzonych w 2012 roku – do ukończenia przez dziecko 1 roku życia.” Zdesperowana Mama Emilia pisze z kolei tak: „Czy każda mama może raz zobowiązać się na wyjazd do Warszawy, im dalej tym większy wkład włoży w to żebyśmy mogły być traktowane poważnie” Dalej czytam: „Jest pomysł, by wysłać do Premiera i Marszałka Senatu bukiet 28 róż wraz z pismem z naszymi wyliczeniami i prośbą o spotkanie.” Aż mnie korciło żeby napisać: Hej Matki Gorszego Roku! Ja w sumie mam niedaleko do tego Senatu, więc może podrzucę te kwiaty.  Zrezygnowałam jednak z takiego pomysłu, bo kiedy poczytałam dalej, dostrzegłam, że one piszą to na poważnie i w tej rozpaczy naprawdę zabrnęły daleko. Nazywają swoje dzieci gorszymi, a siebie poszkodowanymi. Desperacja, żarliwość i ogromne poczucie krzywdy w komentarzach MATEK GORSZEGO ROKU dostrzegalne w każdym facebookowym komentarzu uświadomiły mi, że mój ironiczny żart okazałby się dowcipem poniżej pasa, bo uderzyłby w najczulsze struny. S t r u n y  m a c i e r z y ń s k i e.  Niewykluczone, że to poczucie krzywdy i gorliwej troski o byt dzieci u niektórych z tych Matek wcześniej było zupełnie nieuświadomione.  Ba! Zaryzykowałabym twierdzenie, że u części z nich struny nigdy te nie grały w aż takim stopniu, ale teraz zostały wydobyte na światło dzienne i nikt nie zawaha się ich użyć dla osiągnięcia celu! Wróćmy na ziemię Zewsząd słyszę, że matki w Polsce źle się traktuje, że są na każdym kroku dyskryminowane, że nikt ich nie docenia. Nie dalej jak w ubiegły piątek, pewna redaktorka Onetu, popełniła artykuł na ten temat, zaś Prawnika na macierzyńskim poproszono o wypowiedź w tej kwestii. Artykuł nosi tytuł: „To nie jest kraj dla młodych matek?”. Polecam. Moim zdaniem obecnie matki naprawdę nie mogą narzekać na przepisy prawa. Kluczowym dla zagadnienia moim zdaniem nie są przepisy, ale podejście samego społeczeństwa, bo prawo nie załatwi za nas wszystkiego. W każdym razie, wracając do tematu – przepisy przejściowe projektowanej ustawy dot. rodzicielskich rzeczywiście nie są najwyższych lotów, ale im więcej krzyczących matek, odwołujących się do argumentów o krzywdzie i niesprawiedliwości wobec ich dzieci, wysuwających fatalistyczne koncepcje rozwoju ich niemowląt z powodu tego, iż nie objął ich wydłużony macierzyński tym gorzej dla ich społecznego wizerunku. Ja już mam dosyć i niebawem sama zacznę bojkotować takie matki! Przydatne informacje na rządowej stronie A na koniec, spuszczając z tony wszystkim tym, które załapią się na nowy rodzicielski serdecznie polecam rządową stronę internetową http://www.rodzicielski.gov.pl/, którą to WRESZCIE rząd raczył uruchomić i na której WRESZCIE pojawiły się bardzo przydatne dla Was informacje. Dół za dołem Po lekturze tej strony, naszła mnie myśl, że Prawnik na macierzyńskim już wam do niczego nie jest potrzebny. I znowu mi GORZEJ!  Powiązane wpisy: Urlop rodzicielski wciąż w fazie projektu  Dlaczego matki pierwszego kwartału zostały pominięte?  Ojcze, na jakim ty urlopie przebywasz?  Mamo, To Ja!… Twój Prawnik na macierzyńskim Z próżnego i Salomon nie naleje  Powiązane wpisy wygenerowane przez wtyczkę Yet Another Related Posts. 