Maszynki do golenia atakują. Kulisy sprzedaży przez telefon. Jeżeli przeoczyliście część pierwszą – kliknijcie tutaj.   Część 2 z 2 Ostatnio stanęło na wyrywaniu sobie włosów w akcie rozpaczy. Dlaczego? Może jednak nie warto wyrywać wszystkich… Szpitalne sztuczki Zacznijmy od samego początku, czyli jeszcze od pobytu w szpitalu. Zanim Kobieta opuściła jego mury zaproponowano jej w prezencie kilka upominków takich jak próbkę kremu na odparzenia dla niemowląt, saszetkę płynu do kąpania noworodków, sztukę pieluszki (jednorazowej) oraz próbkę preparatu na kolki. Wszystko to zapakowane w dwa piękne pudła, których wielkość sugerowała, że w środku jest coś więcej niż tylko kilka próbek. 90 % Przestrzeni pudeł zajmowały ulotki reklamowe producentów ww. prezentów, jednak o tym można było się przekonać dopiero po ich otwarciu. Pudła były na zanętę, a razem z nimi pani pielęgniarka przyniosła dwie ankiety do wypełnienia. Wypełnienie ankiet było obowiązkowe, jeżeli chciało się otrzymać te wspaniałości. Oprócz danych osobistych takich jak pesel, datę urodzenia dziecka, należało podać także dane adresowe i kontaktowe. Potem jeszcze tylko kilka pól do odhaczenia i podpis. Taka forma reklamy produktów niemowlęcych stosowana jest już chyba w większości oddziałów położniczych w Polsce. Pamiętam, że i ja otrzymałam podobny zestaw upominków wraz z ankietą do wypełnienia. Tyle, że dzięki skrzywieniu zawodowemu czytam uważnie, co mi podsuwają do podpisania. W większości sytuacji wzbudza to szczere zdziwienie z powodu prezentowanej „nadgorliwości”. Tak było i tamtym razem. Pani oddziałowa, która czekając aż skończę czytać, wisiała nad moim łóżkiem, gdyby mogła zapewne wypełniłaby ankietę za mnie. Kiedy dotarło do niej, że jej ciepły oddech na moim ramieniu niewiele tu pomoże, machnęła ręką i wróciła do swoich obowiązków. Przetwarzanie danych osobowych Doskonale pamiętam, że jeden z punktów ankiety dotyczył wyrażenia zgody na przetwarzanie danych osobowych w celach marketingowych. Istotne, że to akurat nie był warunek konieczny żeby dostać pudła. Celowo nie wyraziłam zgody na powyższe i rzeczywiście po wyjściu ze szpitala nikt do mnie nie zadzwonił ani w sprawie włosów na moich nogach, ani w żadnej innej. Jednak skoro ankieta przedstawiana jest jako „obowiązkowa” zakładam, że 99 % ankietowanych kobiet automatycznie taką zgodę wyraża. Tytułowa Kobieta postąpiła dokładnie tak, jak większość wymordowanych porodem matek działających w zaufaniu do szpitala i jego personelu. Zgodziła się. A potem … niech się dzieje wola nieba. A wola nieba, a raczej twarde reguły biznesu sprawiły, że jej dane osobowe poszły w świat, krążyły z bazy do bazy aż trafiły do pewnej holenderskiej firmy. W celu obsługi klientów firma ta wynajęła polskie biuro call center, które w rzeczywistości niewiele miało z nią wspólnego. Biura call center na ogół działają na zasadzie zewnętrznej usługi, zaś konsultanci tam pracujący obsługują po 20 tego typu firm na raz (albo i więcej). Nic tu nie pomoże powieszenie wszystkich psów na panu po drugiej stronie słuchawki, ponieważ jest on tylko jednym z mechanizmów tego biznesu. Często nawet nieświadomym jakości sprzedawanego towaru, bo idę o zakład, że oferowanej przez siebie maszynki nigdy na oczy nie widział! Umowa zawierana na odległość Przechodząc do aspektów prawnych, na początek rozwieję wątpliwości niektórych czy umowa zawierana przez telefon w ogóle może być ważna skoro nie została podpisana. Otóż umowy zawarte ustnie zasadniczo także mogą być ważne, o ile spełniają pewne warunki. Umowy zawarte przez telefon w terminologii prawniczej nazywają się „umowami zawieranymi na odległość” i jeśli po jednej ze stron jest konsument, a po drugiej przedsiębiorca stosuje się do nich zasady z ustawy z dnia 2 marca 2000 r. o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny. A tych rygorów jest sporo i co ważne – w większości zastrzeżone na korzyść kupującego. Odstąpienie od umowy Jeżeli już się tak zdarzy, że uroczy głos w słuchawce telefonu zdołał przekonać nas do znakomitej promocji i zawrzemy umowę na odległość, to pamiętajmy, że można od niej bez podania przyczyn odstąpić w terminie 10 dni od otrzymania zamówionego towaru. Jak to zrobić? W tym celu w najlepiej napisać odpowiednie pismo i przed upływem ww. terminu pismo to wysłać do sprzedawcy. Sugeruję zrobić to listem poleconym za potwierdzeniem odbioru. Sprzedawcy należy też odesłać zamówiony towar – i choć na zwrot towaru mamy 14 dni -najlepiej dołączyć go do pisma. Sprzedawca z kolei powinien zwrócić nam opłaty, które ponieśliśmy w związku z zamówieniem (zgodnie z najnowszym orzecznictwem powinien nam oddać nie tylko zapłaconą przez nas cenę, ale także zapłacone przez nas koszty dostawy). Oczywiście sprzedawca w swej dobrotliwości może określić dłuższy niż 10 dniowy termin do odstąpienia od umowy, ale nie może go skrócić, czy zupełnie pozbawić klienta takiej możliwości. Nie może także skutecznie zobowiązywać klienta ani do zapłaty wynagrodzenia za posiadanie towaru przez 10 dni, ani też do zapłaty tzw. odstępnego. Dodatkowo, jeżeli sprzedawca nie poinformował klienta na piśmie w sposób zrozumiały i jednoznaczny o prawie do odstąpienia, to 10 dniowy termin ulega przedłużeniu do 3 miesięcy. Mając to na uwadze, konsultant wprowadził Kobietę w błąd, bowiem termin, który holenderska firma umieściła na fakturze, jako termin do odstąpienia od umowy nie mógł skutecznie ograniczyć jej praw w tym zakresie. Trudno go też traktować jako skutecznie zastrzeżony termin do wypowiedzenia umowy skoro Kobietę powiadomiono o nim już po jego upływie. Proponowane rozwiązania dla Kobiety Kobieta, która telefonicznie wyraziła zgodę na otrzymanie wyłącznie jednej cudownej maszynki do golenia i zgodziła się za nią zapłacić kwotę 19,99 zł, ma zasadniczo dwa wyjścia. Jeżeli maszynka jest nieuszkodzona, a po jej rozpakowaniu Kobietę ogarnie przemożna chęć ogolenia nóg, zobligowana będzie do tego, aby umówioną kwotę 19,99 zł  na rzecz sprzedawcy uiścić. Była to przecież kwota, którą zgodziła się ponieść. Jeżeli jednak po jej rozpakowaniu, Kobieta uzna, że otrzymana maszynka to „badziew” – i lepiej nadal używać maszynki męża – to może zamówioną maszynkę zwrócić korzystając z prawa do odstąpienia od umowy na wyżej opisanych warunkach. Powinna jednak pamiętać, że odsyłając maszynkę poniesie koszty zwrotu towaru, które w omawianym przypadku mogą być zbliżone do kwoty 19,99 zł. Prawdopodobnie jej się to niespecjalnie opłaci i podejrzewam, że na to właśnie liczył  jej kontrahent. Jednakże bez względu na to, czy Kobieta doprowadzi się do porządku za pomocą nowej maszynki, czy też postawi na „naturalność”, sprzedawca nie miał prawa od niej wymagać, aby płaciła za kolejne dostawy maszynek, których nie zamawiała, tylko dlatego, że w Regulaminie poinformował, że brak odesłania pierwszej lub następnej partii maszynek, uruchomi lawinę kolejnych zamówień. W przypadku kolejnych, niezamówionych dostaw maszynek, nie jest konieczne rozważanie możliwości odstąpienia od umowy, czy też jej wypowiedzenia, bowiem umów na kolejne dostawy zwyczajnie nie zawarto, a zatem nie ma od czego odstąpić i nie ma czego wypowiadać. Brak odpowiedzi Kobiety na pierwszą przesyłkę, ani na kolejne nie może być uznany za jej zgodę na dostarczanie następnych partii towaru, a z kolei przesyłanie niezamówionych maszynek i żądanie za nie zapłaty jest już sprzeczne z prawem. A zatem, wysyłając niezamówiony towar, sprzedawca działa na własne ryzyko i nie ma żadnej podstawy prawnej, aby domagać się za niego zapłaty. Co więcej, Kobieta nie ma także obowiązku zwrotu tego towaru, ani też zapłaty za jego odesłanie. Nieuczciwe praktyki wobec konsumenta Ponadto, warto wiedzieć, że ustawa z dnia 23 sierpnia 2007 r. o przeciwdziałaniu nieuczciwym praktykom rynkowym piętnuje tego rodzaju praktyki. Wprost zakazuje żądania zapłaty za niezamówiony towar, a nawet umieszczania w materiałach marketingowych faktury lub podobnego dokumentu informacji, która wywołuje u konsumenta wrażenie, że już zamówił reklamowany produkt, mimo że tego nie zrobił. Jeśli działanie sprzedawcy narusza jednocześnie zbiorowe interesy konsumentów, to grożą mu sankcje ze strony Prezesa Urzędu Ochrony Konsumentów i Konkurencji. Wyjątkowo poirytowanym cudownym sprzętem do golenia kobietom, których nieustępliwa firma nęka wezwaniami do zapłaty mogę jeszcze zasugerować wystąpienie przeciwko niej do sądu i żądanie zaprzestania omawianych praktyk. W przypadku podjęcia takiej decyzji, namawiałabym jednak do uprzedniego skonsultowania się z prawnikiem celem zweryfikowania czy w konkretnym przypadku działania sprzedawcy rzeczywiście nie mają podstaw prawnych, a tym samym czy stanowią nieuczciwą praktykę. Co mogę jeszcze zaproponować? Nieco dalej idącą ostrożność w dokonywaniu zakupów przez telefon, no i oczywiście w udzielaniu zgody na przetwarzanie danych osobowych w celach marketingowych. *** Jeśli jakimś cudem zaczęliście czytać od tej części i ominęła Was część pierwsza  historii, kliknijcie tutaj, żeby mieć obraz całości.  Powiązane wpisy:   „Shave yourself”, czyli ogol się Kobieto…  a będziesz szczęśliwsza  Prawnik na macierzyńskim, czyli o tym czy warto zajść w ciążę!!!  Powiązane wpisy wygenerowane przez wtyczkę Yet Another Related Posts. 