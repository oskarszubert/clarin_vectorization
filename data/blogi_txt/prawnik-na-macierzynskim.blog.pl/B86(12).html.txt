Większość z nas robi plany na nowy rok. Jeśli jesteś nałogową palaczką – być może planujesz rzucić fajki, jeśli jesteś zbyt obfity w kształtach i ta obfitość ci doskwiera – być może planujesz nie jeść po 18.00, a jeżeli reprezentujesz rząd i decydujesz o budżecie państwa – to oprócz zaplanowania całej masy wydatków musisz wykombinować, na czym by tu zaoszczędzić. No i padło na … becikowe! Dlatego zanim realizujesz zakupy a conto spodziewanego becikowego, sprawdź czy w ogóle wam ono przysługuje.   Kropla w morzu potrzeb… a zbliża się pora sucha Zewsząd można słyszeć komentarze, że tysiąc złotych to i tak nieduża kwota, jeśli zestawi się ją z potrzebami małego człowieka. Wykupisz za to np.: szczepienie na rota wirusy i może jeszcze zainwestujesz w zapas pieluch na 2 tygodnie. I obowiązkowo ponarzekasz: „Jak to państwo zachęca do rodzenia dzieci, skoro tysiąc to kropla w morzu potrzeb?” Niestety od dzisiaj możesz nie załapać się nawet na to. Zmiana przepisów Od 1 stycznia 2013 r. ażeby otrzymać becikowe nie wystarczy już wylegitymować się zaświadczeniem od ginekologa. Jeśli się okaże, że dochód w twojej rodzinie wynosi więcej niż 1.922 zł w przeliczeniu na osobę, becikowe na dziecko się nie należy! Niezbędne formalności – cała masa dokumentów Chcąc otrzymać becikowe składasz – jak dotychczas – formularz o wypłatę jednorazowej zapomogi z tytułu urodzenia się dziecka (bo becikowe tym właśnie formalnie jest – „zapomogą”), ww. zaświadczenie od lekarza prowadzącego ciążę (musi potwierdzać, że od 10. tygodnia ciąży matka przebywała pod opieką lekarską i przynajmniej 3 razy wykonała obowiązkowe badania), odpis aktu urodzenia dziecka. Jeżeli przykładowo ojciec nie podpada pod ten sam urząd gminy, co matka -  niezbędne jest oświadczenie drugiego rodzica, że nie pobierał już becikowego na wasze dziecko. Wszystko po to, by udaremnić próby ograbienia gminy poprzez wyłudzenie podwójnych świadczeń. Obecnie – z uwagi na wprowadzenie powyższego kryterium dochodowego – oprócz powyższych dokumentów należy także złożyć komplet dokumentów dokumentujących dochody rodziców. Z zaświadczeń tych musi wynikać, że łapiecie się na zapomogę, czyli że wasze dochody nie przekraczają ustalonego progu 1.922 zł netto w przeliczeniu na osobę. Próg ten ma być aktualizowany co 3 lata. Będą potrzebne takie dokumenty, jak do zasiłku rodzinnego czyli m.in. zaświadczenia z urzędu skarbowego o dochodach lub zaświadczenia od pracodawcy, oświadczenia o dochodach nieopodatkowanych, oświadczenia o sytuacji zawodowej rodziców, oświadczenia o składkach zdrowotnych. Krótko mówiąc – żeby dostać teraz becikowe, trzeba się trochę postarać. Co jeśli urodziłaś wcześniej Nowe zasady przyznawania becikowego tylko biedniejszym rodzinom dotyczą jedynie tych dzieci, które urodziły się po 31 grudnia 2012 r. Jeżeli więc urodziło ci się dziecko przed 1 stycznia 2013 r. a jeszcze nie znalazłaś czasu żeby wybrać się po becikowe – nie rób sobie wyrzutów, że przegapiłaś szansę, bo wciąż ją masz. Nowe przepisy cię nie obejmą i dostaniesz becikowe bez względu na swoje dochody. Oczywiście pamiętaj, że na zgłoszenie się po te pieniądze masz na 12 miesięcy od urodzenia się dziecka. Po co te zmiany? Wygląda na to, że należało jakoś powetować „straty finansowe” związane z wprowadzeniem wydłużonych urlopów macierzyńskich, o których pisałam ostatnio. Takie posunięcie ustawodawcy oznacza, że tylko w 2013 roku wydatki budżetu państwa zostaną zmniejszone o ok. 39 mln zł w stosunku do tego, gdyby zmiany w becikowym nie wprowadzono i świadczenia wypłacano nadal tym wszystkim, którzy się o nie ubiegają. Oczywiście zawsze kiedy społeczeństwu przyznaje się jakieś ulgi lub przywileje, a potem je odbiera – budzi to sprzeciw. Spodziewam się, że dokładnie tak samo będzie z becikowym. Już czytam, że to nieuczciwe i niezgodne z zapowiadaną polityką prorodzinną. Nie zgodzę się z tym. Jeśli porówna się korzyści płynące dla rodziców z obu modyfikowanych od 2013 r. instytucji, tj. becikowego i wydłużonego urlopu macierzyńskiego aż do roku czasu, to chyba nikt nie będzie miał wątpliwości, że mimo wszystko – w ogólnym rozrachunku - rodzice na proponowanych zmianach wyjdą lepiej.  Powiązane wpisy: Brak powiązanych notek. 