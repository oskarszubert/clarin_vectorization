Świat widziany oczami dziecka – bezcenne!  *** W ten zimny i ponury dzień postanowiłam dodać sobie energii, robiąc porządek w zdjęciach z poprzedniego lata. Natknęłam się na fotki, jeszcze z czasów, kiedy to mieszkaliśmy na placu budowy. Młodszy syn miał wtedy 3 miesiące, a starszy 4 lata i kręćka na punkcie koparek oraz innych maszyn budowlanych. Był upalny sierpień. Kurz i pył z placu budowy unosił się w ciepłym powietrzu i leniwie osiadał na wszystkie, dopiero co rozpakowane meble. *** Godzina 7.00 rano  Znajomy dźwięk wiertarki dobiegający z dołu.  W tym domu tak się mówi dzień dobry i dobranoc. Nie szkodzi i tak trzeba wstać i nakarmić młodszego. Z transu karmienia wyrywa mnie męski głos i wołanie z dołu: - Pani kierowniczko! Zabrakło cukru do kawy!!! - Zaraz schodzę panie Heniu! Tylko skończę karmić! Pan Henio prawie z nami mieszka. Niestrudzenie przemierza cały dom wzdłuż i w szerz w swoich zapiaszczonych buciorach. Dziś akurat skuwa ścianę, poprawia po budowlancu poprzedniej kadencji. Godzina 7.30 - Panowie! – wołam także wspólnika pana Henia – Podano na parapet kawę, cukier i mleko!  Godzina 8.00 Na dziś zaplanowano akcję  wyrównywania terenu przed naszym domem. Kolejni panowie stoją już pod bramą. Mąż Prawnika na macierzyńskim w pracy, więc biorę niemowlę pod pachę i zapraszam ich na teren pobojowiska szumnie zwanego ogródkiem i wewnętrzną drogą. Przyjechało 10 chłopa i ciężki sprzęt budowlany. To ostatnie bardzo podkręciło mojego 4-latka.  Godzina 8.30 Pan Stasio (wspólnik pana Henia) montuje i maluje belki pod sufitem. Zbrakło mu: „dosłownie puszeczki” bejcy. Młodszego zawijam w becik, starszemu zarzucam bluzę na plecy, sobie wciągam dres na pidżamę i całe towarzystwo sprawnie pakuję do samochodu. Jadę do wielkiego marketu, po „dosłownie puszeczkę” bejcy. Stoję w korku. Dzieci wyją. Już jestem wniebowzięta, a dzień się dopiero zaczyna… Godzina 10.30 Proszę, panie Stasiu, oto bejca. Nie chcę słyszeć, że jest nieodpowiednia. Godzina 11.00 Ekipa od wyrównania terenu ostro się wzięła do pracy. 4-latek oniemiał z zachwytu z powodu pracy koparki, którą ma w prywatnym ogródku, tuż pod swoim nosem. - Mamo! Ona jest extra! Ściągnął swoją czerwoną z półki i „kopie” razem z nimi. Panowie nie zważając na jego towarzystwo ochoczo i z wszelkiej maści bluzgami na ustach wywracają do góry nogami wszystko, co staje na ich drodze. Łycha w prawo,  w lewo, w dół i …góra ziemi, usypana obok, rosła dosłownie w oczach. Godzina 11.30 Przed domem pan Rysio hebluje deski, czemu towarzyszy kupa wiórów i hałasu. Kiedy usiłujesz jednocześnie usypiać 3 miesięczne niemowlę, któremu akurat wypada pora drzemki, to wszystko wokół staje się upierdliwe. Tym bardziej heblownica. Wyglądam przez okno by zerknąć, co robi 4-latek. - Synu odsuń się od tego dołu! Natychmiast! Godzina 12.00 Jest jeszcze lepiej niż było. Panowie od wyrównania terenu skombinowali młot pneumatyczny, którego dźwięk do społu z dźwiękiem heblownicy, płaczu mojego niemogącego zasnąć niemowlaka i euforii zachwyconego maszynami 4-latka doprowadza mnie na skraj wyczerpania nerwowego. Mylę się. To nie jest jeszcze ten stan.Ten stan osiągnę za jakieś 3 godziny, ale jeszcze o tym nie wiem. Ponieważ ekipa cały czas coś wykopuje, przed domem oprócz wiórów, desek i gruzu mamy także pełno nowego piachu i ziemi. Panu Heniowi niestety nie udaje się wejść do domu nie wnosząc zarazem pół tony tego wszystkiego na moją podłogę. - Mamo! Słyszysz jak fajnie zgrzyta pod nogami? Godzina 13.00 - Mamo, zobacz jestem w wielkim dole! - PANOWIE NA LITOŚĆ BOSKĄ UWAŻAJCIE NA NIEGO! Godzina 14.00 Starszego umieszczam w jakimś bezpiecznym miejscu. I idę znowu przewinąć i nakarmić niemowlę. Po chwili słyszę krzyk 4-latka: - Mamo, mamo! Wyjdź przed dom! - Co się stało synku? - wybiegam wystraszona trzymając na rękach do połowy nagiego niemowlaka. - Fontanna w ogródku!!!! Rzeczywiście!  Panowie  od koparki wzięli się pod boki i deliberują. Wskazują palcem jeden na drugiego. Nawet pan Rysio przestał na chwilę heblować. Cisza. Słychać tylko szum „fontanny”. Okazuje się, że przy okazji kopania panowie najechali koparką na jakże cenny wodociąg, o który tak długo walczyliśmy z MPWIK. Odkładam pół nagie niemowlę do łóżeczka i natychmiast dzwonię do moich ulubieńców z MPWIK żeby czym prędzej przyjechali i zakręcili zawór wody. Dodzwoniłam się już za 4 razem. Przyjęli zgłoszenie. Wracam z powrotem do łóżeczka. Dlaczego to moje niemowlę takie radosne? - O nie! Nie! Tylko nie to! Nauczka tamtego dnia: Zawsze, choćby się waliło i paliło, ZAWSZE ZAŁÓŻ DZIECKU PIELUCHĘ!  Godzina 15.00 Chłopców z MPWIK jeszcze nie ma. Fontanna tańczy. Syn śpiewa. Panowie od koparki z nudów sami próbują dojść do tego, jak ten zawór zakręcić. Godzina 15.15 Udaje im się. Zakręcili. Zlikwidowali tym samym małą przydomową, ogródkową fontannę. 4-latek popada w dosłowną rozpacz. Był przekonany, że ona będzie już na stałe. Godzina 15.16 Chłopcy z MPWIK przypomnieli sobie, że otrzymali zlecenie. Pojawili się w ogródku minutę po zakręceniu zaworu. Podciągnęli rękawy i stwierdzili, że …. nie ma tu już faktycznie nic do roboty. - Jak to nie ma? – pytam –  Zawór wprawdzie zakręcony, ale awarię trzeba usunąć! Koparka prawdopodobnie uszkodziła rurę pod ziemia, którą trzeba naprawić! - Eee Pani, naprawa awarii juz nie leży w naszej gestii albowiem rzecz sie dzieje na drodze prywatnej, a nie gminnej. My przyjechaliśmy tylko zakręcić zawór i choć zrobiono to już wcześniej nim przyjechaliśmy, to i tak musimy wystawić fakturę za usługę na 300 zł netto. Zgodnie z cennikiem MPWIK za interwencję polegającą na …zakręceniu zaworu. Stoję z rozdziawionymi ustami gotowa żeby zaoponować, ale w tym momencie swój koncert zaczyna niemowlę. Minęło 3 godziny od ostatniego karmienia. Panowie z MPWIK korzystając okazji, szybko wsiedli w auto i odjechali. Karmiąc młodszego, pocieszając starszego, że fontannę to jeszcze w swoim życiu nie raz zobaczy, dzwonię do mojego ulubionego Mistrza z MPWIK - szefa chłopców „od zakręcania zaworu”. Naładowana do granic, pozdrawiam pana Mistrza z całego serca. Robię to z takim hukiem, że uzyskuję anulowanie faktury wystawionej za „zakręcenie zaworu”. Niestety jednak nie przekonałam Mistrza żeby przysłał mi innych chłopców w celu naprawy awarii. Godzina 15.40 Pięknie! Zostałam z dwójką dzieciaków i łącznie trzynastoosobową ekipą budowlańców i koparkowych bez kropli wody. Dzwonię po kolei do wszystkich fachowców znalezionych w Internecie. W czasie moich poszukiwań panowie od wyrównania terenu mają „zasłużoną” przerwę. Siedzą pod drzewem, rzucają „dla odmiany” mięsem, palą i deliberują. Nie ruszą z pracami dopóki nie znajdę kogoś, kto usunie awarię hydrauliczną.  - Pani! – Najbliższy termin to za dwa dni! – odpowiadają mi hydraulicy przez telefon. Godzina 16.15 Zdesperowana łączę się ponownie z Mistrzem MPWIK, tym razem spuszczam z tonu i zmieniam taktykę. Biorę go na litość. Bałaganie, rozpacz, a potem (nieudawana) histeria i argumenty typu: „MATKA… DZIECI… SUSZA…” przynoszą zamierzony  efekt. Mistrz zgodził się na prywatną fuchę. Godzina 16.50 Panowie hydraulicy z rozkazu Mistrza docierają do nas ponownie, ale tym razem wraz z  ciężkim sprzętem. Kolejnym w moim „ogródku”. 4-latkowi, gdy tylko zobaczył nową dostawę koparek, na powrót wrócił humor. Zapomniał o stracie fontanny i wziąwszy się za łopatę przyłączył się do prac.  Godzina 17.00 Zniesmaczeni oczekiwaniem panowie od wyrównywania terenu, w pretensjach do mnie (!), że tak długo to trwa, schodzą z budowy. W sumie się nie dziwię, fajki im się skończyły, pić nie ma czego.  Godzina 18.00 Hydraulicy z MPWIK swoją koparką dokopują się do korzenia po 100- letniej lipie, już kiedyś przez kogoś wyciętej. Chcąc wyrwać ten korzeń pan koparkowy wyrywa jednocześnie kawał podmurówki oddzielającej nasz ogródek i naszego przeuroczego sąsiada. O rety! Będzie draka! Godzina 20.00 W końcu, po kilku godzinach kopania, łatania, spawania panowie hydraulicy skończyli naprawiać awarię i puścili nam z powrotem wodę. O wystawionym rachunku nie wspomnę żeby się ponownie nie denerwować. Godzina 20.30. Uruchamiam taśmę kąpania dzieci, przebierania ich w pidżamki i oczywiście karmienia. Kiedy kończę, do domu wchodzi uśmiechnięty mąż Prawnika na macierzyńskim.  - Dzień dobry kochanie! Jak minął wam dzień? Zanim zdążę otworzyć usta, ubiega mnie, cały w euforii 4-latek: KTÓRY RADOŚNIE KRZYCZY:    - TATO! TATO! JAKI TO BYŁ CUDOWNY DZIEŃ!      - Tak…doprawdy mężu, był przewspaniały ! A co u ciebie skarbie?   Wariant alternatywny: - J a   j u ż   m a m  t e g o  p o w y ż e j    d z i u r e k   w  n o s i e!!! W y n o s z ę  s i ę   s t ą d!  *** Chowam zdjęcia z powrotem do albumu, spoglądam przez okno na  ogródek i cieszę się, że zwalczyłam tamtą chwilę słabości i się jednak nie wyniosłam. Powiązane wpisy:   Czekam na ciebie tato. Czyli historia pewnego kontaktu.  Powiązane wpisy wygenerowane przez wtyczkę Yet Another Related Posts. 