Ministerstwo Sprawiedliwości, na czele z byłym już Ministrem Gowinem, wytyczyło sobie  szczytne i ambitne cele: m.in. wdrażają program edukacji prawnej w szkołach, namiętnie deregulują zawody, dążą do przyspieszenia rozpatrywania spraw sądowych. Zastanawiam się, czy Ministerstwo było świadome, jak bardzo osoba byłego Ministra potrafiła  wpłynąć na ostatni z wyżej wymienionych postulatów. Z przykrością stwierdzam, że przynosiła efekt odwrotny do zmierzonego.   Kilka tygodni temu miałam wyznaczone posiedzenie sądowe, na drugim krańcu Polski, w sprawie zagranicznego Klienta. Na wyznaczenie terminu w tej sprawie czekaliśmy z niecierpliwością. Na bieżąco wydzwanialiśmy do sądu, aby dowiedzieć się dlaczego mimo upływających miesięcy od złożenia wniosku posiedzenia jeszcze nie wyznaczono. Najpierw cisza w naszej sprawie wywołana była przeprowadzką sądu do innego budynku. Niby już zamówili firmę przeprowadzkową, przenieśli swoje graty i akta, ale zabrało to trochę czasu, a przy okazji totalnie zdezorganizowało pracę sądu. Po kolejnym miesiącu, kiedy  wydawałoby się, że z tych doświadczeń pracownicy budynku sądu powinni się byli już otrząsnąć, w sprawie nadal cisza. Na pytanie dlaczego nie ma jeszcze terminu usłyszałam, że najpierw choroba sędziego, a potem jakieś jego szkolenie. Ale wreszcie, któregoś dnia otwieram kopertę i jest!!! … Termin zaklepany! Drogi Kliencie - piszę mu entuzjastycznie - pierwsza przeszkoda pokonana. Przebrnęliśmy przez te wszystkie formalności, choroby, szkolenia, przeprowadzki i JEST! Mamy termin! Ponieważ sprawa jest warta grube pieniądze, Klient się bardzo ucieszył. Krótko jednak trwała nasza radość. Kilka dni po tym, jak otrzymałam zawiadomienie o posiedzeniu i przekazałam tę wyczekiwaną nowinę Klientowi, otrzymałam kolejny list z sądu. Przykro mi, drogi Kliencie. Nasza sprawa spadła z wokandy. Co tym razem? Choroba żony sędziego, czy matura u jego wnuczka? Nic z tych rzeczy. Tym razem chodzi o nowy adres budynku sądu. Przecież przeprowadzkę już przerobiliśmy! Tak wiem, ale my tu w Polsce mamy taki zacny zwyczaj, że publiczne inwestycje, zakończone sukcesem otwieramy z pompą i uroczyście. Jeśli np. udostępnia się nowy szpital – to wstęgę obowiązkowo przecina Minister Zdrowia, jak autostrada – to Minister Transportu, no a jak otwiera się budynek Sądu – to przyjeżdża sam Minister Sprawiedliwości i świętuje z nami! I? (Klient jakiś niekumaty, czy co?)    No cóż. Proszę zrozumieć, są rzeczy ważne i ważniejsze – pan minister Gowin odwiedza Sąd osobiście…To oczywiste, że sędziowie tego dnia nie mogą pracować.  Dlatego też wszystko, co było na wokandzie, w tym nasza sprawa - przepada.  Jeśli w Pańskim kraju nie ma tradycji malowania trawy na zielono, to raczej Pan tego nie pojmie. Nie dość, że nie pojął, to w kontekście odwołania pana Gowina nęka mnie teraz pytaniami, czy możemy się spodziewać, że kolejny termin posiedzenia też przepadnie w związku z tym, że aktualny pan Minister jeszcze nie widział nowego budynku? A ja się zastanawiam, co mu odpowiedzieć. Przecież wszystko w tym kraju jest możliwe.  Powiązane wpisy: Brak powiązanych notek. 