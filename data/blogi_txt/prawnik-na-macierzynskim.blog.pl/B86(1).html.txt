Przepisy prawa a posiadanie potomstwa, tj. o tym dlaczego warto (lub nie) decydować się na dzieci  Zdarzyło mi się parokrotnie, że znajomi pytali dlaczego tak niewiele prawników z mojego otoczenia decyduje się na dzieci? Przecież jeżeli dysponuje się partnerem płci przeciwnej, stałą pracą, 30-tką na karku i tylko jednym kredytem hipotecznym decyzja wydaje się oczywista – teraz albo nigdy! Odpowiadam im, że nie dla prawnika. Prawnik, zanim zacznie rozważać posiadanie ewentualnego potomstwa, dokona szczegółowej analizy prawnej przepisów z tym faktem związanych pod kątem tego – czy, a przede wszystkim – kiedy warto zajść w ciążę. Rozpocznie od analizy Działu 8 Kodeksu pracy pt. „Uprawnienia pracowników związane z rodzicielstwem”. I co tam znajdzie? Kodeks pracy chroni matki i kobiety w ciąży. Bywa, że za bardzo… Jest tego trochę: zakaz zwalniania z pracy, zakaz powierzania pracy w godzinach nadliczbowych i zatrudniania w szczególnie uciążliwych warunkach. Obowiązkowo, już po porodzie, extra minutki na karmienie i wiele innych bonusów. W dodatku, co w środowisku pracodawców wywołuje pewne oburzenie (moim zdaniem całkowicie uzasadnione), wyżej wspomniany zakaz wypowiadania umowy o pracę ma zastosowanie nawet w dość skrajnych sytuacjach, w których to kobieta pracownik zachodzi w ciążę w trwającym okresie wypowiedzenia. To się dopiero nazywa motywacja do posiadania potomstwa! Scenariusz jest wówczas następujący. Pracodawca wręcza kobiecie pismo z rozwiązaniem umowy o pracę, dajmy na to, za 3 miesięcznym wypowiedzeniem. Ona smutno kiwa głową i podpisuje, że odebrała kwitek. On się cieszy, że zniosła to ze stoickim spokojem i nie uciekła z jego gabinetu pod pretekstem wyjścia do toalety (a znane mi są takie przypadki). Nie będzie musiał się więc martwić o ewentualnych świadków na okoliczność tego, iż jego oświadczenie woli pt. „Pani już dziękujemy” dotarło do adresatki.  Kamień z serca spada mu z takim hukiem, że w przypływie ulgi wspaniałomyślnie zwalnia ją z obowiązku świadczenia pracy w okresie wypowiedzenia. Ona, niewdzięcznica, nadal niepocieszona oddala się z zakładu. Przezorna z niej bestia i udaje się do prawnika celem uzyskania porady prawnej. Potem, już oświecona, pędzi do sklepu z kokieteryjną bielizną, a następnie odwiedza swojego partnera. I? Hyc jest ciąża! Co dalej? Za 6 tygodni rozpromieniona pojawia się z powrotem w zakładzie pracy i majta szefowi przed nosem lekarskim zaświadczeniem, że spodziewa się potomstwa! A co mnie to obchodzi – myśli szef.  Na wszelki wypadek jednak udaje się do swojego prawnika po poradę. W końcu mina mu rzednie. Właśnie się dowiedział, że to wypowiedzenie, które jej wręczył jest teraz tyle warte, co kartka papieru, na której zostało sporządzone. Przepisy prawa są w tym zakresie nieubłagalne – musi przyjąć ciężarną z powrotem na stanowisko pracy. Ona oczywiście idzie natychmiast na L4, potem na macierzyński, a następnie wychowawczy, który przysługuje jej aż do 4 roku życia dziecka. I tym oto sposobem kobieta ciężarna zachowuje swój etat co najmniej na kolejne 4 lata. Urlop macierzyński, czyli czas na kobiecy „relaks” Wracając do wątku głównego, czyli co jeszcze dla czytających i analizujących przepisy może być motywacją do posiadania potomstwa (albo i nie). Z pewnością fakt, że urlop macierzyński to nie 18 tygodni jak przed laty, ale aż 20 tygodni.[1] Słownie: dwadzieścia pięknych tygodni spędzonych z uroczym i uśmiechniętym małym człowieczkiem (takie jest przynajmniej założenie). Racjonalny ustawodawca słusznie wychodzi z założenia, że skoro już powołało się człowieka na ten świat należy mu się trochę czasu od rodzonej matki, aby mogła go przygotować do pójścia samodzielną drogą. I po to właśnie przewidziano te wspaniałe 20 tygodni, w czasie których kobieta może się oddać rozkoszom pielęgnowania i wychowywania. Są to na ogół piękne tygodnie, z tym, że o pierwszych 6 z reguły woli się nie pamiętać. Jak już analizujemy urlop macierzyński to warto podkreślić, że począwszy od 1 stycznia 2010 r. na wszystkie matki czeka miła niespodzianka w postaci „dodatkowego urlopu macierzyńskiego”. Drogie panie nie-prawniczki (koleżanki po fachu z pewnością o tym doskonale wiedzą) nie zapomnijcie złożyć, co najmniej 7 dni przed przewidywanym terminem rozpoczęcia tego urlopu, odpowiedniego wniosku, bo inaczej szansa bezpowrotnie przepadnie! A zatem składamy wniosek i w zamian otrzymujemy dalsze 4 tygodnie. Widząc taki wniosek, pracodawca z pewnością się ucieszy i z uśmiechem wam go udzieli. Kobieta prawnik, która będzie się nadal wahała czy zajść w ciążę zajrzy w przepisy przejściowe nowelizacji do kodeksu pracy i przekona swojego partnera, że w tym roku jeszcze nie warto się decydować… ponieważ od 2014 roku będzie znacznie korzystniej. Otrzyma bowiem dodatkowe 2 tygodnie urlopu, przez co zapewni swojemu dziecku lepszy start w życiu. Oczywiście znam bardziej zapobiegliwie, które na tym analizy nie zakończą. Odwiedzą jeszcze stronę rządową i prześledzą proponowane projekty nowelizacji. Kto wie … może obietnice Premiera Tuska z ostatniego expose dotyczące wydłużenia urlopu aż do 1 roku są już w planach rządu. Jeśli tak, to oczywiste, że nie warto się spieszyć z decyzją o macierzyństwie. Urlop ojcowski, czyli hulaj dusza  To jeszcze nie koniec przywilejów związanych z potomstwem. Teraz będzie coś dla potencjalnych ojców. Ustawodawca wcale o was nie zapomniał! Ściślej rzecz biorąc przypomniał sobie w grudniu 2008 r. przy okazji kolejnej nowelizacji do Kodeksu pracy. Wychodzi na to, że wasz pracodawca również nie ma wyjścia… bowiem za trud i znoje, które czekają was w czasie dziewięciu miesięcy humorów waszej partnerki otrzymacie w prezencie aż 2 (słownie: dwa) tygodnie urlopu ojcowskiego[2]. Tu póki co szczególnych trików nie ma, ponieważ urlop ten trwa 2 tygodnie i tyle trwać będzie niezależnie od tego czy odłożymy decyzję o jego wykorzystaniu na przyszły rok. Istotna kwestia – urlop ojcowski musi być wykorzystany w ciągu 12 miesięcy od dnia porodu. A zatem panowie – teraz będę adwokatem diabła – podejmijcie decyzję roztropnie. Z doświadczenia wiem, że jeśli zdecydujecie się wykorzystać prezent od państwa (czyt. pracodawcy) od razu po porodzie może on okazać się dla was … średnio relaksujący. Ale jeśli sprytnie sprawę rozegracie i odczekacie aż całe to zamieszanie z powodu pojawienia się małego człowieka minie, jak również miną – ostatnio bardzo modne – baby bluesy rodzących, to może się okazać, że prezent ten przyniesie wam sporo radości. Ustawodawca przewidział bowiem urlopy ojcowskie, ale nie wdrożył systemu sprawdzającego w jaki sposób ojcowie go wykorzystują. A zatem wczasy last minute (niekoniecznie z potomstwem) też wchodzą w rachubę. Co więcej, urlop ten jest specyficzny, bowiem pracodawca nie może nakazać wykorzystania go w częściach. Zgodnie bowiem z przepisami, urlop ojcowski musi być wykorzystany jednym ciągiem. A zatem hulaj dusza! Becikowe, czyli zastrzyk finansowy dla budżetu domowego Na koniec argument koronny: becikowe! Ludzie narzekają, że 1.000 zł nie może skutecznie zmotywować do zajścia w ciążę. Społeczeństwo pomstuje, bo nie jest świadome, że tzw. „becikowe” z założenia wcale nie miało być zachętą do macierzyństwa. Nie zapominajmy, że becikowe reguluje ustawa o świadczeniach rodzinnych i świadczenie to de facto nazywa się „zapomogą z tytułu urodzenia dziecka”. Jak na zapomogę przystało nie może być zbyt wysoka. Dlatego zgadzam się, że 1.000 zł to kwota optymalna. Wystarczy na dwie dawki szczepienia przeciwko rota wirusom – akurat jestem na bieżąco – i zostanie jeszcze na 2-tygodniowe zaopatrzenie w pieluchy. Korzyści będzie więcej Jak by nie analizować tych przepisów z pewnością jest więcej plusów. A skoro tak, to dlaczego te prawniczki tak zwlekają? Odpowiadam dociekliwym, że mając świadomość nadchodzących zmian w przepisach realizujących politykę prorodzinną po prostu czekają aż plusów będzie jeszcze więcej. Z racji wykonywanego zawodu i ja z uwagą przeanalizowałam wszystkie związane z macierzyństwem akty prawne. Jednak to nie prawne argumenty przeważyły, ale te natury biologicznej. Czasem tylko pofantazjuję sobie o tym, że gdybym była się wstrzymała to w 2014 roku…. Apel do narodu  Ma się rozumieć nie żałuję swojej decyzji. Pozwolę sobie nawet w tym miejscu na przytoczenie sparafrazowanego apelu do Polaków: Apeluję abyśmy się nie bali mieć więcej dzieci. Jeżeli możesz mieć „jeden dziecko”, też możesz mieć dwójkę. A jeżeli możesz mieć dwójkę, też możesz mieć trójkę. Ja zrobiłam swoje! Pozostało mi jeszcze kilka tygodni macierzyńskiego. Postanowiłam je wykorzystać na pisanie bloga, ponieważ z tym blogiem to trochę tak jak z decyzją o potomstwie – teraz albo nigdy!     PS Jak słusznie mi podpowiedziano, przydałby się tu link do innych wpisów poświęconych tej tematyce. Zobaczcie jeszcze tutaj (wydłużone urlopy) i tutaj (nowe becikowe), a będziecie bardziej na bieżąco (przepisy się zmieniają).  [1] Podane przeze mnie wymiary urlopów przysługują kobietom, które urodziły jedno dziecko przy jednym porodzie. W przypadku ciąży mnogiej ulegają one stosownemu wydłużeniu. Nie rozwodzę się jednak nad tym, bo o ile samą ciążę planujemy, to już to czy będzie ona mnoga zazwyczaj pozostaje poza naszą kontrolą. [2] Osławiony „tacierzyński”, o którym swego czasu głośno było we wszystkich mediach, tyle że na dźwięk słowa ”tacierzyński” osobiście dostaję wypieków, bo nie wydaje mi się żeby to słowo mogło mieć polskie korzenie.  Powiązane wpisy: Brak powiązanych notek. 