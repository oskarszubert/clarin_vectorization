"Nasza rozmowa bardzo mnie demoralizuje..", czyli o tym, jak chciałam się dokształcać.    Znacie ten ból, kiedy ktoś mówi do Was zdanie, a Wy jak gdyby byście ogłuchli odpowiadacie zwykłym ''mhm'', ponieważ nie znacie połowy wyrazów, które elokwentny gość wypowiedział w czasie swego monologu? Ja nienawidzę czuć się jak półgłupek i zaniżać swoją (już zerową) samoocenę, dlatego postanowiłam mieć przy sobie malutki słowniczek (czytać: telefon), w którym będę zgrabnie i powabnie ukradkiem odszukiwać definicję różnych słów. Zaczęłam ten proces niedawno, jakoś na początku tygodnia. Podczas rozmowy z elokwentnym inteligentem, który w rękawie posiadał kilkanaście makabrycznych żartów z matematyczną puentą.. Osobnik płci męskiej, czyli krócej On - jak zwykle zaczął gadać, a raczej przemawiać o swoich planach na przyszłość i śmiać ze swych nie wyróżniających się humorem żartów. Czułam się jak delikwent już w połowie naszej rozmowy, więc ochoczo wyjęłam komórkę, odszukałam wi-fi i zaczęłam buszować po internetowych słownikach chcąc odnaleźć znaczenia słów.. Jednakże nie pomyślałam, jakoby Pan On mógł odebrać inaczej mój ogromny zapał do dokształcania siebie poprzez czytanie definicji takich wyrazów jak np. kusztyk, czy eufemizm.. Oświadczył mi więc, że jestem Niereformowalną odmianą gatunku homo-sapiens-sapiens, a nasza rozmowa go bardzo zdemoralizowała. Nie pozostało mi nic innego, jak to by powiedzieć mu kilka baaardzo zdemoralizowanych i zdeformowanych wyrazów od słowa ''wyjdź'' i ''odpuść sobie'', co z ust delikatnej blondynki przy tłumie gapiów nie wyglądało zbyt dobrze, ale cóż.. Dałam sobie spokój z moim dokształcaniem się i postanowiłam, że poszukam sobie osób do towarzystwa, których wysokość IQ nie przekracza mojego (niskiego) poziomu, ale o tym może kiedy indziej.           Miłego tygodnia,  Marta. 