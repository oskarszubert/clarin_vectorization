Wywiad ten przeprowadziłam z Osobą, której do pięt moje pióro nie dorasta, tym bardziej aparat, czyli z Riennaherą, którą kocha się od pierwszego wejrzenia bezgraniczną miłością! Niepoprawna Optymistka: Skąd wziął się pomysł założenia bloga? Marta: Wiele lat temu przeczytałam artykuł o szafiarkach w ‘Wysokich Obcasach’ i pomyślałam, że to fajna sprawa i każdy tak może. Czyli ja też. Zwłaszcza, że na tamtym etapie zupełnie bez świadomości, że takie blogi istnieją, robiłam sobie sporo zdjęć prezentujących mój styl, tylko nigdzie ich nie umieszczałam. Już w gimnazjum ( a więc jakieś 10 lat temu) robiłyśmy z koleżanką zdjęcia naszych zestawów, głównie podczas wakacji jako urozmaicenie zdjęć z wycieczek. Zamiast uśmiechania się do obiektywu w sportowych sandałach i czapce z daszkiem patrzymy w dal z Akropolu w zwiewnych sukniach i z piórkami we włosach. Albo chodzimy wieczorem  po hotelu przebrane za wampiry czy Fridę Kahlo. W końcu założyłam bloga.    NO:  W 2008 roku umieściłaś pierwszy wpis na blogu, a jak przez te pięć lat zmieniło się Twoje życie, podejście do mody i bloga?   M: Skończyłam w tym czasie studia, przeprowadziłam się do innego miasta i kraju (ze Szkocji do Anglii), mieszkanie dzielę z chłopakiem, a nie ze współlokatorami. Jeśli chodzi o modę to zdecydowanie wydaję więcej pieniędzy na mniej rzeczy, to znaczy kupuję droższe ubrania, zrezygnowałam niemal zupełnie z Primarka.          NO: Co jeszcze, odnośnie bloga chciałabyś osiągnąć? Do czego dążysz?   M: Blog jest dla mnie dość czasochłonnym hobby i myślę, że chciałabym spróbować rozwinąć go bardziej profesjonalnie i świadomie niż robiłam do tej pory. Zobaczymy co z tego wyjdzie, najwyżej się nie uda.     NO: Teraz zakładane są tysiące blogów miesięcznie i każdy z blogerów chciałby znać przepis na sukces, czy podzielisz się ze mną Twoim sposobem na dobry blog?   M: Myślę, że najpierw trzeba się zastanowić, co chce się osiągnąć. Osobiście nie do końca szanuję blogerów, którzy są hiperaktywni z komentarzami u innych licząc na rewanż, zwłaszcza jeśli dodają w komentarzu adres swojego bloga. Dla mnie dobry bloger zyskuje popularność swoim blogiem, a nie ‘sztuczkami’. Warto mieć najpierw coś do pokazania czy powiedzenia, jakiś 'wyższy' zamysł niż samo tylko pragnienie popularności.   Co do samego bloga, zalecałabym przede wszystkim przykładanie się do jakości, czy to tekstu czy zdjęć (na blogu o modzie są najważniejsze).         NO:  Wierzysz, że marzenia się spełniają?   M: Codziennie próbuję to weryfikować. Póki co niektóre się spełniają, ale zasada ‘be careful what you wish for’ to coś co warto głęboko przemyśleć    NO: A właśnie, jakie jest, na chwilę obecną, Twoje największe pragnienie?   M: Mam mnóstwo pragnień, od takich przyziemnych jak świetna praca/własne mieszkanie w Londynie poprzez marzenia o podróżach czy szczeniaczku, aż po zupełnie wymyślone baśniowe sytuacje. Trzeba mieć dużo marzeń, wtedy Fantazja rośnie w siłę! (Marta przesłała mi link do filmiku TUTAJ)         NO: Tak jak wyczytałam z Twego bloga jesteś ogromną maniaczką książek, skąd to zamiłowanie się wzięło?   M: Nie uważam tego za specjalne zamiłowanie, moim zdaniem czytanie to jedna z podstawowych czynności życiowych i każdy kto umie powinien z niej codziennie korzystać. Czytano mi bardzo dużo w dzieciństwie, a odkąd nauczyłam się czytać w wieku około pięciu lat (mniej więcej, pamiętam, że w zerówce czytałam płynnie) książka stała się niezbędnym elementem dnia.   NO: Czy spędzałaś już w UK Święta Bożego Narodzenia, jak to tam wygląda? Lubisz ten cały sklepowy kicz, którym jesteśmy zasypywani podczas świąt?   M: Tak, spędzałam. Święta mają przede wszystkim wymiar komercyjny, ale w Polsce chyba też już tak jest. Oczywiście tradycyjne potrawy różnią się od polskich, a poza tym w przeciwieństwie do polskich Świąt spędza się też czas z przyjaciółmi, nie tylko czy głównie z rodziną.   Lubię brokatowe jelenie i renifery i to by było na tyle. Podczas świątecznych zakupów mam w słuchawkach metal, żeby nie zwariować pośród zaaferowanych nabywców prezentów. No i mam niską tolerancję na ‘Last Christmas’ i ‘All I Want For Christmas Is You’.         Podsumowując Marta jest niesamowitą Osobą i cieszę się, że zgodziła się na rozmowę ze mną.  Uwierzcie mi, że blog Riennahery jest najlepszy na całym świecie - nic tylko oglądać piękne, klimatyczne zdjęcia i czytać wspaniałe teksty! - Istna rozkosz!      Udanego Sylwestra i miłej niedzieli,  Marta. Zdjęcia -  riennahera.com 