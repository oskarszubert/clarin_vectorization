Jak można tak bezcześcić i tłamsić uczucia drugiej osoby? - zadałam sobie to pytanie czytając o kolejnej internetowej ''napaści'' na osoby niepełnosprawne. Mówi się wszędzie o tolerancji w stosunku do ludzi: innego koloru skóry, innego wyznania, innej orientacji.., a przepraszam gdzie mowa o tolerowaniu ludzi niepełnosprawnych? Gdzie??  Kiedy moi rówieśnicy widząc dziecko niepełnosprawne umysłowo wyśmiewają, wyzywają je, drąc się przy tym wniebogłosy - Mam ogromną ochotę wykrzyczeć im prosto w twarz, że tak nie powinni się zachowywać w stosunku do drugiego człowieka - tylko zastanawiam się, czy w ich czternastoletniej głowie zmieniłoby się cokolwiek.. Właśnie takie zachowania wynosi się z domu rodzinnego, jeżeli ich rodzice drwią z osoby, która całe życie musi przeżyć na wózku inwalidzkim, czy też z białą laską w ręku to nie oczekujmy, że ich dzieci będą zachowywały się inaczej.     Ostatnio po paraolimpiadzie w Londynie nagle przypomniało się wszystkim (a szczególnie mediom) o niepełnosprawnych sportowcach. Ni stąd ni zowąd zaczęto ich doceniać, mówić o nich same dobre rzeczy, cieszyć się ze zdobytych przez nich 36 medali.. Zastanawiam się tylko, gdzie było to zainteresowanie ze strony mediów, przede wszystkim telewizji, kiedy trwały zmagania naszych paraolimpijczyków i żadna stacja nie pokazała transmisji z tych igrzysk? Czy wtedy też z podziwem patrzyliśmy na.. osoby bez nogi, czy ręki, którzy chcieli pokazać, że potrafią przezwyciężyć wszystkie słabości i spełnić swoje marzenia - o uprawianiu lekkoatletyki jak Ewa Zielińska (brązowa medalistka Mistrzostw Europy 2005), czy byciu polarnikiem jak Jaś Mela (najmłodszy i pierwszy niepełnosprawny zdobywca dwóch biegunów: północnego i południowego). Czy wtedy też ich tolerowaliśmy? Świata tym wpisem nie zmienię i mam tego świadomość, ale.. pragnę tylko zaapelować tym postem do każdego z Was by obdarzał szacunkiem niepełnosprawnych, starszych i wszystkich innych ludzi żyjących na tej planecie ...  Marta. 