Bycie Eko nie polega tylko na segregowaniu odpadów, prowadzeniu zdrowego trybu życia i uprawianiu sportu. Być Eko to znaczy być przyjaznym nie tyle dla środowiska, co dla całego swego otoczenia. Jeżeli mówisz o sobie: „Jestem EKO!” to mam nadzieję, że nie bierzesz pod uwagę wyłącznie tych ekologicznych aspektów takiego stylu bycia, a również uwzględniasz okazywanie dobra drugiemu człowiekowi.     Coraz rzadziej spotykam Osoby, które chcą pomóc drugiemu człowiekowi – obdarzyć go miłym słowem, uśmiechem i nie żądają niczego w zamian. Dziwię się, dlaczego tak rzadko można zaobserwować wśród społeczeństwa objawy jakiejkolwiek empatii, zrozumienia, czy współczucia. Kiedyś na jednej z przerw w moim gimnazjum usłyszałam huk, a potem ogromny śmiech i brawa – pospieszyłam za tymi głosami, by zobaczyć, co się wydarzyło – ujrzałam jedną dziewczynę, która leżała przy schodach – upadła, zebrało się wokół niej wielkie grono ludzi, którzy śmiali się z niej i bili gromkie brawa, ale nikt nie był w stanie jej pomóc.. Dopiero ja byłam pierwszą osobą, która odważyła się podejść i okazać serce, a wiadomo, że w szkolnych murach pokazanie altruizmu wywołuje zazwyczaj takie same reakcje, jak jakiekolwiek inne potknięcie.  Nie wiem, jak to się dzieję, że wstydzimy się i nie chcemy pomóc drugiemu człowiekowi, bo.. właściwie czy podanie ręki bliźniemu to wstyd? Upokorzenie? Słabość? Nienormalność? – Jeśli tak to jestem nienormalna i słaba. Podałam pomocną dłoń drugiemu, gdy tego potrzebował i nie wstydzę się o tym mówić.     Gdy chcesz żyć Eko – nie możesz ograniczać się tylko do pomocy swemu środowisku, zadbać o mniejsze zużycie prądu, papieru i plastiku, zamienić samochód na rower – musisz pomyśleć bardziej społecznie, altruistycznie i przyszłościowo – pomóc drugiemu człowiekowi nie tylko w sprawach ekologicznych, a tych zwyczajnych, międzyludzkich. Okaż czasem trochę serdeczności na co dzień, tak prosto i od serca, a nie tylko od święta, tylko, żeby było. Uczyń jeden miły gest każdego dnia, a zobaczysz, że zwróci Ci się ta serdeczność i pomoc, gdy też będziesz jej potrzebować. Mów o sobie –  „Jestem Eko, bo.. wspieram sprawy ekologiczne i społeczne! Pomagam bezinteresownie i nie oczekuję niczego w zamian! Jestem altruistą i optymistą!”, i zmieniaj każdego dnia słowa na czyny, a wtedy zobaczysz, jak miłe jest bycie Eko, ale prawdziwie Eko.      Moi  Kochani, chcę Wam bardzo podziękować za wysłane SMSy i słowa otuchy w  konkursie Blog Roku 2012. Jestem Wam ogromnie wdzięczna, ponieważ przeszłam do III etapu tegoż konkursu. Mam wspaniałych Czytelników,  którzy pomagają mi spełniać moje marzenia! ♥ Ot co.    Miłego weekendu,  Marta. 