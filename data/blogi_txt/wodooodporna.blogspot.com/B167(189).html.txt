Przerzucając kolejne kartki zużytych już podręczników, dopijając kolejne łyki zielonej herbaty, śledząc kolejne pogodowe prognozowania, mam ogromną przyjemność czytania Waszych przepięknych wypowiedzi konkursowych, które powodują, że na mojej twarzy pojawia się uśmiech.    Pierwszy raz miałam tak wielki problem z wyłonieniem zwycięzcy. Wybrałam, chyba, moją pokrewną duszę.. Dziewczynę, która czuje tak samo jak ja słowo pisane i nie tylko. Zachwyca się małymi radościami i jest bardzo optymistyczna. Dominiko, serdecznie gratuluję i ogromnie zazdroszczę tak lekkiego pióra! :)   Przeczytajcie sami: "Wiosną mojego szczęścia szukam... W lesie niedaleko mojego domu. Gdy w porze kwitnienia kwiatów wychodzę tam na spacer, czuję, że żyję. To miejsce jest tak piękne! Uwielbiam wspinać się pod górę, siadać na starych pniach i wdychać rześkie, wiosenne powietrze. Podziwiam codzienne postępy pani wiosny: tutaj kolejny otwarty przebiśnieg, a tam kilka zielonych pączków na odradzającym się drzewie. Radosny śpiew ptaków, które razem ze mną cieszą się z pierwszych promieni słonecznych napełnia mnie spokojem. Gdy mam jakieś problemy, mogłabym przesiadywać tam godzinami, nie tylko podziwiając, ale także fotografując i szukając inspiracji do tworzenia. Wiosną mój las zmienia się w magiczny świat, który potrafi oczarować już w kilka sekund!" Wszystkim natomiast bardzo dziękuję za udział i najchętniej każdemu przyznałabym pierwsze miejsce, ale niestety.. zwycięzca może być tylko jeden.          Miłego wieczoru,  Marta. 