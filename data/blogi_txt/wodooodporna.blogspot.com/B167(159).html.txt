Tradycja to przekazywanie z pokolenia na pokolenie wszelakich obyczajów, poglądów, czy zwyczajów uznanych jako słuszne przez większość społeczeństwa danych lat. A dlaczego My, pokolenie pierwszego wieku nie pielęgnujemy tradycji? Bo nam się nie chce (?) bo wydaje nam się to zbyt trudne, banalne (?) bo wolimy narzucać sobie nowe zwyczaje i zamiast kolęd wybierać piosenki, które mają tylko charakter świąteczny(?), a może tradycja to rzecz przestarzała, już niemodna?  Jestem tradycjonalistką. Świąt nie wyobrażam sobie bez choinki, która moim zdaniem, jest sercem całego domu w Święta (oczywiście oprócz kuchni z pysznym makowcem!). Święta muszą być poprzedzone czterotygodniowym adwentem, w którym odmawiam sobie jednej z przyjemności chcąc umacniać swoją silną wolę (nie zawsze wychodzi, ale się staram ;p). U mnie w domu podczas świętowania można usłyszeć wyłącznie polskie kolędy - Cichą noc, Lulajże Jezuniu... Przy stole wigilijnym odliczane jest dwanaście potraw, stawiany dodatkowy talerz dla nieznajomego gościa (a taki odwiedził moją rodzinę dwa lata temu). Przy dzieleniu się opłatkiem niejedna łza leci po policzku, a przy rozdawaniu podarków twarze nabierają kształt rogala! :) Tyle pięknych tradycji istnieje - strojenie szopki, choinki, wyczekiwanie na pierwszą gwiazdkę, dzielenie się opłatkiem, zastawianie pustego miejsca przy stole, wigilijne dwanaście potraw (według obyczajów trzeba posmakować każdej, ale jak tu przełknąć śledzia??), kolędowanie, monolog psa ludzkim głosem (to akurat nie prawda, sprawdzone), pasterka, spędzanie czasu z rodziną..  Widzicie, ile wspaniałych rzeczy, które należy kultywować? Ale jeżeli dzisiaj choinkę stroi się w dwa tygodnie przed Wigilią (!) to mam pytanie - za kilkanaście lat, kiedy będzie się ją stroiło - w listopadzie? a może choinka w ogóle zniknie? A wraz z nią jakiekolwiek religijne, moralne wartości i zwyczaje.. To nie będą święta, to będzie "coś", co posiądzie tylko taką nazwę, ale znaczenie określać się będzie na zupełnie inne... Czy będziemy chcieli żyć w takim świecie? Życzę Wam, Kochani Czytelnicy, abyście zawsze kroczyli w  świat z wesołą miną i wielkim optymizmem we krwi, którym będziecie zarażać wszystkich dookoła. By te Święta Bożego Narodzenia były jeszcze bardziej wyjątkowe niż rok temu - byście spędzili je w rodzinnym gronie obdarzając się miłością, zaufaniem i bezpieczeństwem. By dzieląc się opłatkiem łzy wzruszenia obficie spływały po policzkach. By Brodaty Święty odwiedził Was ze swym zastępem reniferów i upragnionymi pakunkami. A Wasze marzenia przeistoczyły się w rzeczywistość, bo w końcu święta to magiczny czas!    Kolokwializując - Wesołych Świąt!  Marta. :)) 