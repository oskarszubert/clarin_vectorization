Poniższy artykuł wysłał do mnie Kuba, który przedwczoraj zamówił czytnik Kindle. Jedna z tych historii, które zdarzają się wielu z Was. :-)  List polecony może czuć się zawstydzony. Do dziś myślałem, ze wysłanie czegoś listem poleconym priorytetowym to szczyt prędkości w dostarczaniu przesyłki. I mowa jest tu o samym dostarczeniu, od okienka do urzędu, gdyż z dostaniem się do okienka i odebraniem czegoś z okienka Poczty Polskiej bywa różnie – mi zajmowało to średnio około godziny, jak nie dłużej. Pomijam tutaj również kwestie tego, że wiele sklepów internetowych zwleka z wysyłką do momentu uzbierania pewnej ilości. I nie dziwię się – gdybym ja miał czekać na poczcie każdego dnia, wolałbym zamiatać ulice. Swojego Kindle zamówiłem we wtorek – akurat dostałem zwrot podatku (rozliczałem się elektronicznie i jestem tym pozytywnie zaskoczony), w związku z czym zapadła decyzja: teraz albo nigdy. Mając otwartą stronę SwiatCzytnikow.pl w jednej zakładce, a stronę Amazon.com w drugiej, kupiłem swojego pierwszego „czytaka” (pozdrawiam serdecznie Bartka i Gosię, którzy wprowadzili do mojego słownika to sympatyczne słowo). Był wtorek, godzina 13:45 czasu polskiego – w „sklepie” Amazona była 7:45 rano. W czasie polskiej nocy przesyłka trafiła do sortowni na lotnisku. Środa. Przesyłka leci, w Polsce jest dzień. Nagle wszystko zmienia się diametralnie. Późnym wieczorem widzę, że przesyłka jest w Niemczech. Czwartek, godzina 3 nad ranem – „wyjeżdżam z Niemiec!” krzyknął czytnik. O 7 rano wszystko było już na sortowni we Wrocławiu, w „centrum sterowania wszechświatem paczek” DHL. I, jak się okazało, 30 minut później zakończyła się odprawa celna dzielnego urządzenia. Po chwili dzwoni do mnie miła Pani informując mnie, że kurier będzie z moją przesyłką. Po chwili dzwoni sam kurier pytając, czy jest gdzie zaparkować, czy też będzie musiał biegać. Tym samym, niczego się nie spodziewając, zostałem wybudzony ze snu. Ale takie pobudki mógłbym mieć za każdym razem, gdy coś zamawiam. Jest obecnie 15:30, czwartek, czwarty kwietnia. Za oknem sypie śnieg, nie minęło 48 godzin od momentu samego zamówienia, a Kindle jest już u mnie. Więcej czasu zajęło dostarczenie go z sortowni przez kuriera, jak podróż przez kawałek świata. Zaraz dostanie potężną porcję ukraińskiej literatury – tej współczesnej, oraz polskiej – wymieszanej. A ja będę czekać na list polecony, jaki wysłano do mnie we wtorek rano. Nie zdziwię się, jeżeli nagle w skrzynce znajdę awizo datowane „na wczoraj”. Czytaj dalej:  [nieaktualne] 13 dni czekania na nowego KPW Paperwhite II wysyłany od dzisiaj do Polski – mój już leci! :-) Jak odróżnić od siebie PW2 i PW1? Nowy KPW znowu wysyłany na bieżąco „All-new” Kindle Paperwhite 3G również dostępny i wysyłany od 8 listopada „All-New” Kindle Paperwhite już jest! Oto pierwsze uruchomienie i moje wrażenia 