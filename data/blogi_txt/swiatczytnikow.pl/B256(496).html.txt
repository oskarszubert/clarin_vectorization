Jeszcze tylko dzisiaj (a konkretnie, chyba do 9 rano naszego czasu we wtorek) trwa promocja na Kindle DX za 259 dolarów. Pisałem o niej w czwartek i tego dnia – po wielu wahaniach – zamówiłem. Amazon znów mnie zadziwił.  Czytnik został wysłany w piątek – tym razem nie z USA, z… Chin, co nie przeszkodziło w tym, aby w sobotę znalazł się już w Lipsku, a dzisiaj w Warszawie…  Pierwsze wrażenie – duży i ciężki, przynajmniej w porównaniu z Kindle Keyboard. Czego oczekiwałem po Kindle DX? Dlaczego właściwie kupiłem DX? Dlatego, że ma 10 cali. :-) Kindle Keyboard wystarcza mi w zupełności do książek w formatach czytnikowych, jest idealnym czytnikiem dla powieści, ale przy książkach z wieloma ilustracjami, tabelkami – trochę już tej przestrzeni brakuje. Jeśli jest książka techniczna składająca się z takich elementów, jak ilustracja, fragment kodu, opis – wtedy często jest tak, że najpierw widzę jedno, potem drugie, muszę się przełączać zbyt często. Na 10 calach nie będzie tego problemu. Ale najważniejsze są książki, których nikt nie przygotował w formatach czytnikowych – czyli przede wszystkim PDF albo DJVU (te trzeba konwertować). Chodzi najczęściej o odpowiedniki książek drukowanych, czasami w formie tekstowej, czasami jako skany. Tutaj rozmiar 10 cali nie zawsze będzie ideałem, ale to jest najwięcej z tego, co można obecnie kupić. Mam też świadomość, ze pod względem obsługi PDF DX-owi bardzo dużo brakuje, nawet jeśli uda mi się wgrać na nim oprogramowanie z Kindle 3. Ale konkurencja nie jest aż tak lepsza. Inne czytniki mają możliwość adnotacji i podkreślania rysikiem ale co z tego, jeśli z tymi adnotacjami nie można wiele zrobić – wyeksportować w postaci bazy danych i ew. jako screenshot. Nie ma czytnika, który umożliwiałby to co ma parę programów na iPada – eksportu PDF z notatkami i podkreśleniami… Pierwsze kroki i czytanie PDF Ściągnąłem od razu przez „Archived Items” parę kupionych książek, ale najważniejszy jest dla mnie PDF, więc podłączyłem DX do komputera i przegrałem kilkanaście plików. Pojemność pamięci DX to 3,25 GB dla użytkownika – czyli tak samo jak w Kindle Keyboard. Biorąc pod uwagę, że PDF są duże, mogłoby być trochę więcej, ale na razie nie narzekam. Klawisze zmiany stron – przeszkadza mi to, że w przeciwieństwie do modeli 6-calowych są tylko po jednej stronie, odnoszę wrażenie, że szybko pojawią się luzy, co zresztą miałem okazję zaobserwować na używanym egzemplarzu kiedys. Autorotacja ekranu – działa tak jak trzeba, jest dość czuła (bardziej czuła niż na iPadzie) nie zauważyłem jednak żeby zmieniała się przypadkowo. Trzeba dość zdecydowanie przekręcić ekran. Po automatycznym przekręceniu do widoku poziomego, PDF jest natychmiast powiększany aby pasować do szerokości. Widok PDF na ekranie: bajka! Nie sądziłem, że będę aż tak zadowolony. Bo przecież oglądałem DX już parę razy. Ale może o to chodzi, że przed decyzją o kupnie, bawiłem się długi czas iPadem pod względem czytania tam PDF. Ale tutaj nie ma porównania, nie tylko ze względu na rozdzielczość 1280 x 800. Fakt, że mamy czytnik 10-calowy sprawia, że iluzja czytania na papierze jest jeszcze większa. Nawigacja po PDF – najsłabszy punkt DX. Można: - przejść do strony o konkretnym numerze, - przejść do zakładki, którą sobie dodaliśmy, choć będą one na liście tylko jako numery stron… - a także wyszukiwać w treści PDF tekstowych. Nie można: - korzystać z spisu treści osadzonego w PDF, - klikać linków w PDF (to ostatnie będzie poprawione przy wgraniu oprogramowania z Kindle 3). Kindle DX zapamiętuje ostatnio otwartą stronę w PDF, tak jak w plikach MOBI. W praktyce nawigacja po książce sprowadzać się może do tego, że dodajemy zakładkę tam gdzie książka ma spis treści i przechodzimy na wybraną stronę  Dlatego też DX będzie bardzo dobry do uważnego studiowania książek w PDF – i raczej słaby do szybkiego przeglądania – chyba że zadowoli nas skorzystanie z wyszukiwarki. Kindle DX z PDF-ami – parę zdjęć Dziś czeka mnie trochę obowiązków zawodowe, dlatego nie mam czasu na dłuższą analizę. Chciałem jednak opublikować artykuł jak najwcześniej, bo do końca promocji zostało kilkanaście godzin i być może niektórzy z Was będą chcieli z niej skorzystać. Dlatego jeszcze parę zdjęć DX z PDF-ami różnego rodzaju, które na niego wgrałem. Jak widać, mam pewne problemy z postawieniem go na biurku, bo trochę się ślizga. :-) Branżowy magazyn Proseed:  Dwie książki zawodowe – tutaj z O’Reilly’ego.  Tutaj książka bogato sformatowana – słabo widać na zdjęciu, ale tekst na szarym tle jest mniej czytelny, choć jeszcze dający się zaakceptować. Tutaj wydanie dosłownego Nowego Testamentu z Ewangelicznego Instytutu Biblijnego (patrz: Biblia po polsku na Kindle).  A tutaj apokryfy – PDF z wydawnictwa WAM.  Podsumowując, jestem bardzo zadowolony. Jeśli korzystasz z PDF, zakup czytnika 10-calowego będzie strzałem w dziesiątkę. Kindle DX, mimo niedoskonałego oprogramowania daje komfort czytania PDF nieporównywalny z mniejszymi czytnikami. Przypominam, że promocja trwa do końca 28 listopada wg czasu amerykańskiego, czyli prawdopodobnie do 9 rano naszego czasu. Aktualizacja z 29.11 9:13: DX ma z powrotem starą cenę. Czytaj dalej:  Ranking marek czytników wg obsługi PDF Kindle DX za $239 – wreszcie sensowna przecena 10-calowego weterana „All-New” Kindle Paperwhite już jest! Oto pierwsze uruchomienie i moje wrażenia [NIEAKTUALNE] Ostateczna przecena na Kindle DX – tylko $189! [Nieaktualne] Staruszek DX najtaniej w historii – tylko $169 Kindle DX znów taniej + parę tytułów od $2,90 