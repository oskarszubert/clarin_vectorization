W sierpniowym numerze miesięcznika PC World ukazał się test kilku czytników e-booków. Zaskoczeń specjalnych nie ma. Wygrał ten kto powinien :-) chociaż paru rzeczy z testu nie rozumiem… Artykuł wprowadzający z informacjami o technologii e-papieru, a następnie sam test, tabelka z ośmioma modelami:  Kindle Paperwhite (ocena: 9,1) – „Co istotne, wyświetlany tekst jest kontrastowy i wygląda jak papier kredowy. Można też zauważyć, że ekran ma bardziej gładką powierzchnię niż Kindle Classic.” Kindle Classic (ocena: 8,2) – „Urządzenie wyposażono w świetny ekran E-Ink Pearl oferujący bardzo dobry kontrast, który w bezpośrednim porównaniu jest zdecydownie lepszy od oferowanego przez czytniki PocketBooka, Prestigio i Onyxa. Wystarczy porównać kolor liter na ekranie tego czytnika i modeli innych producentów, by nie mieć wątpliwości o jakiej przewadze jest mowa. Nawet w bardzo dobrym czytniku Onyxa czy PocketBook Touch Luksie wyświetlane litery są tylko ciemnoszare, natomiast w Kindle’u dużo wyraźniejsze i ciemniejsze.” Onyx Boox i62HD Angel Glow (ocena: 8) – „W nocy warto skorzystać z opcji podświetlania ekranu, którego siłę można regulować w szerokim zakresie. Co istotne, jakość działania dotykowego ekranu jest wyraźnie lepsza niż w PocketBook Touch Luksie.” PocketBook 623 Touch Lux (ocena: 7,9) - ”Co istotne, obsługuje on 20 różnego rodzaju formatów plików, bez konieczności ich konwertowania.” Onyx Boox M92 Black (ocena: 7,3) – jedyny czytnik 10-calowy w teście nie został dodatkowo opisany… Pocketbook Basic 613 (ocena: 7) – „Po włączeniu urządzenia na ekranie pojawia się menu główne z dostępem do ostatnio czytanych książek, biblioteki, notatek, aplikacji, ustawień. Nawigacja po nim jest – jak na czytniki – szybka i intuicyjna.” Yarvik Flow (ocena: 5,6) - trochę nie wiem o co chodzi, ten model nie został opisany – z ilustracji wynika, że ma kolorowy ekran, ale to pewnie pomyłka, bo w sklepach komputerowych występuje jako czytnik z e-inkiem.  Prestigio PER3464B (ocena: 5,2) – „To standardowa konstrukcja o gorszych parametrach (niższy kontrast) niż ekrany montowane w czytnikach Kindle. Do czytania e-booków nadaje się i tak o wiele lepiej niż tablety, bo na ekranie nie powstają denerwujące odbicia czy refleksy świetlne, do tego ma szerokie kąty widzenia”.  Ciekawe, choć trochę zagadkowe są oceny składowe. W kategorii „wydajność” Paperwhite dostał 9,7 punktów, Classic 9,4 – ale już Onyx Angel Glow 7,0, oba modele Pocketbooka odpowiednio 6,7 (623) oraz 6,9 (611), a Prestigio już tylko 5,3. Nie wyjaśniono niestety co pod tym pojęciem autorzy testu rozumieją, bo przecież nie zapuścili na czytnikach benchmarków – podejrzewam że chodzi po prostu o szybkość uruchamiania się i działania. Paperwhite wygrał również w kategorii „jakość” (9 punktów), za nim blisko Kindle Classic (8,3) oraz Angel Glow i Touch Lux (po 8,2). No cóż, ja uważam że Classic jest nieco lepiej wykonany od PW – nie ma tej łapiącej odciski palców obudowy… Zwycięzcami w kategorii „możliwości” były podświetlane czytniki Onyksa i Pocketbooka (po 9,7 pkt), tutaj Paperwhite miał 8 punktów, a Classic zaledwie 5,5. To nie zaskakuje, bo wiadomo że czytniki Amazonu są funkcjonalnie mniej rozbudowane niż rosyjsko-chińska konkurencja. Dodatkowe uwagi: Test jest moim zdaniem mniej szczegółowy i mniej praktyczny niż ten w majowym numerze CD-Action. Dziwi mnie trochę skupienie wyłącznie na sprzęcie i praktycznie brak wzmianki o tym, co czytać – jest tylko kod rabatowy do księgarni Booxsource prowadzonej przez polskiego dystrybutora Onyksów. Wspominałem już o tym kiedyś, że nawet wśród posiadaczy czytników nie ma za bardzo świadomości, że… do dyspozycji mają kilka tysięcy legalnych tytułów. Przy Kindlach zabrakło mi też wzmianki o wykorzystaniu WIFI do przesyłki bezprzewodowej – to jest moim zdaniem kluczowe, bo nie kupujemy czytnika do przeglądania internetu. Spory błąd w opisie Kindle Paperwhite: nie da się go obsługiwać w rękawiczkach i ekran nie działa na zasadzie podczerwieni – tak miał Kindle Touch. PW ma już po prostu dotykową warstwę, dlatego też powierzchnia ekranu wydaje się gładsza niż w Classicu.  Test PC World potwierdza to, co już kiedyś na ten temat pisałem – warto czytać takie testy wybiórczo i brać pod uwagę te parametry i oceny które nas konkretnie interesują. Aha, jeden z czytelników doniósł mi, że zajmujący dumnie ostatnie miejsce w tym teście czytnik Prestigio 3464b dostępny jest na wyprzedaży w Tesco za jedyne 99 złotych. Niewiele o tym modelu wiadomo, nie spotkałem się z recenzjami, na forum eksiazki są ludzie którzy to kupili i narzekają na działanie oprogramowania. Niemniej za cenę o 3-4 razy niższą niż najtańsze budżetowe czytniki – może warto spróbować. Sierpniowy numer PC World kupimy w formacie PDF w Nexto (14,16 zł). Można też skorzystać z prenumeraty cyklicznej, która kosztuje 8,50 zł na miesiąc. A że jest 7 dni na próbę, to de facto pierwszy numer dostaniemy za darmo. Czytaj dalej:  Test czytników e-booków w magazynie CD-Action Dwa testy czytników i jak je czytać: Komputer Świat, PC Format Test czytnika Onyx AfterGlow i aplikacji Legimi – część I – pierwsze wrażenia Czytniki z oświetleniem – jak różni się kontrast ekranu? Test Nook Simple Touch – część I: jako czytnik e-booków Test czytnika PocketBook Mini – maluch, który dużo może… 