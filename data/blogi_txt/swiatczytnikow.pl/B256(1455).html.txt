Dziś o godzinie 15.00 ruszył serwis publio.pl, prowadzony przez Agorę. Było o nim głośno już od dawna, a spodziewano się go jeszcze jesienią ubiegłego roku. Rozwój rynku zaskoczył Agorę i trzeba było zmieniać założenia, dlatego serwis zobaczyliśmy dopiero teraz. Rano byłem na krótkim śniadaniu prasowym, gdzie dla kilkunastu dziennikarzy (i mnie) przedstawiciele projektu przedstawili jego założenia. Co mamy w Publio.pl:  4000 książek od 80 wydawców, jest trochę unikatów, np. wspomnienia Niedźwieckiego, albo kryminały Chmielewskiej. Zdecydowano się wrzucić tylko 100 książek z domeny publicznej, tylko tych, których jakości byli pewni. Są także audiobooki, choć konferencja skupiała się na książkach elektronicznych. Zauważyłem, że katalog jest dość szczegółowy, książki są też porządnie otagowane. Większość książek dostępna po kupnie w dwóch formatach (EPUB, MOBI). Jest też kilkaset PDF-ów z DRM. Po kupnie można wysłać książkę na Kindle lub Dropboxa. Można kupować bez rejestracji. Ceny – rewolucji nie ma, ale są promocje, dzisiaj np. „Seks na wysokich obcasach” za 13 zł, przeceniony o 50%. Według informacji prasowej  – nie znalazłem tego w serwisie – można też kupować części wybranych publikacji – czyli pojedyncze rozdziały książek. Nie ma na razie kupna jednym kliknięciem – jest płatność eCardem (karta, szybki przelew). Będą aplikacje na iOS i Androida.  Padały pytania o związki z Amazonem i promocję e-booków w Wyborczej, jaka ma miejsce od dłuższego czasu. Współpracy z Amazonem nie ma żadnej, a na temat promocji czytelnictwa zacytuję wypowiedź: „U nas dziennikarze są niezależni i uznali, że warto pisać o tym rynku”. Krótki test serwisu – wprawdzie niczego jeszcze tam nie kupiłem, ale zgodnie z reklamą, każdy kto się zarejestruje, dostanie za darmo trzy książki:  Paweł Jaszczuk – Plan Sary Adam Wajrak i Nuria Selva Fernandez – Kuna za kaloryferem Mariusz Szczygieł – Kaprysik  I rzeczywiście, po rejestracji przechodzimy do naszej półki, gdzie książki już czekają. Ściągamy je z osobnej strony gdzie wybieramy format lub wysyłkę na Kindle/Dropboxa. Tak wygląda strona z ustawieniami:  Książki – przynajmniej te darmowe – zostały sformatowane prawidłowo, są spisy treści i znaczniki rozdziałów. Jedynie na Kindle for PC widzimy błąd znany z Woblinka – znak wodny, który umieszczono jako tekst w kolorze tła jest mimo wszystko widoczny między rozdziałami. Podsumowując – nie ma w publio.pl czegoś, czym by mnie serwis zaskoczył, można było się tego spodziewać. Kilka formatów w jednej cenie, brak DRM, wysyłka na Kindle, trochę unikalnych publikacji – to już standard, którego oczekujemy po takiej platformie.  Sama strona ma parę użytecznościowych wpadek, ale widać dbałość o szczegóły oferty. Dlatego cieszę się z nowego gracza na polskim rynku i mam nadzieję, że dzięki tej premierze będziemy mieli (jako czytelnicy) jeszcze lepiej. Czytaj dalej:  TOP15 polskich księgarni e-booków według miesięcznika Press WHSmith zamyka księgarnię przez… self- publishing „Promocje to problem”, ale i jedyne skuteczne narzędzie – wywiad z szefem CDP.pl Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Dwa lata księgarni eBookpoint + TOP20 Amazon wejdzie do Rosji? Jak e-czytają Rosjanie? 