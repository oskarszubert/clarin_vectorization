Koalicja Otwartej Edukacji świętuje co roku Dzień Domeny Publicznej. Zgodnie z prawem autorskim obowiązującym w Polsce prace literackie, dzieła sztuki, utwory muzyczne itp. chronione są od momentu ich stworzenia aż do 70 lat od śmierci autorów. Po tym czasie wygasa prawo autorskie, a utwór wchodzi do tzw. domeny publicznej. Można powiedzieć, że zostaje w ten sposób uwolniony z rygorów prawa autorskiego. W tym roku do domeny publicznej weszły utwory osób, które zmarły w roku 1941. Są to więc utwory Jamesa Joyce’a, Jamesa Frazera, Rabindranatha Tagore, Mariny Cwietajewej, Virginii Woolf, Roberta Baden- Powella, Henri Bergsona, Ignacego Paderewskiego, Tadeusza Boya- Żeleńskiego, Emila Zegadłowicza czy Maksymiliana Marii Kolbego. Oznacza to, że od 1 stycznia możemy ich wszystkie utwory skanować, przetwarzać i publikować całkowicie legalnie. Pamiętajmy, że dotyczy to tylko oryginałów – np. w przypadku Joyce’a – osobne prawa autorskie dotyczą tłumaczeń. Samo świętowanie tego dnia budzi we mnie mieszane uczucia. To jest dość makabryczne, świętować 70 lat od czyjejś śmierci, tym bardziej że w wielu przypadkach były to osoby zamordowane przez Niemców czy Rosjan. Niestety, to nam fundują twórcy prawa autorskiego, przedłużający coraz bardziej ochronę praw. Teraz jest 70 lat, ale mówi się już o 90 czy o 100 latach. O tym jak to się zmieniało i kto ma w tym tak naprawdę interes, przeczytać można w książce „Wolna kultura”, którą opublikowałem rok temu w formatach czytnikowych. Pierwsze e-booki już są! Serwis Wolne Lektury, o którym już kiedyś pisałem zapowiedział dzisiaj pierwsze e-booki spośród domeny publicznej w 2012: W tym roku do domeny publicznej przeszły między innymi dzieła Boya- Żeleńskiego, który – o czym nie wszyscy wiedzą – był nie tylko autorem skandalizujących w swoim czasie książek, ale przede wszystkim niezmordowanym tłumaczem, dzięki któremu możemy czytać po polsku niemalże całą klasykę literatury francuskiej. Dziś na Wolnych Lekturach publikujemy pierwszych kilkanaście pozycji. Oprócz tekstów autorstwa Żeleńskiego – „Flirtu z Melpomeną” czy „Marysieńki Sobieskiej”- zamieszczamy także liczne tłumaczenia. Wśród nich znajdziecie m.in. „Wielki Testament” Villona, „Skąpca” i „Mieszczanina szlachcicem” Moliere’a, „Rozprawę o metodzie” Kartezjusza, „Kandyda” Voltaire’a, „Ubu króla” Jarry’ego, „Spowiedź dziecięcia wieku” Musseta czy „W stronę Swanna” z cyklu „W poszukiwaniu straconego czasu” Prousta. W kolejnych tygodniach będziemy sukcesywnie publikować kolejne tomy w tłumaczeniu Boya. W czasach, gdy byłem ambitnym młodym człowiekiem, nabyłem sobie pierwszy tom cyklu Prousta w twardej oprawie, z nadzieją, że uda mi się go zmęczyć. Nie udało się. Kolejne podejście zrobię już na Kindle. :-) Właśnie w przypadku Prosta liczy się to co pisałem o tłumaczeniach – pisarz zmarł w 1922 i jego dzieła w oryginale są już od dawna dostępne – ale trzeba było czekać do 1941 na uwolnienie polskiego tłumaczenia. Zabawy domenowe O Dniu Domeny Publicznej możemy przeczytać więcej w serwisie domenapubliczna.org. Dzisiaj w klubie Znajomi Znajomych w Warszawie odbędzie się też impreza z tej okazji. W planach krótkie wystąpienia m.in. dyrektora Biblioteki Narodowej, panel dyskusyjny oraz remiksy utworów Paderewskiego. Jeśli się wyrobię, to postaram się tam wpaść. W poprzednich latach spotkania były organizowane w Bibliotece Narodowej, ale nie przyciągały tłumów, więc w tym roku postanowiono przenieść się do klubu. :-) Czytaj dalej:  Dzień Domeny Publicznej 2014 + konkurs na okładkę dla Wolnych Lektur Na „Damę Kameliową” już mają, teraz Wolne Lektury zbierają na Bułhakowa! Wolne Lektury zbierają na Damę Kameliową Ruszył BookRage 7 – Demony Grabińskiego Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle Nagroda Zajdla: 11 nominacji i… 10 ma wersje e-bookowe! 