Z kronikarskiego obowiązku donieśmy, że Kindle Paperwhite, czyli niedostępny jeszcze w Polsce model czytnika ze światełkiem doczekał się nowej wersji oprogramowania. Wersja 5.3.0 przynosi parę zmian:  Możliwość wyłączenia rekomendacji na ekranie głównym. Tak, to bardzo denerwowało wielu kupujących. Nawet jeśli wzięli wersję bez reklam, to na ekranie głównym widzieli okładki 3 książek… i rekomendacje dla 3 książek z Kindle Store. Teraz Amazon pozwolił to wyłączać w ustawieniach (Menu – Settings - Device Options – Personalize your Kindle -Recommended Content) Poprawione fonty: Palatino, Baskerville i Futura – na które też trochę narzekano. Tu czytelnicy Mobile Read mają różne opinie, niektórzy nie widzą różnicy. Łatwiejsze korzystanie z wersji próbnych książek – jeśli ściągniemy z Kindle Store tzw. sampla – wtedy po kupieniu pełnej wersji znajdziemy się na tej samej stronie, w której skończyliśmy wersję próbną. Poprawione odczytywanie mangi oraz komiksów: możliwość dopasowania do całego ekranu i ustawienia odświeżania ekranu niezależnie od tego dla książek. Nic w tym dziwnego – ghosting zwykle znacznie bardziej przeszkadza przy obrazkach. Dostęp do ustawień także z poziomu książki. Obsługa języka chińskiego w menu, co ma zapowiadać start chińskiego Kindle Store w niedługim czasie… Poza pierwszymi dwoma funkcjami jest to raczej kosmetyka. Jak zaktualizować Kindle Paperwhite?  Ściągamy plik Update_kindle_5.3.0.bin ze strony Amazonu. Ma on aż 164 MB. Przegrywamy plik do katalogu głównego Kindle Paperwhite. Wybieramy kolejno: Menu » Settings » Menu » Update Your Kindle. Przed aktualizacją warto sprawdzić, którą mamy wersję: Menu » Settings » Menu » Device Info. Jeśli nie zaktualizujemy czytnika sami, to powinien to w ciągu najbliższych tygodni zrobić automatycznie, gdy pozostawimy go z włączonym WIFI przez dłuższy czas. Jeszcze parę uwag Duża wielkość pliku z aktualizacją uzasadniona jest tym, że podmienia on cały system operacyjny i jednocześnie uniemożliwia modyfikacje oprogramowania przez użytkownika. Do tej pory działał np. jailbreak i parę innych narzędzi znanych z Touch. Na Mobile Read opisano sposób obejścia tego. Ja tradycyjnie modyfikacji oprogramowania nie zalecam. Warto zwrócić uwagę na numer wersji: oryginalny PW miał 5.2.0, podczas gdy ostatnia wersja dla Kindle Touch to 5.1.2. Świadczy to o tym, że PW jest pod względem oprogramowania rozwinięciem Touch – np. funkcja „time to read” czy obsługa ekranu HD była już wbudowana w Touch – tylko że nie były używane. Może to też oznaczać, że dla Touch nowych wersji oprogramowania raczej już nie będzie. Aktualizacja – a jednak się pomyliłem bo Touch w styczniu 2013 dostał wersję 5.3 i dogonił Paperwhite w funkcjonalności. Czytaj dalej:  Oprogramowanie 5.3.5 dla Kindle Paperwhite – poprawki słownika Oprogramowanie 5.3.4 dla Kindle Paperwhite – drobne poprawki Oprogramowanie Kindle Paperwhite 5.3.8 – ważna poprawka działania słownika Oprogramowanie „starego” Paperwhite 5.3.9 – poprawa stabilności w PDF „Stary” Kindle Paperwhite dogania „nowego” – oprogramowanie 5.4.4 i mnóstwo zmian Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze 