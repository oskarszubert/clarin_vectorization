Miłośników czytania elektronicznego spotykają czasami problemy, których raczej nie wyobrażaliśmy sobie w przypadku papieru. Szukasz tytułu, który był jeszcze niedawno sprzedawany i… nic. Wspominałem tutaj o różnych kwestiach związanych z działalnością księgarni.  Upadek księgarni (czy też zawieszenie działalności) sprawi, że nie będziemy mieli dostępu do kupionych wcześniej e-booków. Dlatego warto je ściągnąć od razu po zakupie, nawet jeśli nie zamierzamy w tym momencie czytać. Podobnie, gdy księgarnia zrezygnuje z DRM – tu akurat udało się wszystko rozwiązać pomyślnie. Nowa i rozwojowa jest kwestia nowego schematu Adobe DRM, który może zostać wymuszony – co postawi posiadaczy starszych czytników obsługujących EPUB pod ścianami. Dobrze, że w Polsce mamy już znaki wodne w większości oferty. Ale to nie wszystko. W październiku 2011 opisywałem przypadek wydawnictwa Fox Publishing, które jako jedne z pierwszych zrezygnowało z DRM. W tym czasie to było naprawdę spore wydarzenie. Od właściciela wydawnictwa dostałem wówczas kod na darmowe pobranie z Nexto e-booka „Herrenvolk” Sebastiana Uznańskiego. Pobrałem, przekonwertowałem (wówczas w Nexto był tylko EPUB) i przeczytałem, z przyjemnością zresztą. Pół roku później książka pojawiła się nawet w promocjach. A niedawno postanowiłem sprawdzić, w jakich księgarniach z e-bookami teraz „Herrenvolk” kupię. Otóż w żadnej. Cała oferta wydawnictwa zniknęła z Nexto, nie ma też jej gdzie indziej. Strona wydawnictwa – nie ma. Domena – wolna, więc maila nie napiszę. Pogooglowałem – i sprawa smutna, wydawnictwo zniknęło z rynku. Kolejna ofiara kryzysu, choć mam nadzieję, że to nie przez ten brak DRM. I tu mamy duży problem z e-bookami. Księgarnie i dystrybutorzy nie mają określonej liczby „egzemplarzy” e-booków, którymi mogą rozporządzać dowolnie, choć czasami są chyba ograniczenia liczbowe np. przy promocji. Na ile się orientuję – na sprzedaż wersji elektronicznej wydawca udziela licencji, która zwykle ma określony czas trwania. Po tym jak licencja wygaśnie – książka znika z księgarni. W przypadku papieru było łatwiej. W księgarniach z „tanią książką” trafiam wciąż na tytuły z lat 90. od wydawnictw, które już dawno nie istnieją. Książki wpuszczone do dystrybucji dalej tam sobie pływają, choć oryginalny autor na nich raczej nie zarabia. Jest też rynek wtórny. A co z e-bookami? Można co najwyżej wrzucić gdzieś ogłoszenie – może znajdzie się dobra dusza i podzieli w ramach dozwolonego użytku osobistego. Albo i sprzeda, co teoretycznie jest możliwe i legalne. E-book, któremu wygasła licencja staje się specyficznym przypadkiem „dzieła osieroconego”. Ono może nadal znajdować się na serwerach – oto wciąż mogę je ściągnąć z biblioteczki Nexto:  Jednak nikt nie ma prawa go sprzedawać. Chyba, że np. autor, do którego prawa wrócą, zechce dystrybuować go ponownie. Znikanie e-booków nie dotyczy wyłącznie upadłych wydawnictw. Jakiś czas temu ze wszystkich księgarni wymiecione zostały e-booki Murakamiego. Też jakieś kwestie licencyjne. Potem wróciły (choć np. bez „Kafki nad morzem”) – ale wśród czytelników mogło to powodować zrozumiałą konsternację. Zresztą kilka osób pytało w komentarzach właśnie o tego autora. Inny przypadek – opisywany u nas w osobnym artykule to sprawa książki „Kapuściński Non-Fiction”. Przypomnę: wydawnictwo Świat Książki wskutek porozumienia z wdową wycofało ten tytuł z dystrybucji. Autor nie zgodził się na cięcia, wznowień zatem nie będzie. Biografię wciąż widzę w księgarniach, np. w Merlinie – nie wiem, czy to pozostałości magazynowe, czy decyzja o dystrybucji uległa zmianie. Ale przy okazji tamtego artykułu dowiedziałem się, że wersja elektroniczna (w postaci oryginalnej) będzie sprzedawana do listopada 2014, bo wtedy wygaśnie licencja. Co potem? Wypożyczanie od tych, co kupili wcześniej? Są też sytuacje mniej drastyczne – książka może zniknąć z części księgarni, które np. nie mają umowy z dystrybutorem. Tak się stało w ubiegłym roku, gdy nie wszystkie księgarnie zintegrowały się z Platformą Dystrybucji Wydawnictw, która zrzesza 7 dużych graczy. Problemem nas, klientów jest brak dostępu do informacji, że dany tytuł zaraz zniknie z oferty. Księgarnie o tym nie powiadamiają, zresztą takie wygaśnięcie licencji czasami je też zaskakuje. Wydaje się zatem, że „kupowanie na zapas” w przypadku e-booków nie zawsze jest złą strategią. Jeśli nie mamy pewności, że książka nie zniknie za miesiąc, czasami warto kupić wcześniej, żeby potem nie żałować… PS. Jako swego rodzaju kontrapunkt – w najnowszym Tygodniku Powszechnym artykuł „Sztuka mielenia” – o tym, jak znikają tytuły papierowe. Czytaj dalej:  Bartłomiej Roszkowski: musi być efekt skali, którego w tej chwili nie mamy Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku Nowa oferta abonamentowa Legimi już ruszyła: miesiąc od 6,99 zł; czytniki od 479 zł Autorzy protestują przeciwko… polityce zwrotów e-booków w Amazonie Czy promocje po 9,90 zł zniszczą rynek e-booków? Zmiany w Złotych Myślach – czy pionier e-booków w Polsce przetrwa? 