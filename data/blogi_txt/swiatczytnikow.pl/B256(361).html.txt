Główny Urząd Statystyczny opublikował we wrześniu raport Kultura w 2012, który możemy w całości pobrać z ich strony.  Raport zbiera to, jak korzystamy w Polsce z dóbr kultury, ile pieniędzy na różne rodzaje wydajemy i jakie są trendy w ostatnich latach. Na stronie 63 przeczytamy coś, co nas najbardziej interesuje: Na książki i inne wydawnictwa (bez podręczników szkolnych oraz innych wydawnictw przeznaczonych do nauki) wydano przeciętnie 19,44 zł, ale wraz z podręcznikami do nauki kwota ta wyniosła 70,08 zł. To są wydatki na jedną osobę w gospodarstwach domowych. A zatem przeciętnie jedna osoba wydała 50 złotych na podręczniki. Dwa i pół raza więcej niż na inne książki. W Polsce w gospodarstwach domowych według danych GUS z roku 2011 żyło 38 mln 291 tysięcy osób. Przemnóżmy te wydatki. Na książki inne niż podręczniki wydano w 2012 roku około 750 milionów złotych. Na wszystkie książki – 2,68 mld – co oznacza że podręczniki to rynek około 2 miliardów złotych. W szczegółowych tabelkach w raporcie GUS mamy rozpisane wydatki według grup społeczno- ekonomicznych. Na książki wydajemy 19 złotych. Z tego: pracownicy na stanowiskach robotnicznych : 6,00 zł pracownicy na stanowiskach nierobotniczych: 39,96 zł rolnicy: 3,12 zł samozatrudnieni: 30,36 zł emeryci: 19,80 zł renciści: 9,24 zł  A zatem pracownik umysłowy wydaje na książki 12 razy więcej niż rolnik! Straszliwe rozwarstwienie. Podziału wydatku na podręczniki w raporcie nie znalazłem, a szkoda. Więcej niż na książki Polacy wydają na bilety wstępu (np. do kina) – średnio 22,20 zł rocznie. Dwa razy więcej – na zakup telewizorów (43,44 zł) i jeszcze więcej na opłaty za telewizję kablową (149,76 zł). To pokazuje oczywiście jaka jest hierarchia wydatków na kulturę w Polsce – po resztę odsyłam do raportu GUS. Wróćmy do rynku książki. W świetle przedstawionych liczb widzimy że w Polsce „zwykła” książka, o której zakup wydawnictwa zabiegają, promują i zdobywają klientów – jest zaledwie przystawką do książki „obowiązkowej” czyli podręczników, które klient musi kupić. Dwa miliardy złotych to śliczny rynek. Nic dziwnego, że  możliwość wprowadzenia e-podręczników wydawanych na wolnej licencji powodują nerwową reakcję. Ostatnio premier Tusk zapowiedział jeden darmowy podręcznik dla pierwszej klasy. Pominę wartość polityczną takich obietnic, bo to nie jest blog na ten temat. Ale od razu przeczytaliśmy w GW wywiad z przedstawicielem Polskiej Izby Książki, który… bagatelizuje wielkość rynku. Warto sobie uzmysłowić, że cały rynek książki wraz z podręcznikami to ok. 3,5 mld zł (w cenach wydawców), czyli mniej niż obroty spółdzielni mleczarskiej w Grajewie produkującej mleko Łaciate. [...] Komplet podręczników kosztuje średnio ok. 360 zł, taniej jest w szkole podstawowej, drożej w liceum. Tyle mniej więcej wydaje palacz na papierosy miesięcznie. Inaczej mówiąc: takie niewielkie pieniądze, po co tutaj coś na rynku zmieniać? Może by tak rząd w ogóle zapłacił nam za te podręczniki? Państwo może przejąć na siebie obowiązek zakupu podręczników dla uczniów, wtedy będzie on bezpłatny dla rodziców. Ale to szkoły powinny nadal wybierać podręczniki. I przedstawia w czarnych barwach przyszłość rynku: Teraz trzech dużych wydawców i dwa mniejsze wydawnictwa utrzymują się głównie z pakietów dla klas 1-3. Technicznie to jest możliwe, że jedna z tych firm wydrukuje więcej książek i obsłuży każdą szkołę. Wtedy pozostali padną. Ale to jedno straci wiarygodność, bo przestanie być niezależną firmą, stanie się rządowym wydawnictwem, zależnym od polityków. Mam nadzieję, że do tego nie dojdzie, liczę na solidaryzm kolegów wydawców. Zresztą premier powiedział, że rząd zrobi ten podręcznik sam. Nie mam pojęcia, w jaki sposób, ale wówczas wszystkie te wydawnictwa upadną – małe i duże. Tysiące ludzi na bruku, do tego dochodzą hurtownie i księgarnie, które też się ze sprzedaży podręczników utrzymują. To oznacza poważne zmiany również na rynku pracy. Słyszymy to od dawna. Upadną wydawcy, upadną hurtownie, upadną małe księgarnie. Fakt: jeśli jeszcze jakieś zostały w małych miejscowościach to utrzymują się głównie z podręczników, choć i z tym trudniej, bo wiele szkół kupuje zestawy z pominięciem księgarni. Czego brakuje w tej wyliczance? Autorów. Przedstawicieli branży interesuje los biznesu związanego z dystrybucją. Konkluzję pozostawiam Wam. Ankieta dla tych, którzy kupowali w ubiegłym roku podręczniki szkolne (nie akademickie).     Ile w 2013 w Twoim domu wydano na podręczniki szkolne?  Mniej niż 200 złotych  200-400 złotych  400-600 złotych  600-800 złotych  Więcej niż 800 złotych Zobacz wyniki Loading ...  Czytaj dalej:  epodreczniki.pl już działają – na razie tylko matematyka: EPUB, PDF i online E-podręczniki ze WSiP: co nowego na jesieni 2013? Teraz Biologia – darmowe podręczniki do gimnazjum w EPUB/MOBI Pożegnamy promocje? Wydawcy i księgarze chcą stałych cen na nowości! Francja obniża VAT na e-booki, ale… tylko bez DRM! Prztyczek w nos Amazonu? „Czytaj bez limitu” na czytniki? Nowa aplikacja Legimi już w grudniu! 