Kilka godzin temu w serwisie Techcrunch pojawił się artykuł, w którym zapowiedziano następcę obecnego Paperwhite, który miałby się ukazać już wiosną roku 2014! Dostępny w sprzedaży od ponad miesiąca „All-New” Kindle Paperwhite nie miał ogromnych zmian technologicznych – choć jak stwierdziłem, nowy ekran i światełko mają znaczenie. Dla niektórych więcej znaczy nowe oprogramowanie i funkcje takie jak Vocabulary Builder i zmieniona nawigacja po książkach. Prototyp, który oglądali redaktorzy Techcrunch ma przede wszystkim zmiany sprzętowe:  Ekran o rozdzielczości 300 ppi. To więcej niż obecny Paperwhite (212 ppi) oraz dzierżący palmę lidera Kobo Aura HD (262 ppi). W artykule to nie padło – ale można przypuszczać, że nowy czytnik będzie miał też większy ekran. Nowe czcionki dostosowane do wyższej rozdzielczości. Wprawdzie obecna Caecilia (podobnie jak Nickel z Kobo) była specjalnie projektowana pod e-papier, ale właśnie pod niższą rozdzielczość – tak aby font był dostatecznie gruby. Powrót przycisków do zmiany stron na bocznych krawędziach. Nie będą to jednak znane z Keyboarda tradycyjne klawisze, a „ściskane” (squeezable), cokolwiek by to znaczyło – po wciśnięciu takiego przycisku ma on reagować. Czujnik światła i związana z nim opcja automatycznej kontroli oświetlenia. Obudowa Paperwhite, szczególnie z tyłu ma przypominać tę z tabletów Kindle Fire HDX, m.in. przycisk uruchamiania zostanie przeniesiony na tył. Na zdjęciu otwierającym artykuł (źródło: CNET) widzimy właśnie Fire.  Jak traktować te rewelacje? Uczestnicy forum Mobile Read są dość sceptyczni. Każdego roku w firmach takich jak Amazon powstają dziesiątki prototypów, które nie wchodzą do masowej produkcji. Niektórzy przypuszczają nawet, że redaktorom Techcruncha (którzy niekoniecznie mają większe kompetencje niż redaktorzy z naszych technologicznych blogów) po prostu pomylił się nowy czytnik z kolejnym tabletem… Nie jestem też przekonany, że nowy model miałby być „następcą” Paperwhite – raczej rozpoczynałby nową linię – plotki o Paperwhite HD pojawiały się już w połowie tego roku. Tyle, że trzeba uważać z łykaniem wszystkiego jak leci. Pamiętam jak w sierpniu kilka osób kolportowało „absolutnie pewne” informacje o tym że nowy Kindle będzie miał powrót dźwięków i nawet polską Ivonę. Jakoś tego się nie doczekaliśmy. Owszem, możliwe, że dobre przyjęcie czytnika Kobo Aura HD (ocenianego lepiej niż nowe Kobo Aura) i plany innych producentów – Onyx planuje model T68 – sprawił, że Amazon chce wrócić do koncepcji większego czytnika dostosowanego lepiej do magazynów i PDF. Ale taki czytnik będzie przecież i droższy i większy – a tym samym, bardziej niszowy. A jak firma traktuje czytniki niszowe – o tym można było się przekonać na przykładzie DX. Dlatego też nie traktowałbym na razie poważnie tych plotek, ewentualnie czekał na dalsze wycieki. Aktualizacja – można też pójść innym tropem – możliwe, że redaktorzy TC oglądali następcę Kindle DX! Czytaj dalej:  „Następca Paperwhite” może być w rzeczywistości następcą DX! Kobo Aura – czytnik 6,8″ o rozdzielczości HD – czy ma szansę? Czytniki z oświetleniem – jak różni się kontrast ekranu? Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Amazon kupił Liquavistę – czy to oznacza kolorowego Kindle? Kobo Aura – prawie jak tablet 