Kolejna księgarnia dołączyła do e-bookowej rewolucji. Nexto ma nareszcie format MOBI, który dostajemy w jednej cenie z dwoma innymi formatami. Od dłuższego czasu z firmy Netpress Digital, która prowadzi księgarnię Nexto.pl dochodziły głosy o tym, że szykowane są poważne zmiany. Nexto, jako jedna z pierwszych, już w zeszłym roku zrezygnowała w części e-booków z DRM na rzecz znaku wodnego. Dziś już ponad 30 wydawnictw nie stosuje tych zabezpieczeń. Bardzo chętnie pisałem też o ich okazji dnia, bo zdarzały się ciekawe rzeczy. Ale co z ofertą „zwykłą”? Tu wciąż mieliśmy tylko pliki EPUB, które trzeba było konwertować. Dziś dostałem informację, że Nexto wprowadza e-booki w wielu formatach. Jeśli się zarejestrujemy, możemy ściągnąć nie tylko EPUB, ale także MOBI oraz PDF. Jak donosi informacja prasowa: Klient posiadający konto w Nexto kupuje książkę, a sam format będzie mógł dopasować do swojego urządzenia. Takiego rozwiązania nie oferują konkurencyjne księgarnie, które zmuszają klienta do zakupu tylko jednego formatu. Nexto, poprzez wprowadzenie “wieloformatowości”, usuwa kolejną barierę w dostępie do ebooków. Rzeczywiście, coś takiego (trzy formaty) ofertował dotąd tylko eBookpoint, ale ten ma wyłącznie książki własne. Nexto to pierwsza księgarnia „ogólna”, która daje nam wszystkie formaty. Pliki MOBI oraz PDF są dostępne tylko dla osób zarejestrowanych, ale to jest logiczne – w końcu trzeba się dostać do naszego konta, żeby móc ściągnąć dodatkowe pliki. Zakupione książki mogą zostać od razu wysłane do Kindle – trzeba podać swój adres Kindle, zaś adres nadawcy: kindle@nexto.pl dodać w „Approved personal documents e-mail list” na stronie Amazonu.  Jeśli połączymy to z funkcją kupna jednym kliknięciem, którą Nexto wprowadziło parę tygodni temu, mamy najprostszy w Polsce zakup na Kindle! Klikamy, zatwierdzamy i jest już na czytniku. Bez podawania numeru karty, danych osobowych i adresu domowego… To już doświadczenie niemal takie samo jak w Kindle Store. Z zakładki „Biblioteka” na naszym koncie możemy pobrać wszystkie dostępne formaty. Jak widać dla dwóch książek pojawiły mi się dodatkowo PDF i MOBI (z opcją wysyłki), dla dwóch tylko PDF, dla jednej jeszcze nic.  Firma w informacji prasowej pisze: W momencie pojawiania się w przyszłości nowych formatów, czy standardów tworzenia ebooków użytkownicy Nexto dostaną możliwość pobrania swoich książek w tych nowych formatach bez konieczności dokonywania jakichkolwiek dopłat. I to jest bardzo dobre podejście – bo wtedy kupujemy rzeczywiście książkę, a nie pojedynczą „usługę” polegającą na dostarczeniu jednego e-booka, po czym mamy radzić sobie sami. Gratulacje dla Nexto, które znów wraca do pozycji lidera w sprzedaży polskich książek elektronicznych. Warto pamiętać o promocji „Gwarancja najniższej ceny”, dzięki której, jeśli znajdziemy w innej księgarni tańszego e-booka, to Nexto zwraca nam różnicę w postaci punktów, za które można kupić kolejną książkę. Parę tygodni temu miałem okazję spotkać się z prezesem Nexto, Bartłomiejem Roszkowskim i wiem, że to tylko początek zmian, bo planowane są bardzo ciekawe pomysły, szczególnie z punktu widzenia ludzi, którzy czytają dużo… PS. w naszej porównywarce oznaczenie MOBI/PDF dla plików Nexto pojawi się w ciągu najbliższych dni. Aktualizacja: w porównywarce oznaczona została już większość książek, które mają wersje MOBI oraz PDF. Oznaczenie nie jest nadal kompletne i w paru przypadkach może go brakować. O dostępności dodatkowych formatów trzeba się upewnić po przejściu na stronę księgarni. Czytaj dalej:  Darmocha od Nexto i Wydawnictwa MAG: Gwiezdny pył i Kamienna Ćma Prenumeraty cykliczne z Nexto – podsumowanie i ostatnia seria kodów Cyfrowa prasa? Tylko formaty czytnikowe! Ebookpoint zmienia oznaczenie książek, m.in. po Waszych uwagach Prenumerata cykliczna – seria artykułów Nexto i Świata Czytników Projekt ustawy o cenie stałej na książki – niby nas nie dotyczy, ale i tak możemy się obawiać 