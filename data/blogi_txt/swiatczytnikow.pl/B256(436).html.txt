Siedzę dzisiaj w knajpie niedaleko Politechniki, czekam na jedzenie i czytam na Kindlu (aż żałowałem że wziąłem ze sobą Keyboard, bo było dość ciemno). Wtem podchodzi do mnie jakaś pani, która akurat wychodziła i pyta, czy to jest ten e-czytnik i czy mnie oczy nie bolą. Wyjaśniłem, że to papier elektroniczny, z wrodzonej nieśmiałości linka do strony nie podałem, ale może kiedyś tu trafi. I przypomniała mi się jedna z rozmów podczas Targów Książki, gdzie padł argument, że kto miał kupić sobie czytnik, to już go sobie kupił – te rzekome 100 tysięcy czytnikowców (i rzeczywiste 100 tysięcy unikalnych użytkowników na Świecie Czytników) to już limit tego rynku. Więcej nie będzie. Czy faktycznie? Czytniki zaczęły się na dobre pojawiać w świadomości koło roku 2010. Dopiero w zeszłym roku ceny spadły na tyle, że można sobie w Polsce na taki czytnik pozwolić w cenie 10 książek w twardej oprawie. Ale nadal jest bariera zrozumienia technologii. Czytniki nie są „medialne”, nie zobaczymy ich w telewizji, żaden poseł nie pójdzie odczytywać przemówienia z Kindle, a i dopiero niedawno pojawiają się w gazetach komputerowych. Mam tutaj porównanie ze smartfonami – na rynku są już od paru lat, za kilkaset złotych można kupić porządny aparat z Androidem, a sieci wciskają je masowo za złotówkę. Ale dopiero niedawno normalni ludzie zaczęli rozumieć, do czego taki smartfon im się może przydać – że są tam różne aplikacje, które ułatwią im codzienne życie. Choćby taki Skype, który łączy rodziny rozdzielone przez emigrację zarobkową. Albo i gry. Kilka lat trzeba było, żeby Android dotarł do powszechnej świadomości – i to mimo zmasowanej reklamy. Kiedy dotrą czytniki? Kiedy każdy, kto myśli o czytaniu książek będzie miał świadomość, że istnieje coś takiego jak papier elektroniczny? Jeszcze parę lat poczekamy. Czytaj dalej:  Sony zapowiada 13-calowy czytnik. Raj dla czytających PDF? Miejska Biblioteka Publiczna w Gdyni wypożycza czytniki [+informacje z Opola] Oto, co czytałem w roku 2013 Trzy lata Świata Czytników – odpowiedzi na Wasze pytania Nowa oferta abonamentowa Legimi już ruszyła: miesiąc od 6,99 zł; czytniki od 479 zł Mój pierwszy rok z Kindle Paperwhite – co się zmieniło w moim czytaniu? 