O tym, jak ważne jest to, aby trzymać kopie zapasowe naszych e-booków pisałem już tutaj kilka razy. Wspominałem też, że nie radzę przechowywać ważnych plików na serwisach, które kojarzone są z „piractwem”. No i to się niestety potwierdza. Dziennik Gazeta Prawna informuje, że serwis Chomikuj dogadał się niedawno z Firmą Księgarską Olesiejuk i z kont użytkowników znikają e-booki wydane przez Olesiejuka. Zastępowane bywają przez informacje o możliwości zakupu wersji płatnej. Tutaj nie mam żadnych wątpliwości – dystrybutor działa tutaj w interesie swoim i autora. To jest skuteczna polityka – utrudnianie pozyskania nielegalnie udostępnionej kopii – a jednocześnie wskazanie, gdzie można ją kupić. Niepokojące jest jednak to, że według DGP, kasowane są także książki z profili prywatnych! Nie wiem czy chodzi tutaj o książki dostępne tylko dla właściciela, czy też w folderach udostępnionych na hasło – co często bywa sposobem na „obejście” zakazu upubliczniania. Jeśli to pierwsze – to może być poważny problem, jeśli wybraliśmy Chomikuj jako miejsce, gdzie przechowujemy nasze legalnie zakupione e-booki. Czy automat kasujący będzie sprawdzał, czy jesteśmy legalnymi właścicielami? Nie sądzę. Usunięcie jednego pliku przez automat może być niewielkim problemem w porównaniu do usunięcia całego konta, albo serwisu… Niedawno obiegła też świat informacja, że dane z zamkniętego Megaupload zostały bezpowrotnie skasowane już w lutym tego roku. Tym samym wszyscy, którzy trzymali tam swoje pliki mogą porzucić nadzieję na ich odzyskanie. A przecież z Megaupload korzystali nie tylko piraci. Serwisy takie jak Dropbox czy Skydrive również walczą z nielegalnym publikowaniem treści – ale robią to chyba znacznie sprawniej. Dzięki temu nie mają one przypinanej łatki „pirackich”. Wniosek jest taki: jeśli usłyszysz, że miejsce, gdzie trzymasz kopie jest oskarżane o „wspieranie piractwa” – przenoś się gdzie indziej, albo korzystaj z mocnego szyfrowania. Aktualizacja:  Otrzymałem właśnie ze źródeł zbliżonych do serwisu informację, że przechowywane na dysku internetowym prywatne, nieupublicznione pliki nie będą nigdy skasowane, nawet, jeśli do podobnych im, publicznych materiałów zostaną zgłoszone roszczenia. Aktualizacja z 27 czerwca: Powyższe potwierdził też oficjalnie rzecznik Chomikuj w wypowiedzi dla Dziennika Internautów: System platformy identyfikuje pliki tożsame z plikami już zgłoszonymi przez FK Olesiejuk i uniemożliwia rozpowszechnianie tych plików, czyli udostępnianie ich innym internautom. Pliki przechowywane w zahasłowanych folderach zawsze są dostępne dla właściciela konta. Czytaj dalej:  Chomikuj organizuje… konkurs dla autorów opowiadań E-book na prezent 2013 – gdzie kupić? Springer do autorów: nie widzimy szkodliwych skutków piractwa e-booków! 250 milionów straty? Coroczne jęczenie nad piractwem e-booków Automatyczna aktualizacja książek z Kindle Store – włączać czy nie? Kapuściński, Domosławski, książki elektroniczne i efekt Streisand 