Czy dostęp do e-booków za określoną cenę miesięczną odniesie sukces? Możemy sprawdzić, kto już w Polsce tego próbował. W tekście z dzisiejszej Gazety Wyborczej przedstawiony został pomysł abonamentu na e-booki, który jutro uruchomi księgarnia Legimi. Jest on porównywalny do tego, co w dziedzinie muzyki wymyśliły takie serwisy jak Spotify oraz Deezer. Tam płacimy jakąś kwotę na miesiąc i możemy słuchać ile chcemy. Tutaj – po zapłaceniu abonamentu będzie możliwość czytania wielu e-booków z oferty, początkowo tylko na iPadzie. Jutro będę na konferencji Legimi, opiszę pomysł dokładniej, jeśli będzie ciekawy z „czytnikowego” punktu widzenia. Ale w tym artykule chciałbym rzucić okiem na inne polskie pomysły „abonamentu na e-booki”. Było ich wbrew pozorom już kilka. Literatura.net.pl  Port Wydawniczy Literatura.net.pl to serwis, który ma już ponad 10 lat i zdecydowanie wyprzedził swoją epokę. Prowadziło go wydawnictwo Tower Press. Poza starannie opracowaną klasyką literatury zawierał też dużo książek współczesnych, z których wiele nie ukazało się dotąd w innej formie. Patrzę na dysk i widzę np. „Z powodu picia podłego piwa” Eugeniusza Dębskiego, „Wojnę i pokój” Tołstoja, dramaty Vaclava Havla, albo monografie polskiej poezji Edwarda Balcerzana. Format PDF, ale w roku 2002 to był jedyny standard e-booka… Głównym źródłem dochodu serwisu miało być pobieranie opłat na dostęp do książek. Początkowo sprzedawali 3 rodzaje abonamentów: złoty, srebrny i brązowy. Potem uprościli formę działalności - 20 złotych za miesiąc umożliwiało dostęp do wszystkiego. I to ich chyba trochę zgubiło. 10 lat temu wygrałem miesięczny abonament. Co zrobiłem? Ano w ciągu paru godzin ściągnąłem prawie 100 tytułów, które mnie interesowały. No i… nie miałem już potrzeby płacenia za kolejny miesiąc. Możemy narzekać na DRM i ograniczenia dostępu – ale właśnie takie zachowanie klienta będzie sennym koszmarem wszystkich naśladowców tego serwisu. Serwis nadal istnieje, mogę się tam zalogować, ale widać, że od 2004 roku nic tam się nie dzieje. Z katalogu gratisowego można po zalogowaniu wciąż ściągnąć 448 tytułów, w tym także pozycje niedostępne gdzie indziej, np. zbiór wykładów „1863″ Józefa Piłsudskiego. Nie mam pojęcia, czy wciąż działa kupowanie abonamentu, tak więc jeśli będziecie zainteresowani, wyślijcie najpierw maila z pytaniem. Libenter.pl  Libenter.pl to klub książkowy, założony w roku 2009 przez ludzi związanych z księgarnią Tolle.pl. Po opłaceniu rocznego abonamentu w wysokości 77 złotych, ściągnąć można 108 książek, głównie o tematyce religijnej, pedagogicznej czy politycznej. Regularnie miały być dodawane kolejne pozycje. Książki są w formacie PDF – ale co warto zaznaczyć, bez DRM. Pomysł raczej nie wypalił – pamiętam, że przyglądałem się mu w momencie startu i chociaż książki o tej tematyce czytam, nie znalazłem tyle ciekawych, żeby opłacić abonament. Od pewnego czasu nie widać już rozwoju serwisu, a przy wielu pozycjach widnieje komunikat: „LICENCJA WYGASŁA – KSIĄŻKA NIEDOSTĘPNA”. Ibuk.pl  Internetowa czytelnia Ibuk.pl prowadzona przez Wydawnictwo Naukowe PWN znana jest od dawna. Oferowali m.in. wypożyczanie dostępu do książek i ich fragmentów. Obecnie za 99 złotych można wykupić semestralny dostęp do 25 podręczników. To bardzo kusząca oferta dla studentów. Przeglądanie książek odbywa w aplikacji internetowej MyIbuk oraz w PDF zabezpieczonym przez Adobe Digital Editions. Dlatego gdy zwróciła się do mnie niedawno agencja PR obsługująca Ibuka z prośbą o patronat – odmówiłem. Ale gdybym był studentem, albo potrzebował dostępu do nowoczesnych podręczników – to kto wie, czy bym się nie zapisał. :-) Czytaj dalej:  Nexto uruchamia kiker.pl – serwis grupowych zakupów e-booków Czytaj bez limitu na Androidzie – Legimi wchodzi na nową platformę TOP15 polskich księgarni e-booków według miesięcznika Press Projekt ustawy o cenie stałej na książki – niby nas nie dotyczy, ale i tak możemy się obawiać Nowa oferta abonamentowa Legimi już ruszyła: miesiąc od 6,99 zł; czytniki od 479 zł Zmiany w Złotych Myślach – czy pionier e-booków w Polsce przetrwa? 