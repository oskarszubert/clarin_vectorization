Poruszałem już kiedyś na tym blogu kwestię e-booków i dysleksji. Wspomniałem wtedy o badaniu czytelności e-booków, które miało jednak tę wadę, że przeprowadzono je na iPodach… Dysleksja utrudnia czytanie, choćby z tego powodu, że trudno jest odróżnić od siebie poszczególne litery, ich kolejność jest zamieniana, niektóre są opuszczane. Dlatego bardzo liczy się wygląd samego tekstu. Dzięki czytnikom e-booków można sprawić, że dyslektyk zobaczy taki tekst, który będzie dla niego najbardziej wygodny w lekturze. Czym jest OpenDyslexic? OpenDyslexic to krój pisma przeznaczony specjalnie dla osób dotkniętych dysleksją.  Jak widać z powyższego przykładu, kształty liter są przesadzone i aż nienaturalne. Jednak dzięki temu będzie łatwiej rozpoznać konkretną literę i nie pomylić jej z inną. Jak również widać – font jest przystosowany do języka polskiego, znajdziemy w nim wszystkie polskie litery. Font został opublikowany na wolnej licencji (Creative Commons Attribution), co oznacza, że możemy niemal dowolnie z niego korzystać. Pobierzemy go z serwisu dafont.com, albo z githuba. Jako ciekawostkę warto też wspomnieć, że od pewnego czasu dyslektycy mogą czytać polską Wikipedię właśnie z użyciem tego fontu. Open Dyslexic włączamy przy pomocy narzędzi językowych w lewej kolumnie.  Fakt, że font jest „wolny”, sprawia, że można go wykorzystać w różnych sytuacjach. Na przykład na czytniku. Jak osadzić Open Dyslexic w e-booku? Na blogu, wspominałem już, że mamy dwie metody na to, aby czytać książkę elektroniczną w wybranej czcionce.  Pierwszym jest zainstalowanie na czytniku czcionki alternatywnej – to się różni w zależności od modelu, np. w osobnym artykule przedstawiłem procedurę dla Kindle Touch/Paperwhite I. Niestety nie działa to w Paperwhite II. Prościej wygląda to np. na Onyksie i Kobo, gdzie pliki trzeba wgrać do katalogu „fonts” w pamięci czytnika. Drugim jest osadzenie fontu w samym e-booku. To sposób bardziej uniwersalny, dlatego go opiszę.  Czcionkę możemy osadzić w plikach EPUB albo AZW3 (to nowa wersja formatu MOBI dla Kindle). Użyjemy do tego programu Calibre. W ustawieniach konwersji przechodzimy do sekcji „Wygląd i zachowanie” i w opcji „Osadź czcionkę” klikamy na „Wybierz krój czcionki”.  Otworzy nam się okno dialogowe, gdzie widzimy wszystkie czcionki dostępne w systemie.  Jeśli OpenDyslexic zainstalowana jest w systemie – wybieramy ją, jeśli nie – dodajemy z dysku. Jako potwierdzenie widzimy nazwę wybranej czcionki.  Tak przygotowany plik możemy już wgrać na czytnik. Posiadaczom Kindle przypominam, że format AZW3 powinniśmy przegrywać po kablu, w przypadku wysyłki mailowej, jest ryzyko utraty ustawień (lub po prostu odrzucenia przez Amazon) – choć Robert Blaut znalazł na swoim blogu sposób na przygotowanie pliku hybrydowego. Tak jeden z rozdziałów „Faraona” z Wolnych Lektur wygląda na moim Paperwhite.  I przy trochę większym rozmiarze.   Pamiętajmy, aby po otwarciu książki wybrać „Publisher font”.  Dla mnie OpenDyslexic oczywiście wygląda dość dziwacznie – a przy mniejszych rozmiarach tekstu wcale nie jest taka czytelna – ale to nie ja jestem odbiorcą tego fontu. To jednak prowadzi nas do zasadniczego pytania. Czy OpenDyslexic rzeczywiście ułatwia czytanie? Na to pytanie muszą sobie odpowiedzieć czytelnicy borykający się właśnie z dysleksją. Jacek Zadrożny na swoim blogu Informaton.pl przytoczył wyniki badania Good Fonts for Dyslexia (link do raportu PDF). Sprawdzono tam, jak osoby z dysleksją radzą sobie z czytaniem przy użyciu różnych krojów. Jak się okazało – Open Dyslexic wcale nie wygrał – najlepsze okazały się Courier oraz Helvetica. Ta druga dostępna jest na większości czytników. Warto natomiast sprawdzić, jak ten font wygląda na Twoim czytniku i ocenić czy dzięki temu czyta się łatwiej. Zapraszam do podzielenia się uwagami w komentarzach. PS. Jeśli dysleksji nie masz – pewnie znasz kogoś z takim problemem – warto mu donieść o możliwości wgrania OpenDyslexic. Czytaj dalej:  Uczniowie z dysleksją czytają szybciej e-booki, tyle że na… iPodzie! [Ankieta] Z jakich krojów czcionki korzystacie na Paperwhite? Jak podzielić wyrazy w e-bookach KF8 lub EPUB? The Science Fiction Megapack – mnóstwo czytania za dolara z Wildside Press „Stary” Kindle Paperwhite dogania „nowego” – oprogramowanie 5.4.4 i mnóstwo zmian „Tajne” polecenia w Kindle Paperwhite / Touch 