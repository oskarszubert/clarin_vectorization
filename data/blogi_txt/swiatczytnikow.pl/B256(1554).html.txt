Za wydawanie e-booków zabrało się wydawnictwo Krytyka Polityczna. Poza tytułami płatnymi, które zresztą bywały już w promocjach, możemy tez pobrać kilka całkiem niezłych publikacji darmowych. „Przewodniki nieturystyczne” to trzy książki przedstawiające obecną sytuację krajów, na które – z różnych powodów: społecznych, kulturowych czy ekonomicznych – z tęsknotą spogląda polska lewica. No, ale tak naprawdę nie wiadomo czy patrzeć z tęsknotą, bo państwa socjalne mają swoje ciemne strony, a o praktyce życia w tych krajach niewiele wiemy. Te książki spoglądają na Szwecję, Islandię i Norwegię z różnych punktów widzenia – i pozwolą nam się lepiej zorientować, choć pewnie warto też sięgnąć po kolejne źródła. Oryginały były wydane w latach 2010-2011 i dodawano je bezpłatnie do innych pozycji kupionych w sklepie Krytyki Politycznej. W sierpniu 2013 ukazały się wersje e-bookowe, które również są bezpłatne. Szwecja. Przewodnik nieturystyczny - odsyłam też do recenzji w Rzeczpospolitej.  Sauna, Ikea, ABBA i państwo opiekuńcze. I jeszcze mroczny Szekspir kina – Ingmar Bergman. Socjal jak w dobrym socjalizmie, zarobki jak… nie wiadomo gdzie. A poza tym lasy i jeziora, zimno, ciemno, wolny seks i drogi alkohol. Słowo „Szwecja” niesie mnóstwo skojarzeń i stereotypów, ale w Polsce wciąż wiemy o tym kraju mało. Skandynawski dobrobyt wydaje nam się tworem z innej planety – pociągającym, lecz nie do zdobycia. Czy Szwecja to raj na ziemi? Od kilku dziesięcioleci model szwedzki stanowi wyzwanie, zagadkę, wzór do naśladowania – dla niektórych też źródło strachu przed „nowym totalitaryzmem”. Dlaczego państwo o wysokich podatkach ma jedną z najbardziej konkurencyjnych gospodarek świata? Czy szwedzkie kobiety rzeczywiście są równouprawnione? Dlaczego liberalne społeczeństwo ma narodowy Kościół? Czy wszyscy Szwedzi mają lewicowe poglądy? Czy sprzedaż alkoholu „na kartki” to już totalitaryzm czy tylko racjonalna kontrola społeczna? Do czego potrzeba biurokratom społeczeństwa obywatelskiego? I po co to małe państwo wydaje taki majątek na pomoc reszcie świata? W Przewodniku nieturystycznym pokazujemy model szwedzki jako spójną całość. Piórem autorek i autorów Krytyki Politycznej, ekspertów polskich i szwedzkich (w tym zmarłego niedawno Stiega Larssona) rozważamy, co przyniósł on Szwedom i czy pragną go nadal. I wreszcie – czy to dobry pomysł na urządzenie świata, Europy, Polski? O Japonii zapomnieliśmy, Irlandia zbankrutowała, a może da się zbudować nad Wisłą drugą Szwecję? Autorzy: Rafał Bakalarczyk, Edwin Bendyk, Magdalena Błędowska, Jakub Bożek, Anna Delick, Kinga Dunin, Maciej Gdula, Elżbieta Korolczuk, Stieg Larsson, Jakub Majmurek, Michał Penkala, Monika Płatek, Steven Saxonberg, Jan Smoleński, Michał Sutowski, Ryszard Szarfenberg, Agnieszka Wiśniewska, Maciej Zaremba Norwegia. Przewodnik nieturystyczny - w recenzji Histmag.org ocena 8/10. Największe PKB per capita, najwyższa na świecie jakość życia i ponad 75 procent szczęśliwych obywateli. Do tego dobre szkoły, piękne fiordy i czyste powietrze. Co to za kraj? Oczywiście Norwegia. Pewnie wielu z nas zna mniej więcej norweską kulturę – potrafi wymienić nazwiska takie jak Ibsen czy Munch, przeczytało przynajmniej jeden norweski kryminał, a najtwardsi słuchają norweskiego black metalu. Pomimo tego kraj ten wciąż pozostaje dla nas egzotyczny. Nie będziemy oszukiwać, też nie wiedzieliśmy wiele więcej. Dlatego pojechaliśmy do Norwegii i sprawdziliśmy, jaka jest naprawdę – a nie w rankingach. W książce Norwegia. Przewodnik nieturystyczny pokazujemy ten „najlepszy kraj na świecie“ z perspektywy własnej oraz samych Norwegów. Poddajemy dyskusji norweskie marzenie o utopii, dążenie do dobrobytu, tożsamość kulturową, odcięcie od Europy i jej fundamentalizmu rynkowego. Próbujemy zdiagnozować kondycję tej dość homogenicznej, praktycznie  samowystarczalnej „wyspy”. Co ciekawe: W Przewodniku oprócz tekstów o Norwegii zamieścilimy także tłumaczenia wybranych fragmentów literatury. Ta, choć z pozoru zwrócona ku wnętrzu, mroczna i pesymistyczna, nie rezygnuje z komentowania rzeczywistości społecznej, humoru ani ironii. Norweskie tytuły, które zamieszczamy w Przewodniku to fragmenty większych całości, wyraźnie zaangażowanych społecznie. Wśród pisarzy, których teksty prezentujemy, są Dag Solstad, Thomas Hylland Eriksen, Alexander Aarvik, Johan Harstad, Roy Jacobsen, Nina Lykke, Christer Mjåset, Nina Witoszek. Islandia. Przewodnik nieturystyczny - w recenzji Histmag.org ocena 7/10. Mieszkańcy Islandii nie noszą nazwisk, więc w książce telefonicznej znajdziesz ułożone alfabetycznie imiona. Althing, islandzki parlament, wygląda jak mały domek, a w jego pobliżu sprzedają ponoć najlepsze na świecie hot dogi. Islandczycy jadają gnijącego rekina i kryją się przed wybuchami wulkanów. Jako pierwsi mieli panią premier lesbijkę, która dokonała coming outu. I jako pierwsi musieli ogłosić bankructwo z powodukryzysu na rynkach finansowych. Islandia to również kraj o niezwykle bogatej kulturze. Muzyka — Björk i Sigur Rós, filmy — Nói albínói i 101 Reykjavíka także teatr i literatura. Jakim cudem ludzie na tej małej wyspie są tak twórczy i utalentowani? Czy to kwestia czystej wody płynącej z topniejących lodowców czy raczej odpowiedniej polityki państwa? Nasznieturystyczny przewodnik pokazuje Islandię w nowym świetle. To nie egzotyka z północy — dzięki Islandii możemy opowiedzieć coś o reszcie świata. Także o Polsce. E-booki w formatach MOBI oraz EPUB, z tego co zauważyłem, przygotowane starannie, są spisy treści i podział wyrazów. Bardzo dużo przypisów. Polecam wszystkim, którzy chcą się dowiedzieć wielu ciekawych rzeczy o tych krajach. Czytaj dalej:  Opowiadania nominowane do Nagrody Zajdla (w części) za darmo Dwie nowe pozycje IPN na czytniki: Inteligenzaktion i Uchodźcy polscy z ZSRR ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński Historia polskiej muzyki w kolejnych tomach za darmo i na czytniki Pies Łańcuchowy – wydawnictwo literackie z książkami… za darmochę! „Czas fantastyki” za darmo na czytniki! 