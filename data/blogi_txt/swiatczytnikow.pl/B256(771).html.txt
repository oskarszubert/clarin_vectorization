Rzadko kiedy namawiam tutaj do uczestnictwa w jakiejś akcji, ale to jest petycja zbyt ważna, by ją pominąć. Chodzi o inicjatywę „Otwarty Mandat”, dotyczącą uwolnienia prac naukowych finansowanych z pieniędzy publicznych. Cytując: Wyniki badań finansowanych ze środków publicznych powinny być dostępne publicznie bez ograniczeń. Na całym świecie instytucje finansujące badania wprowadzają w ostatnich latach tzw. mandat otwarty – wymóg, aby publikacje prezentujące wyniki tych badań były bezpłatnie dostępne w sieci Internet. Z tym nie sposób się nie zgodzić. Prace naukowe trafiają w Polsce do niskonakładowych czasopism, które znikają w czeluściach bibliotek i jeśli ktoś sam nie jest naukowcem, to w zasadzie nie ma szansy, aby się na te publikacje natknąć. Różne kraje mają modele udostępniania wiedzy naukowej w internecie, tak że każdy może z niej korzystać. Na przykład twórcy Wikipedii (do których sam się zaliczam) często szukają właśnie publikacji naukowych, aby mieć porządne źródła do pisania artykułów. Dzięki temu, wiedzę naukową udostępniają szerszej publiczności. Inicjatywa ma formę petycji, którą każdy może podpisać. Sama jednak wynika z ekspertyzy „Otwarty dostęp do treści naukowych i edukacyjnych”, którą na zlecenie Ministerstwa Nauki przygotował warszawski ICM UW. Opisali między innymi, jakie modele „otwartego dostępu” przyjęły różne państwa i jakie są sposoby rozwiązań technicznych, np. centralnych baz publikacji naukowych. Raport (ponad 200 stron) można pobrać ze strony ministerstwa. Niestety dostępny jest tylko format PDF, ale szczęśliwie na wolnej licencji – dlatego na szybko przygotowałem MOBI.  Wdrożenie otwartego dostępu do treści naukowych i edukacyjnych. Praktyki światowe a specyfika polska (4MB  – kliknij prawym klawiszem na link i wybierz „Zapisz element docelowy jako…”)  O tym jak przygotowałem ten plik (od razu zaznaczam, że nie idealnie – ale szybko) będzie następny wpis. Zachęcam do podpisania petycji „Otwarty Mandat”. Od tego jak otwarta będzie wiedza naukowa, zależy jakość naszego państwa i edukacji w przyszłości. Czytaj dalej:  Pojedynek blogerów 27 maja – na czym czytać? Warszawskie Targi Książki 2013 – co mają dla fanów e-booków? Luźne dyskusje: lipiec 2013 Dzień Domeny Publicznej 2014 + konkurs na okładkę dla Wolnych Lektur Matrioszka Rosja i Jastrząb – wyniki konkursu oraz kod rabatowy Kilka uwag na trzy lata Świata Czytników 