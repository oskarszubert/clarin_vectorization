To się dzieje naprawdę. Można w Polsce sprzedać e-booki autora sprzed 30 lat i w ciągu niecałych dwóch tygodni zebrać 100 tysięcy złotych. Szczegółowo o najnowszym BookRage z książkami Janusza A. Zajdla pisałem zaraz po starcie. Przewidywałem wtedy, że zostanie pobity rekord sprzedaży, który wynosił zdaje się koło dwóch tysięcy pakietów. Ale nie sądziłem, że będzie aż tak dobrze. Do dzisiaj sprzedano już ponad 4200 pakietów i co najważniejsze – zebrano ponad 100 tysięcy złotych! Z tego 63 tysiące (po odjęciu podatków) pójdą do żony i córki Zajdla. Po 18 tysięcy zgarniają Fundacja Nowoczesna Polska oraz sami organizatorzy akcji. Nieźle, jak na jedną stronę i 12 dni akcji. Nie wiem jakie są stawki autorskie na rynku wydawniczym, ale parę osób (np. Wojciech Orliński) twierdziło, że spadkobiercy nie mieliby szans na takie pieniądze ze wznowień papierowych. Oczywiście – to jest pojedynczy strzał. Wcześniejsze akcje BookRage, też oparte o wznowienia, przyciągały mniejszą liczbę zainteresowanych. Niewielu autorów cieszy się takim kultowym statusem, aby na ich książki wydawane po latach rzuciło się tak dużo ludzi. Różne są też przyczyny udziału w akcji. Niektórzy – sądzę że jednak większość – chcą po prostu przeczytać te książki w wersji elektronicznej. Innych zachęciła cena „co łaska” – ale zwróćmy uwagę, że średnia wpłata wciąż utrzymuje się na poziomie dwudziestu paru złotych. Niektórzy chcieli wspomóc samą ideę – a także i spadkobierców Autora. Zresztą zobaczmy, jak jest w rzeczywistości:     Wziąłeś/Wzięłaś udział w BookRage?  Tak, chcę ponownie przeczytać książki Zajdla w e-booku  Tak, chcę przeczytać Zajdla, choć go wcześniej nie znałem/am  Tak, ale książek nie przeczytam  Nie, nie interesuje mnie tematyka  Nie, czytałem/mam książki w wersji papierowej Zobacz wyniki Loading ... Ciekawi mnie, co by było, gdyby w ten sposób w e-bookach zadebiutowali Sapkowski, Lem, czy Nienacki… Wybrano inne drogi – sądzę, że ich książki w wersji elektronicznej się nawet nieźle sprzedają, ale 4 tysięcy sztuk to pewnie nie osiągnęły. Tak czy inaczej – przy kolejnych akcjach, BookRage będzie miało bardzo konkretne argumenty… Pytanie, jaka będzie teraz przyszłość BookRage. Może twórcy pójdą za ciosem i stwierdzą, że na dobre chcą się zaangażować w wydawanie i sprzedaż e-booków. Tę drogę wytycza obecnie Humble Bundle – obok akcji „płać ile chcesz” pojawiła się zakładka „Humble Bundle Store” z grami po 10 dolarów… Nie widzę tu jakiegoś konfliktu interesów. Teraz pełny pakiet będzie można kupić za niecałe 30 złotych – w przyszłości cena e-booka będzie ustalona i pewnie wyższa. W ten sposób polski rynek e-booków może zyskać nowego i mocnego gracza. A na koniec trzy nowości:  Na stronie pobierania plików zobaczymy datę ich ostatniej aktualizacji – bo po zgłoszeniach czytelników pliki są poprawiane. Można dopłacić do swojego zamówienia – jeśli np. zapłaciliśmy 15 zł i chcemy dobić do kwoty średniej aby otrzymać zbiór „Relacja z pierwszej ręki”. Od paru dni można też pakiet BookRage kupić na prezent. Kupujemy normalnie – a potem na stronie pakietu wybieramy komu go wręczyć. W tym momencie sami stracimy do niego dostęp. Sprytne! Przypomnę, że akcja kończy się 23 grudnia. Czytaj dalej: Najlepszy BookRage w dziejach: sześć e-booków Janusza Zajdla! Ruszył BookRage 7 – Demony Grabińskiego Kolejny BookRage: Boruń, Kres, Chmielarz, Dębski, Grabiński, Doyle Ruszył BookRage 3 – tym razem polskie fantasy: Piskorski, Guzek, Brzezińska, Kres Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle ComicsRage – tak jak BookRage, ale z komiksami 