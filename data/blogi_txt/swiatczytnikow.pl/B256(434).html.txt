Aleksander Sowa jest jednym z najbardziej widocznych polskich autorów, którzy sami publikują swoje utwory. Znajdziemy je nie tylko w Kindle Store, ale także w RW2010, Smashwords czy innych platformach do publikacji… W formie e-bookowej w Kindle Store pojawiło się niedawno drugie wydanie jego powieści „Era Wodnika”, a w Złotych Myślach drugie wydanie „Legend naszej motoryzacji”. Z tej okazji Aleksander napisał do mnie niedawno, a ja pomyślałem, że warto go zapytać o parę spraw związanych z taką formą publikacji. Stąd poniższy wywiad.  - Jak to się stało, że swoje książki publikujesz w postaci ebooków? Publikowanie elektroniczne jest dużo tańsze. I znacznie prostsze. - W Kindle Store jest 8 Twoich e-booków, a w książce „Autor 2.0″ piszesz że wydałeś 18 książek przez 5 lat. Ile czasu trwa praca nad jedną książką? I czy nie boisz się, że jakość przejdzie w ilość? Pisząc z każdym rokiem rozwijasz się w charakterze autora, artysty i rzemieślnika.  Patrzysz na napisane książki i widzisz, że można było je napisać lepiej. Czasem nawet wstydzisz się niektórych dzieł.  Ale to postęp. Tak się rozwijasz.  Uważam, że u mnie z czasem idzie jakość. Każda następna książka jest lepsza. To prawda – przez 5 lat wydałem 18 publikacji. Tak było w 2010 roku, teraz statystyka jest trochę inna.  Wychodzi, że musiałbym co 3 miesiące wydawać coś nowego. Tak wyszło. Ale 5 lat to kawał życia. Mam utwory zróżnicowane objętościowo  i gatunkowo. Trudno porównywać nowelę do książki o motoryzacji z czterdziestoma rozdziałami i ponad setką zdjęć? Powieść można napisać w tydzień albo pisać przez lata. Książki technicznej, popularnej – a przecież takie też wydaje – nie sposób napisać w tydzień. Potrafię pracować nad kilkoma różnymi utworami równocześnie. W fazie końcowej przysiadam nad jednym. Pierwszą książkę pisałem prawie pięć lat. Najnowszą dwa lata. Napisałem też jeden utwór w trzy tygodnie i wydałem pod pseudonimem.  Przyniósł mi ¾ zysków z pisania.  Nigdy nie ma reguły ile trwa praca nad książką. - Część książek wydajesz także w papierze. Co decyduje o tym, że czasami wybierasz papier? Na duże nakłady trzeba wydać kilka tysięcy. Nie wiadomo czy się zwróci i kiedy. Do tego te pieniądze trzeba mieć i nie bać się ich zainwestować. Publikowanie w formie elektronicznej jest szybkie, łatwe i tanie. Ograniczamy się jednak do pewnego, dzisiaj niszowego kręgu odbiorców. Zdecydowaną większością są czytelnicy przywiązani do papierowej formy książki. Dlatego cześć tytułów wydałem w druku. W nakładach po kilkuset, najwięcej 3,5 tysiąca sztuk.  Niektóre tytuły można zamawiać na papierze albo w PDF. Papier wybieram dlatego, że książka drukowana dociera do znacznie większej grupy odbiorców. Jeśli się im spodoba, zawsze można dodrukować. A na tych kilkuset sztukach i tak się w konsekwencji długiego ogona zarabia. - Szymon Adamus pisał kiedyś, że mimo tego, że swojego e-booka (Trójkę) sprzedaje na wielu platformach, to najwięcej zamówień ma z Amazona. Jak to wygląda u Ciebie? Jeśli chodzi o beletrystykę to w Amazonie sprzedaje jej najwięcej. Ale dopiero od maja 2011 i  są dostępne tylko niektóre e-booki.  Nie ma np. tych o Fiacie 126p. Na Amazon przypada ok. 55 % mojej sprzedaży. Resztę stanowi 35 % ze Złotych Myśli i Dobrego eBooka plus 5% z Virtualo  i 5 % z pozostałych platform. Aktualnie 200-300 zamówień miesięcznie. Choć był czas, że 95% sprzedaży było ze Złotych Myśli, z czego takie liczby osiągał w dwa tygodnie jeden tytuł poradnikowy… Teraz z kolei lepiej zaczyna sprzedawać się literatura. - Czy pisanie e-booków to dziś tylko zajęcie hobbystyczne, czy da się na tym zarobić? Można zarobić na pisaniu i sprzedawaniu własnych e-booków. To kwoty, za które można skromnie żyć. - Polski rynek e-książek jest nieduży. Czy można spodziewać się, że któryś autor osiągnie popularność Johna Locke czy Amandy Hocking, oczywiście przy zachowaniu proporcji? Przeciętny Polak może kupić za minimalne wynagrodzenie dwa Kindle. Amerykanin prawie dziesięć. Dochody z e-booków u nas to 0,05 % całego rynku książki, a w Wielkiej Brytanii i USA ok. 10%. Przy zachowaniu proporcji mamy inny świat. Oni tworzą w najpopularniejszym języku świata a po polsku mówi 45 milionów, z czego tylko 0,01% ma czytnik książek elektronicznych. Za dwa lata tym biznesie prawdopodobnie zarobimy 200 razy więcej. Dziś musielibyśmy przyjąć, za porównywalną do Hocking czy Locke’a popularność wśród polskich autorów tego, kto sprzedał ponad 50 000 e-booków. Nie wiem czy komuś się to już w Polsce udało. - Co powinien zrobić dzisiaj autor e-booków, aby zostać zauważonym? W jaki sposób można się promować? Współczuję każdemu, kto musi się promować. Zdaję sobie jednak sprawę, że promocja jest potrzebna gdy chcemy zarobić. Ale uważam, że najmniej ważna.  Bo jeśli coś jest dobre, to ludzie to kupują. Jeśli nie jest, nie kupują. Żeby być zauważonym, autor e-booków powinien pisać. A jak będzie pisał dobrze, to ludzie go wcześniej czy później odkryją. Wystarczy witryna autorska.  Powinna dawać możliwość kontaktu czytelnika z autorem, najlepiej przez media społecznościowe albo chociaż pocztę. Trzeba dać możliwość pobrania albo kupna i swojego e-booka. Cała reszta to już sprawa odbiorców. Czytaj dalej:  Pomysł na self-publishing, czyli książka Alexa Barszczewskiego Świt ebooków – kwartalnik z RW2010 Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku „Promocje to problem”, ale i jedyne skuteczne narzędzie – wywiad z szefem CDP.pl „31.10. Księga cieni” – trzecia odsłona zbioru opowiadań od polskich autorów do pobrania! Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle 