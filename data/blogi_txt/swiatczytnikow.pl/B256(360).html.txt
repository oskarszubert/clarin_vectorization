Zastanawiam się jak to jest, że niektóre media rozumieją szybciej zmiany technologiczne i potrafią się do nich dostosować, a inne nadal tkwią w XX wieku. Do udostępnienia czasopisma na czytnik niewiele trzeba. Polityka zrobiła wersję na Kindle własnymi siłami, a ostatnio poszła za ciosem, oferując za 16 złotych miesięcznie Politykę Cyfrową – pakiet: WWW+MP3+PDF+EPUB. Presspublica będąca własnością Grzegorza Hajdarowicza ma już wersje elektroniczne swoich czasopism (Rzeczpospolita, Uważam Rze, Przekrój), ale konsekwentnie ignoruje czytniki. Jak o czytnikach myśli Prezes w ostatnim wywiadzie dla Antyweb? Czytnik to jest forma tabletu, niewiele się różnią. Kwestia matowości ekranu. Papier elektroniczny jest przyszłością, ale to też jest forma tabletu, tylko cieńsza, lżejsza, może w przyszłości z możliwością zgięcia. Pan Grzegorz nie rozumie, że czytniki są odrębną kategorią urządzeń, komplementarną dla tabletów. Za to pozostaje przywiązany do własnych pomysłów sprzed paru lat: Rok temu zaproponowałem kostkę Przekroju. Ona była za wcześnie, jeszcze. Ludzie muszą się nauczyć czytania prostych PDFów, a dopiero następnym krokiem będzie upgrade w stronę innych form, taka jak ta kostka Przekrojowa, kiedyś. Pan Grzegorz nie rozumie, że PDF to nie jest przyszłość książek elektronicznych, że to jest ich przeszłość. Że niedawno pojawił się EPUB3, który właśnie za parę lat będzie standardem. A ta kostka… Przyznam się, że byłem (prowadzę webaudit.pl) zaproszony do pomocy w projektowaniu aplikacji na iPada. Jak zobaczyłem budżet, który wystarczał na kilkanaście godzin mojej pracy (nawet tabletu do testów bym za to nie kupił) uśmiechnąłem się i podziękowałem. Poleciłem innych chętnych, którzy pewnie dzięki temu zdobyli trochę doświadczenia. Jednak ani wykonawca ani projektant nie miał szansy zmienić kostkowych wizji Prezesa. Smutne, że o tym, czy dana redakcja rozwija się technologicznie czy nie, decydują technologiczne zamiłowania właścicieli. Pan Grzegorz sam stwierdził, że „ja nie jestem techniczny, ja się na tym nie znam” – może więc niech sam się cieszy najdroższym modelem iPada 3G 64GB, a decyzje zostawi specjalistom? Czytaj dalej: Dwutygodnik FORUM również w MOBI/EPUB! Miesięcznik „Charaktery” dostępny w formatach EPUB/MOBI Magazyn „W Punkt” w wersji na czytniki! VAT na e-booki trafia do Trybunału Konstytucyjnego Magazyn „Rebel Times” na czytniki – coś dla miłośników gier planszowych „Czytaj bez limitu” na czytniki? Nowa aplikacja Legimi już w grudniu! 