Co jakiś czas dostaję pytania w rodzaju: - Myślę o kupnie Kindle, ale mam dużo książek w plikach PDF/DOC/HTML. Czy jeśli je przekonwertuję, to będą dobrze wyglądały na Kindle? Czasami dostaję też od razu plik z prośbą, bym zobaczył jak wygląda. A tymczasem wcale nie trzeba mieć Kindle, aby zobaczyć jak działają książki! Wystarczy przekonwertować plik, a potem skorzystać z jednego z dwóch programów. Kindle Previewer  Kindle Previewer to emulator Kindle, przy pomocy którego zobaczymy jak książka prezentuje się na różnych wersjach czytnika:  Kindle 3 Kindle DX Kindle dla iPada oraz iPhone  Możemy zmieniać wielkość czcionki i orientację ekranu, podejrzeć spis treści, albo sprawdzić po kolei wszystkie obrazki. Możliwości nawigacji jest sporo:  Na co zwrócić uwagę? Można na przykład sprawdzić czy w skonwertowanej  książce działa przełączanie między rozdziałami, przejście do spisu  treści – a także gdy wybierzemy „Początek”, to gdzie tak naprawdę  trafimy. Bądźmy przy okazji świadomi pewnego złudzenia optycznego. Emulator pokazuje odwzorowanie „piksel do piksela”. Ale 600×800 pikseli na monitorze ma znacznie większe rozmiary niż na Kindle 3. Na moim Dellu 22″ ekran Previewera zajmuje aż … 11 cali, a nie sześć. Wszystko więc będzie wydawało nam się bardzo duże, a czcionka chropowata. Ale na czytniku jest ona mniejsza. Zwróćmy też uwagę, że to program emuluje głównie wygląd – nie ma pełnej funkcjonalności czytnika, czyli np. nie sprawdzimy tutaj podkreślania, albo działania przeglądarki. Z tych powodów Previewer w zasadzie nie nadaje się do regularnego czytania. Jego cel jest jednak inny: pokazać jak książka wygląda na Kindle i tu sprawdza się znakomicie. Jeszcze jako ciekawostka – wśród obsługiwanych plików są także EPUB, które jak wiadomo na Kindle nie działają. W momencie otwarcia epuba, jest on automatycznie przerabiany na MOBI i dostajemy informację o szczegółach.  Program dostępny jest dla systemów Windows oraz MacOSX. Kindle for PC  Kindle for PC to stacjonarna aplikacja do czytania książek MOBI. Wszystkie pozycje (poza gazetami), jakie kupimy w Kindle Store pojawią się i tutaj. Jak otworzyć przygotowaną przez siebie książkę? Jest to trochę nietypowe, bo program nie ma opcji „Otwórz plik”. Są więc na to dwa sposoby:  Przegrywamy plik MOBI lub PRC do katalogu „Moje dokumenty\My Kindle Content” – potem po otwarciu Kindle for PC będą one widoczne na ekranie HOME. Jeśli nie mamy w systemie innego programu, to kliknięcie na plik MOBI powinno po prostu otworzyć go nam w Kindle for PC. Jeśli mamy – to zawsze możemy go powiązać. Przy okazji plik zostanie skopiowany do powyższego katalogu i potem będzie już dostępny przez HOME. Jeśli chodzi o ocenę działania książek – jak widzicie z powyższego przykładu dla przygotowanej przeze mnie Wolnej Kultury, książka zostaje sformatowana tak, aby czytać się dobrze na ekranie monitora. Dlatego nie uzyskamy całkowitej zgodności z prawdziwym czytnikiem. Na przykład niektóre z greckich Biblii mają problemy na PC, a na K3 działają bez zarzutu. Nie sprawdzimy też przejść między rozdziałami, obrazki też mogą być większe (i kolorowe). Dlatego przy pobieżnym sprawdzeniu Kindle for PC się przydaje, ale jeśli chcemy mieć 100% pewności, to skorzystajmy z Previewera. Linki do programów:  Kindle Previewer na stronie Kindle Digital Publishing. Jest też dokumentacja w postaci plików MOBI i PDF. Kindle for PC  Czytaj dalej:  Katalog firm zajmujących się konwersją e-booków + kilka porad Kindle Matchbook czyli Amazon dokłada e-booka do książki papierowej Jak podzielić wyrazy w e-bookach KF8 lub EPUB? OpenDyslexic – font ułatwiający czytanie przy dysleksji Co nowego w Calibre – obsługa DOCX, wirtualne biblioteki, edycja spisu treści i dopracowanie książek Nie ma DRM – i gdzie są teraz Twoje książki? 