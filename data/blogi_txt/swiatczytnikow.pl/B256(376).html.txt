Wokół wczorajszego wpisu o zbiórce Wolnych Lektur na opracowanie „Damy Kameliowej” pojawiło się kilka komentarzy z wątpliwościami co do podanej kwoty. Dlaczego digitalizacja książki ma kosztować 1300 złotych? Czy to dużo, czy mało? Dzisiaj pod wpisem ukazał się komentarz Jarosława Lipszyca, szefa Fundacji Nowoczesna Polska. Zdecydowałem się go opublikować także jako osobny artykuł, bo sądzę, że wyjaśnia on sporo rzeczy i warto poświęcić mu uwagę.  Wyliczenia kosztu digitalizacji każdej pozycji podzielone jest na 4 części – skanowania, redakcyjną, informatyczną i organizacyjną. Jako podstawę przyjmujemy koszt redakcji wyliczony na podstawie ilości stron maszynopisu digitalizowanej pozycji. Koszt informatyczny i organizacyjny obliczany jest jako procent kosztu redakcyjnego. Nie dzieje się to arbitralnie, ale wynika z wyliczeń tych kosztów z lat poprzednich. 1. Skanowanie. W praktyce skanowanie jest zazwyczaj dokonywane na sprzęcie w siedzibie Fundacji lub od naszych partnerów. W obydwu wypadkach związane są z tym koszty, chyba że skan pozyskujemy nieodpłatnie na mocy umowy partnerskiej. W pierwszym wypadku są to koszty sprzętu (skaner Atiz BookDrive Mini + aparaty fotograficzne + stacja robocza i oprogramowanie, w sumie koszt całkowity wyposażenia stanowiska wyniósł niecałe 50000 PLN) i koszty pracy osoby skanującej tekst. Ze względu na trudności z wyliczeniem amortyzacji sprzętu pomijamy tą pozycję, uwzględniamy tylko realny koszt pracy. Z doświadczenia wiemy, że sprawny skanerzysta może digitalizować ok. 100 stron na godzinę. Koszt godziny pracy skanerzysty wyceniamy na 24 PLN. W przypadku pozyskiwania skanów od partnerów korzystamy z cennika Biblioteki Narodowej: http://www.bn.org.pl/download/document/1282318847.pdf na 20PLN za 100 skanów. 2. Redakcja. Proces redakcyjny składa się z kilku kolejnych etapów. Pierwszy to redakcja techniczna, a więc formatowanie tekstu w WL-XML i stworzenie zestawu metadanych. Dzięki otagowaniu tekstów WL-XML możemy automatycznie eksportować teksty do wszystkich formatów (HTML, PDF, MOBI, EPUB). Żeby ocenić o co chodzi warto zajrzeć np. na stronę redakcyjną „Pana Tadeusza”: http://wolnelektury.pl/media/book/xml/pan-tadeusz-czyli-ostatni- zajazd-na-litwie_5.xml . To zadanie musi być wykonywane przez odpowiednio przeszkoloną osobę. Koszt redakcji technicznej uzależniony jest od typu utworu: prozę przygotowuje się stosunkowo szybko, poezja i dramat są bardziej czasochłonne. Koszt tej pracy jest szacowany poprzez szacowanie koniecznego czasu pracy na podstawie ilości stron maszynopisu tekstu źródłowego, a wyceniany jest na 24PLN za 100 stron skanów w przypadku prozy i 72PLN w przypadku dramatu i poezji. Znacznie droższa jest redakcja merytoryczna, która oprócz korekty obejmuje także uwspółcześnienie pisowni, tworzenie przypisów, tagowanie motywów literackich itd. Oznacza to, że każdy tekst redagowany jest ta tym etapie minimum dwukrotnie. Realny czas pracy redaktorów na tym etapie to ok. 5 stron maszynopisu na godzinę (i 2,5h w przypadku dramatu). Koszt tej pracy wyceniamy na 480PLN za 100 stron maszynopisu. 3. Informatyka. Te prace wyceniane są ryczałtowo jako 40% kosztów redakcji. To jest oczywiście przybliżenie, ale wynika z kosztów działania projektu na przestrzeni ostatnich lat: http://nowoczesnapolska.org.pl/dokumenty/ . Koszty utrzymania serwerów są tutaj pomijalne: kluczowe są koszty rozwoju oprogramowania do digitalizacji, udostępniania, narzędzi eksportu i dodatkowych funkcjonalności. Jeśli chodzi o zakres tych prac to każdy (no, powiedzmy każdy) kto dysponuje minimum kompetencji informatycznych może to ocenić na stronie https://github.com/fnp/wolnelektury gdzie na bieżąco publikujemy cały kod serwisu: zarówno jego części redakcyjnej jak i witryny internetowej. Obecnie pracujemy nad serwisem wielojęzycznym udostępniającym książki w języku oryginału i tłumaczeniu symultanicznie, bo to są narzędzia wspomagające nauczanie języków obcych o które prosili nas nasi użytkownicy. 4. Organizacja. Te prace wyceniane są ryczałtowo jako 30% kosztów redakcji. Składają się na nie koszty wynajęcia lokalu w którym prowadzone są prace, koordynacji zadania, sprawozdawczości, sekretariatu, księgowości, materiałów biurowych, drukowania, telefonów, internetu itd. To niestety są realne koszty funkcjonowania organizacji i staramy się, by były jak najniższe, ale pewnych kategorii kosztów przeskoczyć się po prostu nie da. Jak powstało wyliczenie dla „Damy Kameliowej”? Zaczęliśmy od estymacji objętości tekstu korzystając ze skanów w bibliotece Polona: http://polona.pl/dlibra/doccontent2?id=38625 dirids=1 . Powieść ma 242 strony skanów druku, co przekłada się na ok. 120 zestandaryzowanych stron maszynopisu (dla jasności: strona maszynopisu to jednostka miary oznaczająca 1800 znaków drukarskich) czystego tekstu. Koszt skanowania w tym wypadku wynosi 0PLN, bo skany pozyskujemy nieodpłatnie od Biblioteki Narodowej na mocy umowy partnerskiej. Redakcja techniczna to to 242 skany dramatu, czyli ok. 8h pracy, w sumie 192PLN. Redakcja merytoryczna 120 str. maszynopisu to 24h czasu pracy, w sumie 576PLN. Koszt informatyczne wycenione są jako 40% ogólnej sumy kosztów redakcji, a organizacyjne jako 30%, co w sumie daje 1306PLN. W naszych działaniach kierujemy się zasadą maksymalnej transparencji. Nasze sprawozdania merytoryczne i finansowe są dostępne na stronie fundacji oraz Ministerstwa Pracy. Bardzo dziękujemy za okazane nam zaufanie i wsparcie. Mamy już 1170 PLN, więc… wygląda na to, że od jutra zabieramy się za redagowanie „Damy” :-)  Tyle Jarosław Lipszyc. Dodam jeszcze parę słów ode mnie. To, że coś jest za darmo, nie oznacza że jest darmowe. Przy opracowaniu cyfrowych form e-booków, są to koszty organizacji oraz czasu osób zaangażowanych w cały proces. Nawet jeśli skan dostaliśmy gotowy, pozostają pozostałe koszty. Zresztą dobrze wiemy, czym różni się goły skan np. z Internet Archive czy PBI od opracowanej książki. Owszem, są projekty oparte w całości o pracę wolontariuszy, oddających za darmo swój wolny czas – np. Wikiźródła, ale tam też mamy koszty serwerów, na które Fundacja Wikimedia organizuje co roku zbiórkę. Podane przez Jarosława koszty mogą być pewną wskazówką dla osób, które narzekają na to, że polskie wydawnictwa czasami opóźniają się z digitalizacją, albo robią ją wybiórczo. Poza często bardzo trudnymi kwestiami licencyjnymi, pozostaje koszt przygotowania e-booka, który wcale nie jest nieznaczący, szczególnie jeśli jedyną wersją cyfrową jaką wydawnictwo dysponuje jest plik PDF. Pytanie „czy jeśli wydam dwa tysiące na digitalizację, to wydatek zwróci się w postaci przychodów z e-booka” nie było wcale takie dziwne w czasach gdy bestsellery sprzedawały się w liczbie… 100 sztuk. Teraz ze sprzedażą jest już lepiej i decyzje o przygotowaniu e-booka powinny być łatwiejsze. Czytaj dalej: Wolne Lektury zbierają na Damę Kameliową Dzień Domeny Publicznej 2014 + konkurs na okładkę dla Wolnych Lektur Wasze propozycje okładek dla Wolnych Lektur – wyniki konkursu Na „Damę Kameliową” już mają, teraz Wolne Lektury zbierają na Bułhakowa! Archiwum „Przekroju” online – tylko dlaczego biblioteka je ukrywa? Katalog firm zajmujących się konwersją e-booków + kilka porad 