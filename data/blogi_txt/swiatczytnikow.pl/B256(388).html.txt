O sprawie wyższego podatku VAT na książki elektroniczne pisałem już parę razy. Tematem zaczynają się interesować politycy. 25 stycznia interpelację nr 1333 w sprawie opodatkowania książek i e-booków złożył warszawski poseł Przemysław Wipler z PiS. Argumenty są podobne do tych, które pojawiały się już w dyskusjach na temat VAT. Obniżenie stawki VAT na e-booki może przyczynić się do obniżenia cen książek elektronicznych o ok. 40% względem cen książek w formie tradycyjnej, przy zachowaniu struktury wynagrodzeń na poszczególnych etapach  łańcucha produkcji (od wytworzenia do dystrybucji detalicznej) i w konsekwencji do obniżenia średniej ceny książek wydawanych we wszystkich formach. Jednocześnie poseł ostrzega: Utrzymanie obecnej dysproporcji  podatkowej spowoduje nie tylko utrudnienie rozwoju e-wydawnictw w Polsce, ale może skutkować ograniczeniem czytelnictwa. Jak bowiem wskazują badania przeprowadzone w Stanach Zjednoczonych, elektroniczne wydanie jest jedyną formą książki, której popularność stale rośnie. Wipler powołuje się na przykłady Francji i Luksemburga: Francja uchwaliła przepisy w zakresie opodatkowania książek elektronicznych już w listopadzie 2010 r., powołując się na wspólnotową zasadę neutralności fiskalnej. Z kolei Luksemburg, wprowadzając stawkę obniżoną na sprzedaż książek elektronicznych, przywołał Komunikat Komisji do Parlamentu Europejskiego, Rady i Europejskiego Komitetu Ekonomiczno-Społecznego z dnia 6 grudnia 2011 r. w sprawie przyszłości podatku VAT „W stronę prostszego, solidniejszego i wydajniejszego systemu podatku VAT” (KOM (2011) 851 wersja ostateczna). W dokumencie tym, Komisja Europejska wskazała szereg zasad przewodnich, które powinny docelowo obowiązywać we wspólnym systemie podatku od wartości dodanej, w tym zasadę, zgodnie z którą „podobne towary i usługi powinny podlegać takiej samej stawce podatku VAT, przy czym należy w tej mierze wziąć pod uwagę postęp technologiczny, tak aby uzyskać zbieżność pomiędzy środowiskiem online i światem fizycznym”. Na końcu padają pytania do ministra finansów o to czy prowadzone są badania wpływu opodatkowania na rynek wydawniczy, o plany zmiany ustawy i powołanie „stałego pełnomocnika, który będzie w sposób skoordynowany realizować uzasadnione, partykularne interesy Polski w zakresie podatków na forum Unii Europejskiej”. To ostatnie jest już postulatem czysto politycznym, mam jednak nadzieję, że tematyka opodatkowania e-booków nie zostanie sprowadzona do znanych nam przepychanek między rządem i opozycją, ale zyska być może szersze poparcie. Tekst interpelacji znajdziemy na stronie Wiplera (tekst), albo na stronach Sejmu (PDF). Odpowiedzi z ministerstwa finansów na razie nie ma. Czytaj dalej:  VAT na e-booki trafia do Trybunału Konstytucyjnego O książkach elektronicznych w „Wydarzeniach” Polsatu Cytat na niedzielę: Marek Krukowski o swojej kolekcji książek Francja obniża VAT na e-booki, ale… tylko bez DRM! Prztyczek w nos Amazonu? 150 darmowych książek z Microsoftu i… 3,5 miliona pobrań! Automatyczna aktualizacja książek z Kindle Store – włączać czy nie? 