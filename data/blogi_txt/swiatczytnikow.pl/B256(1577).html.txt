Zwrócił się do mnie przedstawiciel firmy Arta Tech z pytaniem, czy bym nie przyjrzał się flagowemu czytnikowi Onyx Boox, którym jest model i62 Espresso. Zgodziłem się – i oto przed Wami pierwsza część recenzji. Aktualizacja z 16 listopada: czytnik i62 Espresso można kupić w Nexto za 599 zł z przesyłką. Starałem się być w miarę obiektywny, choć nie ma co ukrywać – przyzwyczajenia robią swoje. Po ponad 2 latach używania Kindle, trudno mi się na przykład przerzucić na inny sposób obsługi czytnika. Poza tym – Onyxa dostałem na dwa miesiące, ale i tak nie używam go tak, jak sprzętu, który jest moją własnością. Niedawno na eksiazki.org ukazała się recenzja modelu M92 – który ma bardzo podobne oprogramowanie. Możecie ją traktować jako uzupełnienie. W niniejszym artykule omówię rzeczy podstawowe dla korzystania z czytnika. Niestety prace utrudnił fakt, że i62 nie pozwala robić zrzutów ekranowych, więc musiałem robić zdjęcia. Pierwsze wrażenie i podstawowa obsługa Czytnik jest produkcji chińskiej, ale oprogramowanie do niego opracowuje robi polska firma Arta Tech z Wrocławia, która też jest europejskim centrum serwisowym Onyxa. Pudełko z i62 trafiło do mnie parę dni po tym, gdy zgodziłem się na wypożyczenie czytnika. Dodam, że musiałem podpisać przy okazji oświadczenie, że jak czytnik uszkodzę, to… zostanie mi wystawiona faktura za naprawę. A to nie mogli sobie czytnika ubezpieczyć? Ale do rzeczy. W pudełku znalazłem czytnik w folii, kabel USB-miniUSB oraz króciutką ulotkę i …fakturę na jakieś hiszpańskie nazwisko. :-) Wcześniej czytnik testowany był przez kogoś innego w Polsce, ale wygląda na to, że przeszedł długą drogę. Gdy czytnik jest włączony (o włączaniu będzie dalej) – podobnie jak w Kindle widzimy jeden z losowo wybieranych wygaszaczy.  Jak widać – rozmiary bardzo podobne do Touch – tak samo jeden przycisk na dole, ale Boox ma również fizyczne przyciski zmiany stron. Czytnik Onyxa jest minimalnie droższy od Toucha: kosztuje 650-700 złotych. Odczucie przy trzymaniu – mały ale solidny, wyraźnie cięższy od Touch (250 g vs 212 g). Dotyk tak jak w Touch – w technologii podczerwieni, tak więc ekran osadzony  jest głęboko, a ekran można obsługiwać czymkolwiek – palec, rysik, rękawiczka. Czarna obudowa jest niestety porażką, bo wyłapuje wszelkie odciski palców. O tak. Podobna obudowa jest zdaje się w Kindle Paperwhite, tak więc w przypadkach obu czytników lepiej je trzymać w okładce (co i tak jest zalecane). Całe szczęście sam ekran odcisków tak nie zbiera, a jeśli nawet, to są one niewidoczne przy normalnym kącie patrzenia – tu remis z Kindle Touch. Przycisk poniżej ekranu działa jak połączenie HOME/BACK na Kindle Classic. A więc wciskając go wracamy do poprzedniego widoku, a ostatecznie do ekranu głównego. Bardzo mi się podoba to działanie i chciałbym, żeby podobnie było w Kindle Touch, gdzie brakuje mi przycisku BACK. Niestety Amazon poszedł w zupełnie inną stronę, usuwając kompletnie fizyczny przycisk w modelu Paperwhite. Przyciski zmiany stron są dość toporne i psują elegancki wygląd czytnika. Mają duży skok i …skrzypią przy wciskaniu.  Dodatkowo działają trochę mało intuicyjnie, przynajmniej po przesiadce z Kindle. Lewy: wciskając na górze – do tyłu, wciskając na dole – do przodu. Prawy: wciskając na górze – do przodu, wciskając na dole – do tyłu  Trochę mi zajęło, zanim się zorientowałem, że to tak działa. :-) Na ekranie głównym zobaczymy tylko 3 ostatnie książki, za to jest możliwość wejścia do wszystkich funkcji i… animowany zegar.  Otwieramy więc książkę (którą wcześniej trzeba wgrać na kartę SD lub do pamięci wewnętrznej) i… zaczyna się. Filozofia obsługi i wybór aplikacji Teraz proszę uważać, bo będzie to najważniejsza część niniejszego artykułu. Nie spotkałem się z tym w żadnej z recenzji, a jest to kwestia decydująca dla wyboru czytnika. Onyx Boox w przeciwieństwie do np. Kindle, Nooka czy Irivera daje użytkownikowi znacznie większą swobodę w ustawieniach. To nie jest tak, że wypakujemy czytnik z pudełka i możemy czytać. Jeśli tak zrobimy – to stracimy sporo możliwości, które nam ten sprzęt oferuje. Przede wszystkim możemy wybrać jedną z kilku aplikacji, które służą do czytania określonego formatu.  Do wyboru jest aż sześć programów:  Adobe Reader – jako jedyny pozwala na dodawanie adnotacji (notatki, albo rysunki palcem), ale nie można w nim zmienić kroju czcionki czy interlinii! Eksperymentalna przeglądarka PDF – można nią czytać tylko PDF-y, choć z wyłączeniem tych z DRM. FB Reader – ma możliwość zmiany kroju czcionki czy interlinii, czasami ma problemy z polskimi znakami (jeśli nie osadzono czcionek w pliku EPUB) oraz z zagnieżdżonymi spisami treści. Program ma taką wadę, że nie jest już od paru lat rozwijany. Cool Reader – ma potencjalnie największe możliwości, choć nie jest to jeszcze wersja ostateczna. Umożliwia m.in. tworzenie „citations” – czyli czegoś w rodzaju kindlowych podkreśleń, które możemy eksportować. Przeglądarka HTML – do formatów HTML / CHM Przeglądarka MS Office – do formatu DOC.  Taka obfitość ma swoje konsekwencje. Po pierwsze musisz wiedzieć, że wybór programu jest możliwy. Inaczej, przez całe życie będziesz czytał pliki EPUB w najsłabszym moim zdaniem Adobe Readerze, który jest programem domyślnym. Niestety współpracy między programami nie ma żadnej. Jeśli zmienisz program (a nie da się tego zrobić z poziomu książki, trzeba wejść do ustawień) – to musisz szukać ponownie miejsca, w którym skończyłeś czytać. Tak samo z adnotacjami. Dlatego warto od razu sobie ustalić, jakiego programu używamy. Czasami programu nie da się wybrać.  Jeśli kupisz książkę (PDF/EPUB) z DRM – to otworzyć ją możesz wyłącznie w czytniku Adobe. Jeśli chcę czytać MOBI – to tylko FB Reader. Z kolei plików HTML nie otworzy program do czytania e-booków, ale uruchomi się… przeglądarka internetowa. Może być to denerwujące, bo mamy przyzwyczajenia z jednego programu i nagle trzeba zmieniać na inny. Dlatego nie jest prawdą powtarzane przez fanów Onyxa stwierdzenie, że nie trzeba nic konwertować, bo czytnik obsługuje „wszystkie formaty”. W praktyce chyba lepiej przerobić sobie wszystkie pliki do EPUB i mieć spokój. Zapytałem o to wszystko dystrybutora – Arta Tech: Domyślny program do czytania konkretnego formatu ustawia sam użytkownik (więc to UŻYTKOWNIK decyduje co jest domyślne). Podobnie jak on może sobie ustawić częstotliwość odświeżania ekranu, tempo czytania książki przez Ivonę, język czytania książki przez Ivonę, domyślną chmurę danych, limity na zakup ebooków poprzez sklep na czytnik, etc. Wszystkie te i rzeczy domyślnymi robi użytkownik. Tak więc potwierdzili tę zupełnie odmienną od Kindle filozofię obsługi. Jakość ekranu i czcionki Pierwsze zetknięcie się z Onyxem dla mnie jako posiadacza Kindle było negatywnym szokiem. Domyślna czcionka w EPUB w domyślnym programie jest kompletnie niedopasowana. Widać, że jest bardzo cienka i w efekcie mało czytelna.  Powiększenia:   Tego zdjęcia właściwie nie oddają, ale różnica na żywo jest kolosalna. Lepiej to wygląda w FB Reader, gdzie można wybrać jedną z kilkunastu czcionek (nie wszystkie mają jednak polskie znaki). W praktyce najlepiej sprawdzają się czcionki bezszeryfowe – Dejavu Sans, Myriad Pro.  Czcionki szeryfowe są zupełnie niedostosowane do ekranu e-ink. Litery są w zależności od znaku grubsze i chudsze, a postrzegany kontrast znacznie słabszy niż w Kindle. Jeszcze jeden przykład. Zwróćcie uwagę na cienkie zakończenia „z”, zawijas w „e” albo literę „i”.  Dlaczego producent tak zrobił? Dlaczego nie dodano lepszych (grubszych) czcionek? Przykładowo porównanie z moim starożytnym Kindle 2 z ekranem Vizplex. Nawet on wygrywa.  Nie dziwię się, że niektórzy nie widzą na Onyxach różnicy między Pearlem i Vizplexem… Istnieje możliwość instalacji własnych czcionek – wystarczy czcionki przegrać na kartę SD do katalogu Fonts. I w ten sposób zainstalowałem Caecilia – czyli krój domyślny z Kindle i Nooka. To już wygląda lepiej.  Generalnie gdyby nie cienkie litery, to nie mógłbym wyświetlaniu tekstu na Onyksie wiele zarzucić. Programy FB Reader i Cool Reader mają dużo funkcji pozwalających na ustawienie konkretnej wielkości, interlinii i marginesu.  FB Reader obsługuje także podział słów – coś, czego językowym purystom bardzo na Kindle brakuje. Przy odrobinie wysiłku można wgrać jeszcze dodatkowe reguły podziału dla języka polskiego. Jeśli więc pominiemy nieszczęsny dobór kroju – pliki EPUB/MOBI wyglądają na czytniku bardzo ładnie, choć tylko w programach FB Reader / Cool Reader. Program Adobe Reader wygląda najgorzej – i nie da się z tym za wiele zrobić.   Czytanie PDF i reflow Pliki PDF obsługują dwa programy:  Adobe Reader – jak wyżej. Eksperymentalna przeglądarka PDF – udostępniona w nowym oprogramowaniu, z paroma nowymi funkcjami.  Działanie PDF opiszę na przykładzie instrukcji obsługi i62. Tak wygląda domyślnie po otwarciu.  Trochę przy okazji nie rozumiem dlaczego instrukcja jest tylko w PDF i dlaczego została tak fatalnie sformatowana. Małe czcionki, absurdalnie duża interlinia, no i tabele ciągnące się przez wiele stron.  Instrukcja czytnika powinna być po prostu w formacie EPUB. Poprosiłem o komentarz Arta Tech: Boox w przeciwieństwie do Kindle ma w PDF funkcję reflow, więc czytanie PDF jest na nim tak wygodne jak EPUB. Instrukcje są w pdf także ponieważ są zamieszczane w PDF na stronie. Nie każdy ma na PC czytnik do epubów, prawie każdy ma AR. Ale możemy oczywiście przygotowywać je w EPUB tak jak możemy je robić w formatach MS office np. możemy w DOCX, XLSX lub PPTX, w końcu płacimy microsoftowi za licencję na przeglądanie tych plików i Boox takie pliki też czyta. No dobra, sprawdźmy więc funkcję „reflow”, która jest jedną z większych zalet Onyxa w stosunku do Kindle. Chodzi o możliwość powiększenia PDF tak, że zostaje on „w locie” konwertowany do pojedynczej kolumny tekstu. W ten sposób pliki, które w domyślnej postaci są nieczytelne na ekranie 6″ można przeczytać wygodniej. Powiększyłem zatem instrukcję.  Jak widać – cudów nie ma. Posypały się kompletnie kolejne wiersze. Kolejna różnica w stosunku do Kindle Touch – w aplikacji Adobe Reader można rysować i pisać po ekranie, chociaż bez rysika efekty nie są powalające.  Jak wiadomo, Kindle w modelu Keyboard i nowszych pozwala ustawić kontrast w plikach PDF. W Onyksie opcja nazywa się „Glyph Embolden” i znajdziemy ją w menu.  Jak widać, tłumaczenie oprogramowania czytnika nie jest pełne. Nie można liczyć na to, że domyśli się tutaj początkujący użytkownik, który chciałby po prostu mieć wyraźniejszy tekst w PDF. Powyżej widzicie ustawienia z nowej, eksperymentalnej przeglądarki PDF, którą w oprogramowaniu dodano dopiero parę tygodni temu. Zawiera ona kilka nowych i przydatnych funkcji, m.in. tryb komiksu i tryb kolumnowy. O tym jak działają na czytniku M92 napisał na swoim blogu Krzysztof Szumny, dlatego nie będę się tu rozwodził. Rzeczywiście, jeśli tylko pominiemy reflow, czytanie PDF na Onyxie jest wygodniejsze. Nie wszystkie pliki PDF udało mi się otworzyć. Onyx poległ przy podręczniku języka greckiego z Wydawnictwa WAM – tzn pokazał same puste strony – choć co ciekawe – wersję próbną otwiera bez problemu. Ale to się zdarza – Kindle ma podobne wpadki. Słownik Czytnik domyślnie ma wbudowany tylko jeden słownik angielsko-angielski: „English explanatory dictionary”. Uruchamiamy go przez wejście do menu - narzędzia - szukaj w słowniku. Można też (w programie FB Reader) dwukrotnie uderzyć palcem określone słowo. Pierwsze uruchomienie słownika zajmuje ok. 10 sekund, potem słowa wyszukują się szybko. Objaśnienia są zwykle dość długie. No, chyba, że twórcy słownika uznali, że czegoś nie trzeba tłumaczyć.  Jeśli nie znam tłumaczenia słowa „refined”, to go sobie nie sprawdzę. Nie ma tu porównania do słownika Oxforda dostępnego w Kindle – to jest o klasę gorzej. Onyx obsługuje słowniki w formacie Startdict. W sieci można znaleźć sporo darmowych. Arta Tech przygotował Niezbędnik, ze słownikami i czcionkami, które wgrywamy je na kartę SD. Są tam też słowniki angielsko-polskie. Co ważne – i co jest chyba lepszym rozwiązaniem niż w Kindle – konkretny słownik wybieramy w momencie sprawdzania słowa – czyli jeśli aktualny nam nie pasuje, to przełączamy się dość szybko na nowy.  Zastanawiające jednak jest dlaczego od razu na urządzeniu nie znalazł się słownik angielsko-polski. Komentarz Arta Tech: Najważniejsze: nie sprzedajemy z booxem słowników, ale OBSŁUGĘ SŁOWNIKÓW W FORMACIE STAR DICT (proszę wyraźnie czytać co oferujemy!) – ich wybór i poszukiwanie, kupowanie czy co inne pozostawiając użytkownikom. Dajemy im też możliwość bardzo łatwej ich instalacji – wystarczy, że wrzucą je do katalogu .dict i po sprawie! Resztę obsłuży Boox. Włączanie i wyłączanie Uruchamianie i62 trwa około 20-30 sekund. Domyślnie po 10 minutach nieaktywności urządzenie się wyłącza. Można to jednak przełączyć na usypianie. Wtedy czytnik wybudza się już błyskawicznie. Jednak  dystrybutor ostrzega: Uwaga, tryb uśpienia nie zwiększa oszczędności energii w czytniku (odpowiednie optymalizacje są aktywne w czasie zwykłej pracy, czytania). Polecamy wyłączenie czytnika bądź ustawienie w opcjach zasilania na np 10 minut do wyłączenia. Mamy więc wybór – albo szybsze zużycie baterii, albo czekanie 20-30 sekund na włączenie czytnika. Baterię ładowałem dotąd trzy razy, wydaje mi się, że przy używaniu bardziej intensywnym potrzyma nie krócej niż tydzień. Niestety dwukrotnie trafiłem na błąd automatycznego usypiania. Raz, gdy miałem otwarty słownik i w tej postaci Onyxa zostawiłem, czytnik mi się nie uśpił i następnego dnia znalazłem go włączonego, a z baterii została połowa…  Drugi raz, gdy korzystałem z księgarni przy włączonym WIFI (omówię ją w drugiej części), następnego dnia bateria wyczerpana była w całości. Czytanie książek Gdy otwieramy książkę po raz pierwszy – zajmuje to około 10 sekund. Potem otwiera się szybciej, choć tutaj Kindle ma zdecydowaną przewagę. Szybkość zmiany stron – chyba troszkę szybciej niż w Touch, choć praktycznej różnicy nie widzę. Co do nawigacji po książce – bardzo mi się podoba możliwość przejścia do dowolnego fragmentu książki przez dotknięcie po prostu w odpowiednim miejscu na pasku postępu. Brakuje mi jednak gestu przejścia do kolejnego rozdziału, który jest w Kindle (przynajmniej w dotychczasowych wersjach, bo został usunięty z Paperwhite). Do spisu treści też trochę trudno dojść, trzeba wybrać menu, a dopiero potem Narzędzia oraz spis treści. Choć na Kindle też nie jest to najszybsze. Nakręciłem na szybko krótki film z otwieraniem książki i korzystaniem ze słownika.  Dwa komentarze do filmu:  ze słownikiem  się pomyliłem, bo w FB Reader można uruchomić słownik przez podwójne uderzenie w słowo. plik „Efekt yoyo w motywacji” udało mi się otworzyć w innej aplikacji.  Przykład – źle zrobiony EPUB W filmie powyżej próbowałem otworzyć plik EPUB z książką „Aparatus” kupiony w Woblinku. Otworzył się poprawnie, niestety, plik nie ma prawidłowo osadzonych czcionek i polskie litery są w programie FB Reader inną czcionką.  W programie Cool Reader wygląda to jeszcze gorzej.  Wersja MOBI działa prawidłowo. Podkreślę tutaj – to jest w dużej mierze wina księgarni, bo nie osadziła czcionek w pliku EPUB i w to miejsce czytnik próbuje stosować czcionki bez polskich znaków. Niemniej z takimi problemami trzeba się liczyć. Wyszukiwanie Onyx nie ma znanej z Kindle funkcji przeszukiwania całego czytnika. Odpadają znane z Kindle Keyboard problemy z indeksowaniem przy wrzuceniu do pamięci dużej ilości plików. Można przeszukiwać osobno każdy otwarty aktualnie plik. Wpisujemy słowo i lecimy po kolejnych wystąpieniach wyrazu. Nie widzimy zatem wszystkich wyników jednocześnie. Podsumowanie części I. Onyx i62 nie jest złym czytnikiem. Na pewno nie mogę potwierdzić głosów, że „wszystko nie działa” i że „nie da się używać”, które czasami pojawiają się na forach. Kilka razy przy różnych operacjach czytnik się zawieszał, albo coś trwało na tyle długo, żeby mnie zirytować. Ale tak się nie działo przy normalnym czytaniu. Po tym, gdy poświęcimy trochę czasu na konfigurację Onyxa (np. wybranie programów, ustawienie czcionek, wgranie zewnętrznych słowników) i przyzwyczaimy się do obsługi, będzie dobrze nam służył. Niezrozumiałe jest dla mnie zaniedbanie ustawień domyślnych: Dlaczego czytnikiem EPUB została najgorsza aplikacja, służąca głównie do PDF? Po co w ogóle kilka aplikacji? Czy nie lepiej mieć jedną, na której rozwoju producent powinien się skupić? To częściowo robią teraz z nową przeglądarką PDF. Dlaczego domyślne czcionki szeryfowe są takie słabe? Dlaczego brakuje innych słowników poza angielsko-angielskim?  W drugiej części omówię funkcje czytnika bezpośrednio niezwiązane z czytaniem czyli chmurę, księgarnię, syntezator mowy oraz korzystanie z internetu. W komentarzach możecie zadawać pytania. Aktualizacja z 16 listopada: czytnik i62 Espresso można kupić w Nexto za 599 zł z przesyłką. W cenie wliczony bon rabatowy na książki w wysokości 30 zł. Dostępny jest też tańszy czytnik dotykowy A62S za 349 zł w wysyłką. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Test czytnika Onyx AfterGlow i aplikacji Legimi – część II – „Sezamie, otwórz się!” Ranking marek czytników wg obsługi PDF Akunin Book – pierwszy (?) na świecie czytnik firmowany przez pisarza Nowa oferta abonamentowa Legimi już ruszyła: miesiąc od 6,99 zł; czytniki od 479 zł Test Nook Simple Touch – część I: jako czytnik e-booków 