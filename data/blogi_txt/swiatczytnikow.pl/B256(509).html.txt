Autor zdjęcia: kodomout, CC BY 2.0. To stara wersja poradnika. Polecam zapoznać się z nowym: http://swiatczytnikow.pl/kindle- jako-czytnik-mangi-wydanie-iii/  Jako że mój poprzedni artykuł (Kindle jako czytnik… mangi!) nie jest już specjalnie aktualny postanowiłem stworzyć jego odświeżone wydanie. Proces importu mangi na nasze czytniki z dnia na dzień staje się coraz łatwiejszy :-) Jednakże nim przejdziemy do konkretów, nieco historii. Klepsydra Image Viewera Jak już za pewnie wiecie w starszych modelach Kindle (Keyboard, Classic) wbudowany Image Viewer służył nam, jako główne narzędzie od czytania mangi. Daleko mu było do ideału, ale działał. Niestety Amazon od modelu Touch rozpoczął proces pozbawiania go różnych funkcjonalności. Został on zredukowany do stanu, gdzie wygodne użytkowanie nie było już moim zdaniem możliwe. Tak. Były różne obejścia i metody by używać go dalej, ale zdecydowanie trudno było je nazwać komfortowymi. Światełkiem w tunelu stał się projekt Komic. Reanimował on funkcjonalności starego Image Viewera i umożliwiał spokojne czytanie, lecz posiadał on znaczącą wadę – jego instalacja wymagała znacznej ingerencji w oprogramowanie Kindle, zaś Amazon z dnia na dzień patrzy na ten proceder coraz mniej przyjaźnie. Na dzień dzisiejszy projekt jest dalej rozwijany i da się go zainstalować na wszystkich nowych modelach Kindle. Ale nie jest to narzędzie, o którym będziemy dzisiaj mówić. W moim poprzednim artykule wiązałem duże nadzieje z rozwojem formatu MOBI i oprogramowania samych czytników Kindle. I tak oto nadszedł ten dzień – Zapomnijmy o Image Viewerze, Komicu, formacie CBZ… Możemy już wygodnie konwertować mangę do formatu MOBI. Wstęp Nim zaczniemy – kilka uwag technicznych. Metoda tutaj opisana działa na wszystkich Kindle od modelu Keyboard (Włącznie), jeżeli zaktualizowaliśmy oprogramowanie na nich. Jeżeli nie aktualizowaliśmy systemu od dawien dawna – czas się nad tym zastanowić. Dodatkowo instrukcja, która tu zamieszczam jest skierowana do posiadaczy Windowsa. Cały proces oczywiście da się również przeprowadzić na Linuksie i OS X – zainteresowanych zapraszam tutaj by zbadali dostępne narzędzia na własna rękę. Poniżej mała próbka możliwości Kindle Keyboard. To bezpośredni zrzut ekranu z czytnika.   Ubunchu! CC BY-NC 3.0 Plan prac  Optymalizacja plików graficznych pod wyświetlacz E-Ink.  Dopasowanie do rozdzielczości Kindle. Zmiana palety kolorów. Zwiększenie ostrości. Obcięcie białych przestrzeni wokół właściwej treści. Rozdzielenie podwójnych stron. Stworzenie specjalnego pliku EPUB ze wszystkimi obrazkami. Przekonwertowanie pliku EPUB do formatu MOBI. Oczyszczenie pliku MOBI z niepotrzebnych danych.  Usunięcie rekordów SRCS. Zmniejsza to rozmiar pliku o połowę(!). Trochę magii z nagłówkami EXTH by usprawnić działanie.    Praktycznie do każdego z tych kroków potrzebujemy użyć innego narzędzia. Dodatkowo interfejsy wielu z nich potrafiłyby skutecznie odstraszyć niespecjalnie zaawansowanych użytkowników komputerów. Postanowiłem podzielić się z czytelnikami Świata Czytników moim prywatnym narzędziem AWKCC, które w pełni automatyzuje ten proces :-) Konwersja  Rozwiązanie, które dzisiaj prezentuję ma dwie główne wady.  Irytujące ograniczenie maksymalnego rozmiaru pliku MOBI. O tym za chwilę. Prędkość konwersji. Przygotowanie pliku MOBI wymaga więcej czasu i miejsca na dysku w porównaniu z CBZ.  Potrzebujemy:  Kindle z odpowiednią wersją systemu operacyjnego. Żadne nieoficjalne poprawki nie są wymagane. (Kindle Keyboard: 3.4, Kindle Touch: 5.3.2, Kindle Non-Touch – zwany u nas Classic: 4.1.x, Kindle Paperwhite: 5.3.x) Skanów mangi w formacie JPG lub PNG. Nie będzie to wielkim zaskoczeniem, gdy powiem że od nich najwięcej zależy. Niektóre style czcionek po prostu nie wyglądają dobrze na Kindle i nie obejdzie się bez używania zoomu by je przeczytać niezależnie od tego jak dużo poświecimy czasu by je obrobić na komputerze. Na pocieszenie mogę jednak powiedzieć, że spotkałem się jedynie z pojedynczymi tytułami, które miały taki problem oraz że opcja zoomu w plikach MOBI działa o wiele szybciej niż w oryginalnym Image Viewerze. Programu mojego autorstwa – AWKCC.  Programu KindleGen wydanego przez Amazon. Miejsca na dysku. Potrzebujemy trzy, cztery razy tyle ile ważą pliki źródłowe. Wszystkie pliki tymczasowe będą tworzone na dysku C.  Co robimy po kolei: Rozpakowujemy archiwum z AWKCC. Musimy w jego katalogu umieścić plik kindlegen.exe ściągnięty ze strony Amazon. Korzystając z okazji zachęcam zapoznać się z CREDITS.txt i dowiedzieć się, kto odpowiada za doskonałe narzędzia, które będziemy dzisiaj używać. Nie jestem ich autorem – jedynie stworzyłem program, który spina je w jedną spójną całość. Przygotowujemy pliki źródłowe z mangą. Muszą się one znajdować w jednym katalogu. Nazwa katalogu będzie nazwą książki. Pierwszy plik graficzny zostanie również okładką. Pliki mogą być zarówno luzem jak i w podkatalogach – jeden per rozdział. Strony zostaną dołączone do pliku MOBI w kolejności alfabetycznej. Więc jest to ostatnia szansa by sprawdzić czy mamy wszystko poukładane w dobrej kolejności. Dodatkowo warto dodać, że pliki źródłowe nie są modyfikowane w żaden sposób podczas tworzenia pliku MOBI. Nie musimy wykonywać ich kopii specjalnie dla tego procesu. Uruchamiamy AWKCC. Wybieramy katalog z naszymi plikami. Wybieramy model naszego Kindle. Niezmiernie ważny krok – cały proces konwersji opiera się na tym ustawieniu. Nie zmieniamy pozostałych opcji. Domyślne ustawienia są najlepsze dla większości mang. Jeżeli nie planujemy używać Panel View możemy się zastanowić nad wyłączeniem opcji HQ Panel View by znacznie zmniejszyć rozmiar pliku. Naciskamy przycisk Convert. Mamy dłuższą chwilę wolnego. Gotowe. Jeżeli dostaniemy informacje o poprawnie zakończonym procesie konwersji plik MOBI powinien na nas czekać w katalogu z plikami źródłowymi. Od tego momentu postępujemy z nim jak z normalną książką ale plik polecam przesłać po kablu.   Olaboga ten piekielny wynalazek wyświetlił mi błąd… … o za dużym pliku EPUB. To główny problem tego rozwiązania. Niestety KindleGen wymaga by tworzone przez niego pliki MOBI miały nagłówek SRCS. Nie przeszkadza to na co dzień, gdyż książki nie są specjalnie dużymi plikami. Ale w wypadku, gdy MOBI jest wypełnione grafika – zaczynają się schody. Wyprodukowany plik jest przez ten nagłówek około 2 razy większy niż źródłowy EPUB i jeżeli przez to w czasie konwersji przekroczy on magiczną granice 650MB cały proces zakończy się katastrofalną awarią i zamiast pięknego MOBI otrzymamy przysłowiową figę z makiem. Dlatego też AWKCC po stworzeniu EPUBa sprawdza, czy przypadkiem nie jest on za duży by przekonwertować go do formatu MOBI. Jeżeli tak by się stało – musimy podzielić naszą mangę na więcej niż jeden tom. Niestety program nie jest w stanie przewidzieć jak duży EPUB powstanie z plików źródłowych, bo to zależy od ich jakości. Więc musimy czekać na zakończenie konwersji grafiki by dowiedzieć się czy przypadkiem nie konwertujemy za dużej paczki.  Program poinformuje nas o ile przekroczyliśmy limit rozmiaru. Jest to niezmiernie irytujące, ale póki co nie ma metody która pozwoliła by to wygodnie obejść.  Warto dodać że gdy KindleGen stworzy już poprawny plik MOBI inna część AWKCC wyrzuci dane SRCS i rozmiar końcowego pliku spadnie o połowę. Przykładowe pliki MOBI Oto przykładowe pliki dla osób które chcą tylko sprawdzić jak prezentuje się efekt końcowy:  Kindle Keyboard Kindle Non-Touch Kindle Touch Kindle Paperwhite  Czytaj dalej:  Kindle jako czytnik… mangi! – Wydanie III Kindle Comic Creator – nowe narzędzie od Amazonu Kindle, Calibre, formaty i jak uzyskać idealny plik Jak pozbyć się wiszących spójników w Calibre? Jaki czytnik będzie najlepszy do przeglądania internetu? OpenDyslexic – font ułatwiający czytanie przy dysleksji 