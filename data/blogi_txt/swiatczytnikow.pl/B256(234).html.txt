W ostatnich miesiącach coraz rzadziej piszę o darmowych e-bookach z Kindle Store. Pierwsza przyczyna to duża ilość powtórek i fakt, że trudno znaleźć coś sensownego. Druga – że książki są coraz częściej darmowe zaledwie przez parę godzin. Jeśli więc o jakimś tytule napiszę, jest ryzyko, że następnego dnia już darmowy nie będzie. W tym przypadku wygrywają rozwiązania automatyczne – kto jest cierpliwy i systematyczny, ten znajdzie sporo dla siebie. Oczywiście nadal trzeba pamiętać o sprawdzeniu ceny – książki mogą być dostępne za darmo, ale… tylko w Stanach, a i serwis może mieć nieaktualne informacje Freebook Sifter  Freebook Sifter to prosty katalog wszystkich darmowych książek z Kindle Store podzielonych na kategorie. Każdą listę możemy posortować według liczby ocen, albo średniej oceny. Pozwala to odsiać szczególnie marny self-publishing, chociaż nie zabezpiecza przed trafieniem na śmieci. Ale filtrować jakoś to trzeba – jak widać powyżej, tylko dzisiaj pojawiło się ponad 600 darmowych tytułów! Prostota serwisu pomaga w szybkim przeglądaniu wybranych kategorii, niestety nie można np. odznaczyć tytułów z domeny publicznej, które darmowe są, były i będą. eReaderIQ.com  eReaderIQ ma stronę znacznie bardziej rozbudowaną – w poszczególnych kategoriach trafimy tam na okładki, opisy i kilka kryteriów sortowania. Uwaga – w obliczu ostatnich zmian w programie partnerskim Amazonu (o nich za chwilę), serwis przestawił się bardziej na polecanie tanich, ale płatnych e-booków. Darmochę znajdziemy w zakładce „Freebies”. Books on The Knob  Book on The Knob to przykład jednego z wielu blogów, których autor wynajduje ciekawe oferty, nie tylko w Amazonie, ale także w sklepach Nooka (B N) i Sony – te są dla nas niedostępne. Ma to tę zaletę, że przeglądamy już przefiltrowane i polecane tytuły. Z bloga czerpałem nieraz inspiracje do własnych wpisów. Istnieje też odnoga Christian Books on the Knob z e-bookami religijnymi, tam często informacje o wydawcach, którzy na swoich stronach udostępniają książki za darmo. … i parę słów o tym, dlaczego te serwisy mogą niedługo zniknąć Amazonowi nie do końca podobało się istnienie serwisów promujących darmowe e-booki. Można to zrozumieć – bo przecież dzięki nim ludzie mają co czytać, a nikt, ani Amazon, ani autorzy nie zarabiają… Większość tych serwisów zarabia w programie partnerskim Amazonu – bo jeśli w ciągu 24 godzin poza darmochą kupisz jakiegoś e-booka, albo klikniesz w banner, dostaną od tego prowizję. Zresztą podobnie jak Świat Czytników w przypadku Kindle. :-) Jednak od 1 marca Amazon wprowadził dość mocne ograniczenie. Jeśli partner promuje głównie darmochę (80% książek pobranych przez jego linki jest za darmo), no i „sprzeda” tej darmochy powyżej 20 tysięcy sztuk miesięcznie, to Amazon… nie wypłaci mu ani centa za ten miesiąc. Pod koniec lutego na blogach poświęconych Amazonowi zapanował popłoch i są już pierwsze skutki nowej polityki – eReaderIQ wyłączył np. codzienny newsletter z polecaną darmochą. Szkoda, bo jeśli wszystkie serwisy przestawią się wyłącznie na książki płatne, miłośnikom darmochy pozostanie ręczne grzebanie w zasobach Amazonu. A to niestety efektywne nie jest. Czytaj dalej:  150 darmowych książek z Microsoftu i… 3,5 miliona pobrań! Opowiadania nominowane do Nagrody Zajdla (w części) za darmo Jakub Ćwiek – darmowe opowiadanie sposobem na nagrodę Zajdla? ebooks43.pl rok później czyli sporo darmochy – c.d. Bazylka, Urban, Wyszkowski, Kapela, Sosnowski, Grabiński Darmocha od Nexto i Wydawnictwa MAG: Gwiezdny pył i Kamienna Ćma Amazon przejmuje Goodreads i możliwe, że zintegruje go z Kindle 