Rozmaici mądrale przepowiadali czytnikom opartym o papier elektroniczny rychły upadek. Bo przecież wchodzą tablety, gdzie czytanie ma być znacznie przyjemniejsze. Inni z kolei zwracali uwagę na zupełnie inne przeznaczenie obu rodzajów urządzeń. Kto miał rację?  Pożyczyłem niedawno iPada. Ponieważ pierwsza wersja jest już na wyprzedaży, a egzemplarze w dobrym stanie można też trafić z drugiej ręki, rozważam jego zakup. Ale w sumie po co? Mówi się, że iPad to kombajn do „konsumpcji treści”. No cóż, ja konsumpcję treści nazywam „czytaniem”, ewentualnie „oglądaniem” i nie mam potrzeby przełączania się co chwilę miedzy jednym i drugim. A właśnie do tego iPad świetnie się nadaje. Przez ostatnią sobotę i niedzielę korzystałem z iPada bardzo intensywnie i oto moje luźne uwagi:  Urządzenie włącza się (czy raczej wybudza) natychmiastowo, w zasadzie tak samo jak Kindle. Zauważyłem, że czytając na iPadzie jakiś ciągły tekst znacznie trudniej utrzymać mi koncentrację. Nawet palce, którymi przesuwamy kolejne strony, są bardzo blisko ekranu i aż kusi, żeby od razu przewinąć dalej, żeby nawet nie przewijać, ale chociaż dotknąć na chwilę ekranu i coś zrobić, np. przesunąć stronę o centymetr w bok. :-)  Miałem raz taką śmieszną sytuację – czekałem aż mi się ściągnie jakaś aplikacja, a na biurku miałem też włączonego Kindle w stojaku, akurat otwarty był na pewnej powieści. Przeczytałem więc to co było na ekranie, potem druga strona, trzecia, czwarta, a po 15 minutach przypomniałem sobie, że coś miałem sprawdzić na tym drugim urządzeniu. :-) W porównaniu z iPadem, Kindle po prostu wsysa do czytania! Bardzo, ale to bardzo przeszkadza mi w koncentracji błyszczący ekran iPada. Wiadomo, że odbija światło. Ale nawet jeśli pozbędziemy się zewnętrznych źródeł światła, to czytając … cały czas widzę w ekranie swoją twarz. Gdyby ekran był matowy, to bym się nie zastanawiał nad kupnem!   Dedykowane aplikacje z treścią są naprawdę fajne - podział na 3 kolumny przy widoku poziomym, nawigacja między artykułami i w obrębie artykułu… Bardzo spodobały mi się polski Newsweek i Productive Magazine. W przypadku tego ostatniego czytało się znacznie przyjemniej niż PDF na komputerze. Były jednak totalne porażki. Rzeczpospolita zaoferowała po prostu możliwość oglądania skanów gazety. Aplikacja Wyborczej to bardzo prosta przeglądarka newsów z nawigacją, która nie bardzo się nadaje przy tej wielkości ekranu. Klasą samą dla siebie jest aplikacja Flipboard.W niezwykle atrakcyjnej formie pokazuje nam ona wpisy znajomych z Facebooka i Twittera. Jeśli ktoś umieści link do strony, od razu jest on rozwijany w zajawkę artykułu ze zdjęciem. „Konsumowanie treści” we Flipboardzie jest niezwykle przyjemne.  O Flipboardzie fajnie napisał Costa. Znalazłem tam jednak integrację z Instapaper i przycisk „Read Later”. Fajny artykuł? Klikam „Czytaj później” i w najbliższy piątek przeczytam go już uważniej … na swoim Kindle. :-) To świadczy zatem o podejściu twórców Flipboarda – oni nie chcą, abyś wszystko tam „konsumował”, w tym ekosystemie jest miejsce na inną formę czytania.   Z PDF-ami wbrew pozorom bywa różnie.  Różne magazyny webowe (np. Mediafun Magazine) cierpią na tym, że rozdzielczość ekranu jest za mała – no i litery, choć nie za małe, są niewyraźne. Trzeba powiększać i czytać poziomo dopasowując tekst do szerokości i co chwilę przewijając. Wtedy radocha czytania już znacznie spada. Parę e-booków, kupionych w Złotych Myślach czyta się nieźle (korzystałem z aplikacji iBooks oraz Bookman). Choć … i tak będę je konwertował do formatu Kindle! W zasadzie, jak popatrzyłem na nie, to stwierdziłem, że idealny byłby do nich Kindle DX – większa rozdzielczość i e-papier, oto, czego potrzeba tym PDF-om. :-) Nie można nie wspomnieć o ograniczonym zarządzaniu plikami na iPadzie, a właściwie jego braku. Zalogowałem się do sklepu Złotych Myśli i ściągnąłem stamtąd kupione e-booki. Ale nie zapiszę ich „na dysku”, mogę je tylko otworzyć w wybranej aplikacji. Jeśli chcę otworzyć w innej – muszę je ściągnąć ponownie…   Aplikacja Kindle for iPadoferuje mniej więcej to samo co Kindle for PC. Szybko udało mi się ściągnąć książki kupione w Kindle Store.  Poważny minus, to znacznie gorzej rozwiązana kwestia przeglądania podkreśleń i notatek. Zamiast w bocznym panelu, jak to ma miejsce na PC, pojawiają się jako malutki pop-over czyli niewielkie okienko do przewijania, które zakrywa treść. Nie mogłem też się nauczyć zaznaczania na ekranie dotykowym, ale to akurat pewnie wymaga wprawy.   Przeglądanie internetu – dla mnie średnio wygodne. Np. gdy chciałem sobie połazić po Allegro – troszkę irytująco czekało się na „zrenderowanie” dalszej części ekranu. To możliwe, że poprawili w iPadzie2. Również trafienie palcem w różne linki bywa trudne. Co ja poradzę, że mi natura dała duże łapy?! :-) Inna sprawa, że jak pokazałem iPada swoim rodzicom – obsługę internetu załapali od razu i bardzo sprawnie im to szło. Nie mam wątpliwości, że tablety to przyszłość „domowego internetu”. Klawiatura ekranowa (wpisywanie adresów www, google) – to jednak  porażka, nie wiem jak można się nauczyć na tym pisać, ale może to kwestia wprawy.    Doszedłem do ogólnego wniosku, że bardzo ważne w przypadku iPada jest… posiadanie w domu wygodnej kanapy albo fotela, gdzie się zasiada, zakłada nogę na nogę, kładzie na nich iPada i konsumuje… :-) Bo przy biurku jakoś kiepsko to wychodziło. Czy mając iPada, mniej czasu spędzałbym z Kindle? Raczej nie:  Moje doświadczenia z Kindle pokazują, że czyta się na nim szybko, dokładnie i uważnie. Dlatego w przypadku książek – tylko Kindle! Tu nawet nie ma porównania. Wygoda czytania na e-papierze deklasuje każdy wyświetlacz. W przypadku iPada – jest to raczej czytanie pobieżne, nastawione na skanowanie i przeskakiwanie do kolejnych treści. Flipboard, przeglądanie newsów, twittera, RSS-ów itd. Dlatego iPad jest nie tyle konkurencją dla Kindle, co dla normalnego komputera – szczególnie dla tych uzależnionych od social media, którzy chcą sobie powiedzieć: komputer do pracy, iPad do zabawy. To może całkiem fajnie zadziałać. Coraz więcej osób posiada oba urządzenia, czemu po paru dniach testów wcale się nie dziwię. Ale jeśli chcesz czytać książki – kup lub zostań przy Kindle. Zdjęcie: autor Kodomut, CC-BY 2.0. Czytaj dalej: Mój pierwszy rok z Kindle Paperwhite – co się zmieniło w moim czytaniu? Okładka z magnesem do Paperwhite czyli „zrób to sam” Masz czytnik? Uważaj na Kazika! ;-) Trzy lata Świata Czytników – odpowiedzi na Wasze pytania Kundelki gryzą, czytelnicy czytają dalej – odpowiadam na kolejny felieton Marcina Mellera Oto, co czytałem w roku 2013 