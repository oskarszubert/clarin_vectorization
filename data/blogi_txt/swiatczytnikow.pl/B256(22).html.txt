Czasami jestem pytany, dlaczego uważam Kindle za najlepszy czytnik, także z punktu widzenia polskich czytelników. Jeszcze rok temu odpowiedź była prosta – najniższa na rynku cena, miesiąc na baterii oraz ekran Pearl. Ale rynek nie stoi w miejscu i dzisiaj niektóre czytniki dogoniły pod tym względem Kindle. Mając budżet ok. 550 złotych można kupić nie tylko Kindle Classic – ale też parę innych urządzeń z polskich sklepów, choć do ekranu Pearl trzeba już 100 zł dopłacić. Nadal jest jednak 7 funkcji, które wyróżniają Kindle spośród innych czytników. 1. Wysyłanie plików mailem To jest funkcja, której początkowo nie doceniałem. Bo po co mi wysyłanie plików przez e-mail, skoro mogę podłączyć czytnik przez USB, a pliki konwertuję swoimi narzędziami? Moje podejście zmieniło się o 180 stopni, gdy zacząłem korzystać z subskrypcji Calibre, albo takich serwisów jak Instapaper czy Send to Kindle. Włączam Calibre, pobierają się nowe gazety, a Kindle sobie spokojnie leży w plecaku. Kilkanaście minut później jestem już w drodze, a gazety czekają do przeczytania na Kindle. To jest niesamowita wygoda. Dodam, że dla bardzo leniwych są już usługi „Calibre w chmurze” takie jak ReadBeam, czy polski Gazeciarz. Napiszę o nich niedługo szerzej. Z perspektywy czasu uważam wysyłanie plików za najważniejszą funkcję Kindle poza standardowymi kwestiami czytania e-booków. 2. Kolekcje Kindle mocno różni się od innych czytników w kwestii zarządzania plikami. Na Kindle nie ma folderów, nawet jeśli je sobie utworzymy wewnątrz „documents”, to i tak widzimy jedną listę wszystkich książek. Na to narzekają ci, którzy mają naturę szufladkowicza i lubią tworzyć sobie misterną strukturę katalogów, w której umieszczają informacje. Zamaist folderów, Kindle ma kolekcje. Jeśli potraktujemy kolekcje jako tagi – zaczyna być widoczna ich przewaga nad folderami. Na przykład książkę „Subject To Change” poświęconą projektowaniu mam w pięciu kolekcjach:  Zawodowe – wszystkie książki dotyczące kwestii zawodowych. UX / Projektowanie – wszystkie książki dotyczące tej konkretnej dziedziny. Kupione – lista książek kupionych, jakoś te, za które się zapłaciło czyta się bardziej pieczołowicie. :-) Czerwiec 2011 – to była podręczna lista książek, które akurat czytałem w czerwcu 2011. Nie musiałem przeglądać wszystkiego, tylko wchodziłem do kolekcji. Przeczytane – tu wreszcie trafiają książki, które skończyłem i chcę do nich wrócić.  W ten sposób do książki trafię zawsze, gdy szukam czegoś na dany temat i gdy szukam czegoś, co jest związane z moim czytaniem tego. Wadą Kindle jest dość kiepskie zarządzanie kolekcjami. Możemy już dzisiaj utworzyć kolekcje w Kindle for PC i zaimportować je na czytnik – ale bynajmniej nie jest to łatwiejsze. Łatwiej jest zarządzać kolekcjami przy pomocy programu Calibre. 3. Kindle for PC i możliwość synchronizacji podkreśleń Na Kindle bardzo łatwo zaznaczyć interesujący nas tekst, możemy tych zaznaczeń zrobić dziesiątki. Co jednak, gdy książkę skończymy czytać i chcemy przejrzeć wszystkie zaznaczone? Można oczywiście korzystać z czytnika (Menu – View Notes   Marks), ale nie jest to super- wygodne, tym bardziej że Amazon zapomniał o skrócie, który pozwalałby poruszać się między podkreśleniami i zakładkami. Tutaj najlepiej sięgnąć do Kindle for PC, gdzie z łatwością można obejrzeć nasze podkreślenia.  W przypadku książek zakupionych w Kindle Store synchronizacja następuje automatycznie. Przy innych książkach wystarczy skopiować z Kindle plik o rozszerzeniu .MBP i nazwie takiej samej jak plik z książką. Przegrywamy go do katalogu „My Kindle Content”, który zwykle znajduje się w „Moich dokumentach”.  I w ten sposób przeczytana książka może zostać ponownie przejrzana w znacznie lepiej pasującym środowisku. W Kindle for PC mamy po lewej wszystkie podkreślenia („My notes and marks”), a w centrum treść książki – jeśli monitor pozwala, można ją przeglądać w dwóch kolumnach. Na ilustracji przykładowe „Dlaczego mnie nie rozumiecie” z eBookpoint, w której na razie przerobiłem kilka pierwszych rozdziałów.  Pamiętajmy też, że dodatkowa kopia wszystkich naszych podkreśleń znajduje się w pliku My Clippings.txt. 4. Gwarancja inna niż wszystkie w Polsce Amazon jest jedyną znaną mi firmą, która przysyła nowy czytnik przed odesłaniem starego. Właśnie jestem po takiej wymianie, opisałem ją dokładniej – ale w serwisie były już artykuły na ten temat, np. Witajcie w konsumenckim niebie Michała Zacharowa. Z drugiej strony, na większość polskich urządzeń elektronicznych gwarancja wynosi obecnie 2 lata, a nie rok. 5. Dostęp do setek darmowych książek w Kindle Store Czytnik Kindle jest połączony ściśle z platformą Kindle Store. Nawet gdy nie zamierzamy niczego kupować, to w ciągu roku da się zgromadzić nawet kilkaset darmowych książek, które będą dla nas wartościowe. Wszystko to przez cotygodniowe promocje, gdzie ceny książek obniżane są do zera. Patrz: Darmowe e-booki z Kindle Store. Tu pewna uwaga – wydawcy, obniżający ceny książek, często robią to na wszystkich platformach do ich dyspozycji – czyli książka będzie też za darmo np. w Barnes Noble (platforma Nook). Ale w przeciwieństwie do Kindle – w Polsce księgarnia Nooka nie działa i nie można stamtąd niczego ściągnąć. 6. Darmowe 3G O tym temacie pisałem ostatnio bardzo obszernie – Kindle Keyboard 3G jest jedynym tak popularnym urządzeniem, które zapewnia darmowy dostęp do internetu prawie na całym świecie. Jasne, przeglądarka nie jest cudowna, ale na wakacjach (patrz: Kindle w Himalajach!) i w sytuacjach awaryjnych przydaje się jak najbardziej. 7. Format MOBI bez problemów z polskimi czcionkami Wśród kupujących czytniki u polskich dostawców następuje często rozczarowanie, gdy posiadane pliki konwertują do formatu EPUB. Czasami nie zobaczą tam polskich znaków. Zobaczmy recenzje Irivera Story HD w Empiku:  Problem wynika z tego, że aby w pliku EPUB były polskie znaki, musi on korzystać z polskich czcionek. Te czcionki trzeba w pliku zdefiniować i osadzić, korzystając na przykład z wtyczki do Calibre. Odpowiednia procedura została opisana przez jednego z użytkowników na stronie: Polskie czcionki w pliku EPUB. Format MOBI jest prostszy od EPUB, choćby przez to, że nie zawiera osadzonych czcionek. Ale choćby dlatego sprawia mniej problemów z konwersją, a typ czcionki możemy sobie zmienić na samym Kindle, a gdy mamy taką potrzebę, wgrać nawet swoją. Dlatego Kindle nie sprawia praktycznie problemu z czytaniem polskich znaków, jedyne kłopoty może sprawiać konwersja bardziej skomplikowanych plików PDF. Co mają inne czytniki, a czego nie ma Kindle? Aby być sprawiedliwym, podobne zestawienie da się wykonać w drugą stronę. Jest parę funkcji, których Kindle nie ma, a które znajdziemy w „polskich” czytnikach.  Polskie menu i instrukcję – polskie menu można wgrać na Kindle Keyboard – odsyłam do serwisu eksiazki. Prace nad Kindle 4 trwają. Choć do zwykłego czytania nie jest to nikomu potrzebne. Obsługę formatu EPUB – trzeba konwertować, przy pomocy wielu dostępnych narzędzi. Obsługę Adobe DRM i polskich księgarni – trzeba konwertować – jest to 30-sekundowy proces w Calibre. To staje się coraz mniej istotne – ponieważ niektóre księgarnie (jak Virtualo) wprowadzają już asortyment w MOBI, a inne (jak Nexto) powoli rezygnują z DRM. Reflow dla PDF (czyli wyodrębnienie tekstu z PDF) – jeśli chcemy mieć PDF wyglądający tak jak książka czytnikowa, trzeba go przekonwertować. 2 lata gwarancji, choć to jest „polska” gwarancja, więc przy uszkodzeniach mechanicznych nie liczmy na zrozumienie serwisu.  Pomijam dyskusję nad ekranem dotykowym, odtwarzaniem muzyki czy syntezatorem mowy – nie są to kwestie decydujące o jakości czytania. Podsumowując – jesteśmy w stanie sobie wyobrazić czytnik idealny, ale takiego zdecydowanie nie ma. Kindle wygrywa paroma funkcjami, bez których trudno wyobrazić mi sobie codzienne czytanie – i to rekompensuje pewne trudności. Czytaj dalej:  Wybór czytnika i… jeden drobny szczegół, który go dyskwalifikuje Czy Kindle to taki „iPhone” wśród czytników? Test Kindle Paperwhite – podsumowanie: zalety i wady czytnika Ranking marek czytników wg obsługi PDF [nieaktualne] Kindle Keyboard 3G wrócił do sprzedaży! „All-New” Kindle Paperwhite już jest! Oto pierwsze uruchomienie i moje wrażenia 