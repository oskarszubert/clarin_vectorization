Problemy z wyborem czytnika bywają podręcznikowe – a ich rozwiązanie też często może być właśnie podręcznikowe. Zacząłem dzisiaj po obiedzie czytać książkę The Paradox of Choice, którą kupiłem w niedzielnej promocji Kindle Store. Przypomnę, że polskie wydanie ukazało się w maju ubiegłego roku nakładem PWN pod tytułem: Paradoks wyboru. Dlaczego więcej oznacza mniej, choć e-booka na razie nie ma. Barry Schwartz pisze o problemie, z którym od pewnego czasu styka się zachodnia cywilizacja. Rzekoma wolność wyboru sprawia, że stajemy się niewolnikami coraz większej oferty. Warto obejrzeć wystąpienie autora na TED – są polskie napisy.  Przykład otwierający książkę – wchodzimy do sklepu ze spodniami i prosimy o jeansy w naszym rozmiarze. Ale jakie – pyta sprzedawca? Slim fit, easy fit, relaxed fit? Takie czy inne wykończenia? Owszem, możemy wziąć pięć par do przymierzalni – ale wcale nie jest powiedziane, że będziemy zadowoleni z wyboru. A kiedyś kupowaliśmy po prostu spodnie. Bardzo podobna sytuacja dotyczy czytników. Schwartz pisze, że zazwyczaj proces podejmowania decyzji jest następujący:  Określ swój cel – np. chcę po prostu kupować e-booki zamiast papieru, bo nie mam miejsca, chcę czytać PDF, chcę robić podkreślenia, potrzebuję mieć co czytać w drodze do pracy, zależy mi na gwarancji. Określ ważność każdego z celów – np. ważniejsza jest dla mnie poręczność czytnika niż obsługa PDF. Ale jeszcze ważniejsza wygodna gwarancja w Polsce. Wybierz opcje – aha, dwa modele Onyxa, dwa Kindle, trzy Pocketbooka. Określ jak każda z opcji pasuje do Twoich celów - i tu zaczynają się szczegółowe porównania każdego modelu. Wybierz wygrywającą opcję - i dokonaj zakupu. Na podstawie swoich doświadczeń podejmij kolejne decyzje.  Przez trzy lata pisania tego bloga spotkałem sporo osób, które przechodziły przez ten cały proces w bardzo rygorystyczny sposób. Pamiętam np. pewnego Pana, który przygotował sobie wielki arkusz Excela z poszczególnymi funkcjami czytników i przypisanymi do nich wagami – i na tej podstawie mu wyszło, że Onyx A60 będzie lepszy niż Kindle 3 (rzecz się działa w roku 2010). Dopiero rok później kupił Onyxa M90 i… pamiętam jego narzekania na forum eksiazki.org – bo w praktyce okazało się, że poza licznymi zaletami, które widział w specyfikacji – doświadczenie użytkowania dało mu znać o pewnych, istotnych dla niego wadach czytnika. No właśnie – doświadczenie. Psychologowie odróżniają oczekiwaną użyteczność jakiegoś przedmiotu oraz doświadczoną użyteczność. Tego drugiego nie wyczytamy z opisu produktu, chociaż możemy opierać się na opiniach innych ludzi. Tak zrobiło wiele osób, które po prostu kupiły ten sam czytnik, co ich znajomi. Koleżanka jest zadowolona – a więc i mi się spodoba. To jeden z najpopularniejszych skrótów, na jakie sobie pozwalamy przy takich decyzjach. Oszczędzamy czas i wysiłek na wybór – bo ktoś podjął decyzję za nas. Nawet jeśli nie mamy znajomych korzystających z czytników – zakładamy, że tysiące ludzi nie mogą się mylić – i wybieramy najpopularniejszy model – podobnie jak się to robi z pralkami, telewizorami czy drukarkami. I… większość ludzi jest zadowolona – bo telewizor obraz wyświetla, pralka pierze, a drukarka drukuje. A na czytniku czytamy. To jednak nie zwalnia nas z późniejszego dysonansu pozakupowego – szczególnie, gdy sobie uświadomimy, że nasze cele były inne niż cele znajomych. Albo gdy dopiero po fakcie zaczniemy czytniki porównywać. Czytałem opinie osób, które były zadowolone z czytników takich marek jak Oyo, Eclicto czy Vedia. Niczego im nie brakowało, dopóki nie wzięły do ręki Kindle i przekonały się, że strona wcale nie musi się zmieniać dwie sekundy, a książka otwierać dwadzieścia sekund. Czasami lepiej nie wiedzieć, że istnieje lepsza alternatywa. Co radzi autor „Paradox of Choice”?  Najlepiej ograniczyć sobie dobrowolnie naszą wolność wyboru. Najlepiej wybrać coś, co będzie „wystarczająco dobre”, a nie koniecznie najlepsze – tym bardziej że bez doświadczenia nie jesteśmy w stanie tego ocenić. Warto obniżyć sobie wymagania dotyczące decyzji. Dobrze, aby decyzja była nieodwracalna. Lepiej nie patrzeć na to co robią inni.  A zatem:  Nie wybierajmy spośród dziesiątek czytników, a tylko tych, które np. możemy sprawdzić samodzielnie, np. u znajomych i w sklepach. Czytnik kupujemy na kilka lat, a nie całe życie, potencjalna szkoda w decyzji nie jest ogromna. Nie należy iść ślepo za opiniami innych, choć warto pytać, co zdecydowało o ich właśnie wyborze takiego a nie innego czytnika.  Paradoks wyboru jest jedną z tych przyczyn, dla których faworyzuję tutaj czytniki Amazonu. Na początku dokonałem takiego wyboru dla siebie i uznałem, że choć wcale nie są to urządzenia najlepsze pod każdym względem, to są wystarczająco dobre, aby cieszyć się czytaniem. Czasami kuszą mnie szczegółowe porównania – ale zdaję sobie sprawę, że udowodnienie jakoby czytnik X był o 2% lepszy od czytnika Y nikogo nie uczyni szczęśliwszym – ani mnie, ani moich czytelników. W tym momencie Onyx AfterGlow (koniecznie w zestawie z aplikacją Legimi, bo oryginalnych wciąż nie polubiłem) staje się powoli moim drugim czytnikiem, no ale gdybym musiał wybrać tylko jeden – wybór byłby nadal oczywisty. Temat jest oczywiście obszerny – można by o nim napisać książkę – i to właśnie zrobił Schwartz. Mała ankieta na koniec.     Czy jesteś zadowolony/a ze swojego wyboru ostatniego czytnika?  Tak, bez wątpliwości  Tak, choć na początku były wątpliwości  Nie (napisz w komentarzach dlaczego) Zobacz wyniki    Loading ... Czytaj dalej:  PocketBook CAD Reader czyli czytnik dla architektów Dwa testy czytników i jak je czytać: Komputer Świat, PC Format Nook i Android – jakie aplikacje zainstalować na czytniku? Kraków, Opole i Gdynia – jak wyglądają statystyki wypożyczeń czytników? Test czytników e-booków w magazynie PC World Pocketbook Cover Reader – czyli zmień telefon w czytnik… 