O „grach książkowych” z Wydawnictwa Wielokrotnego Wyboru wspominałem już tutaj kilka razy. Są to e-booki, w których to my decydujemy o dalszym rozwoju akcji. W bardzo nietypowy sposób rozprowadzana jest nowa książka Beniamina Muszyńskiego opublikowana w 28 rocznicę katastrofy ekologicznej w Bhopalu. Uwikłana to sensacyjna powieść interaktywna przeznaczona dla dorosłych czytelników, jest jak dotychczas najbardziej zaangażowanym społecznie utworem tego autora. Jest to druga, po grze edukacyjnej Janek – Historia małego powstańca, pozycja naszego wydawnictwa napisana z myślą o konkretnym, historycznym wydarzeniu. Tym razem naszym nadrzędnym celem było zabrać zdecydowany głos w sprawie zagrożeń związanych z niewłaściwym przechowywaniem niebezpiecznych środków chemicznych. Właściwa akcja tej gry książkowej rozgrywa się na przestrzeni trzech dni, od 1 do 3 grudnia, co nawiązuje do tragedii, jaka miała miejsce w nocy z 2 na 3 grudnia 1984 roku w Bhopalu, kiedy w miejscowej fabryce pestycydów doszło do wycieku szkodliwych substancji. Uwolniona, toksyczna chmura zabiła blisko 2 500 tysiąca ludzi, a dalsze 100 000 doznało trwałego uszczerbku na zdrowiu. Za główną przyczynę tej tragedii uważa się pazerność firmy Union Carbide (obecnie wchodzącej w skład Dow Chemical), która ulokowała swoją fabrykę w środku gęsto zaludnionego miasta i z racji pogarszającej się kondycji finansowej oszczędzała przede wszystkim na niezbędnych środkach bezpieczeństwa oraz renowacji maszyn. Książka porusza też problemy osób niewidomych w społeczeństwie i dlatego wydawca zdecydował się na nietypową formę zapłaty: Chcemy, aby każdy, kto wszedł w posiadanie naszej gry książkowej, wpłacił datek w wysokości nie niższej niż 2 PLN na konto Fundacji na rzecz Osób Niewidomych Labrador-Pies Przewodnik (BZ WBK S.A. 19/O Poznań 07 1090 1362 0000 0001 0087 7922). W tytule prosimy wpisać: „Uwikłana – darowizna” . Książkę można pobrać w trzech formatach, wydawca liczy na uczciwość pobierających. Więcej na stronie wydawnictwa. O samej katastrofie w Bhopalu można przeczytać na Wikipedii. Mamy tutaj wariację na temat modelu „co łaska”, o którym pisałem przedwczoraj. Tym razem określona jest minimalna wysokość darowizny i znamy jej cel, natomiast autor i wydawca zrzekli się wynagrodzenia. Czytaj dalej:  Tygodnik „W Sieci” na czytniki – za 3,50 zł miesięcznie, a od listopada za 10 zł Pies Łańcuchowy – wydawnictwo literackie z książkami… za darmochę! Wydawnictwo SQN w Kindle Store [aktualizacja] Chomikuj kasuje e-booki z prywatnych folderów? Uwaga na kopie zapasowe! Tor Books świętuje rok bez DRM „Zajdlowy” BookRage uzbierał 100 tysięcy! 