Czas na podsumowanie roku 2012. Poświęcę mu trzy osobne artykuły. Najpierw o czytnikach, potem o e-bookach, a na końcu o naszym serwisie. Podoba mi się to, że rynek normalnieje. Czytnik to już nie gadżet dla bogatego snoba, ale codzienny towarzysz w kieszeni płaszcza, studenckim plecaku czy damskiej torebce. Zdarza się, że w wagonie metra albo pociągu SKM widzę więcej ludzi z czytnikami niż z tradycyjnymi książkami. Oferta rynkowa jest też coraz lepsza, choć dominują właściwie te same marki, co rok temu: Kindle, Onyx, Pocketbook, Prestigio, Iriver. W tym roku doszły Trekstor i Vedia. Taniej, coraz taniej!  Rok 2012 był czasem dalszego spadku cen czytników. Za niewiele ponad 400 złotych kupimy czytniki podstawowe takie jak Kindle Classic czy Pocketbook 613. Za około 600 złotych – czytniki lepszej klasy – jak Kindle Touch (niedostępny już w sprzedaży) albo Onyx i62. Pojawiła się też „budżetowa” kategoria cenowa. Takie czytniki jak Trekstor Pyrus czy Vedia K10 nie mają prawdziwego e-papieru, ale kosztują koło 300 złotych, co jest niebagatelną oszczędnością. Dokładając 50 złotych można dostać proste czytniki Onyx A62 evolution, Prestigio 3464 albo Pocketbook 611 – te nie grzeszą funkcjami, ale mają już „normalny” e-papier, fakt że poprzedniej generacji (Vizplex). Kategoria „budżetowa” wypchnęła z rynku – i całe szczęście – pseudoczytniki z ekranem LCD, które tylko wprowadzały w błąd mniej doświadczonych kupujących. W Polsce płacimy wciąż więcej niż np. Amerykanie – dochodzi choćby VAT czy opłata za sprowadzenie. Tak czy inaczej, czytniki stają się coraz bardziej dostępne cenowo, a w połączeniu z promocjami na e-booki można zaryzykować stwierdzenie, że kupno czytnika opłaca się już także i cenowo. Wyobraźmy sobie kogoś, kto kupował miesięcznie dwie książki w miękkiej oprawie, średnio po 25 złotych. Wydawał w ten sposób rocznie 600 złotych. Teraz kupuje podstawowy model Kindle (420 zł z przesyłką z Amazonu) i te same książki w promocjach po 10 zlotych. W pierwszym roku wyda łącznie 660 złotych – czyli więcej, ale… już od przyszłego zacznie oszczędzać. Im kto więcej czyta, tym szybciej zaoszczędzi. A przecież czytnika nie kupuje się wyłącznie ze względów finansowych – liczy się też wygoda. Parę miesięcy temu błysnęła gwiazda txt beagle – czytnika skrajnie uproszczonego, który trzyma tylko 5 e-booków i to w postaci obrazkowej, ale za to sprzedawanego rzekomo w abonamencie za kilka euro. To była raczej ciekawostka, bo czytnik rewolucji nie dokonał. Ale sam model abonamentowy wart jest rozważenia i sądzę że w 2013 dystrybutorzy e-booków zaproponują właśnie taką sprzedaż wiązaną. Czytnik + 3 e-booki na miesiąc? Czemu nie! Nowinki technologiczne  Pojawiło się kilka technologicznych nowinek. Są one mocno promowane przez producentów, którzy w ten sposób próbują tchnąć świeży powiew w „zastałą” już kategorię sprzętową. 1. Oświetlenie – to faktycznie oczekiwana nowość. Wbudowane światełko nie świeci nam w oczy, jak w przypadku LCD i poprawia komfort czytania w niekorzystnych warunkach. Można powiedzieć, że tym samym odpada jedna z większych wad e-papieru. Niemal wszyscy liczący się producenci wypuścili oświetlane czytniki. Pierwszy był Nook with Glow Light, potem Kobo Glo, wreszcie Kindle Paperwhite oraz Onyx i62 Angel Glow. Tylko ostatni jest na razie oficjalnie dostępny w Polsce. Jakość realizacji oświetlenia jest bardzo różna – jak wyszło w porównaniu Nooka i Kindle, ten pierwszy ma oświetlenie nienaturalne i nierównomierne. Ale już Angel Glow i Paperwhite sobie radzą nieźle, choć wielu użytkowników sprzętu Amazonu narzekało na rozrzuty jakościowe i na to, że światełka tak naprawdę nie można wyłączyć. Z kolei posiadacze Onyxa narzekają na zbyt mocne światło. 2. Ekran HD – pierwszym czytnikiem z rozdzielczością 1024×758 (lub 768) był jeszcze rok temu Iriver Story HD – nie zachwycał ze względu na ekran Vizplex. W tym roku pojawiły się już ekrany Pearl, zastosowane w Onyxach i Kindlach. W praktyce jednak nie zawsze jest to widoczne. Mając przed sobą Kindle Keyboard i Paperwhite ze standardowym krojem czcionki nie byłem w stanie stwierdzić przewagi tego drugiego. Powinna być jednak widoczna przy bardziej wyrafinowanych krojach (np. Palatino) oraz w pełnych szczegółów plikach PDF. 3. Ekran plastikowy – każdy, komu stłukł się ekran czytnika chciałby mieć urządzenie, które będzie bardziej odporne na uszkodzenia. To da się zrobić – wystarczy zamiast warstwy szklanej dać plastikową… Dwa takie czytniki pojawiły się w ubiegłym roku w Polsce: Rosyjski czytnik Wexler Flex One, bardzo leciutki i z giętkim ekranem, szkoda że w cenie dość zaporowej (link do bezkartek.pl) – jest też polski test na blogu ekundelek, zastanawiam się dlaczego była tylko pierwsza część… Onyx Boox A62 z ekranem Flex HD – sprzedawany przez Arta Tech w limitowanej serii i obecnie chyba nie dostępny.  Ciekaw jestem czy ta innowacja stanie się bardziej popularna w nadchodzącym roku. Ignorowanie 10 cali Amazon wycofał w tym roku Kindle DX – jedyny swój model 10-calowy, który wcześniej zaniedbywał przy aktualizacji oprogramowania. Również inni czołowi producenci nie wypuszczają nowych modeli 10″ – bo Pocketbook 912 i Onyx M92 są już na rynku ponad rok – i każdy z nich ma swoje wady. Ich ceny wprawdzie trochę spadły, bo da się je kupić poniżej 1200 złotych (a nie 1500 jak rok wcześniej) – ale wobec tanich czytników 6″ to nadal poważny wydatek. Może po prostu chętni do czytania plików PDF są zbyt małą niszą? Za wcześnie na kolor…  W ubiegłym roku zadebiutował Jetbook Color - pierwszy czytnik z kolorowym e-papierem (Triton). Jak sprawdziłem na Targach Książki – ten kolor to taka marketingowa ściema – ot, coś w bladym czerwonym czy niebieskim odcieniu na tle tradycyjnego (ale straszliwie szarego) ekranu e-ink. Szkoda – bo sam ekran jest w bardzo wysokiej rozdzielczości (1600 x 1200), ale słaby kontrast nie pozwala zauważyć tej różnicy. Na 2013 zapowiedziano kolejną wersję Jetbooka – i wprawdzie poprawiono tam trochę kontrast, ale nie oczekujmy cudów (zdjęcie z bloga elibre.pl).  Podobny model z ekranem Triton zapowiada firma Pocketbook. Ale to jeszcze nie będzie rok kolorowego e-papieru. Inną konkurencyjną technologię „pasywnego” kolorowego ekranu miała firma Mirasol, która sprzedawała na dalekim Wschodzie czytnik Kyobo – niestety w połowie roku wstrzymano jego produkcję. Czy tablety wygrają? Czy to w ogóle konkurencja?  W grudniu opublikowane zostały wyniki kolejnego badania Pew Internet  na temat czytania na różnych urządzeniach przez konsumentów ze Stanów. Udział czytników wyniósł 19% (tego nie ma na wykresie, ale tyle samo było już na początku 2012) – zaś tabletów już 25% – co oznacza, że tablety wreszcie wyprzedziły czytniki. „Tablety wygrywają” – pisze Vadim Makarenko. O tak, to było przepowiadane od dawna. Już pierwszy iPad w roku 2009 miał wyrzucić Kindle z rynku – a nic takiego się nie stało. Na zmierzch czytników jest zdecydowanie za wcześnie, tym bardziej że to przecież odrębna kategoria urządzeń niż tablety. Oczywiście – Amazon nastawia się dzisiaj na marketing swojego tabletu – Kindle Fire, choćby przez to że będzie tam sprzedawał więcej treści cyfrowych, np. filmy i aplikacje. Jeśli patrzymy też na tablety jako urządzenia „uniwersalne”- wtedy nie ma wątpliwości, że więcej niż czytelników książek będzie osób, które chcą grać, korzystać z internetu czy oglądać filmy. Ale to nie oznacza, że ludzie porzucają czytniki na rzecz tabletów! Amerykańskie badania pokazują coś, co ignorują analitycy – mianowicie współposiadanie czytników i tabletów – po prostu obie kategorie urządzeń staniały na tyle, że często ludzie kupują jedno i drugie. W polskich warunkach to samo pokazało badanie Publio i Świata Czytników. Okazuje się, że 39% czytających na tabletach korzysta też z czytnika z e-papierem. Udowodniliśmy też że posiadacze czytników kupują i czytają więcej książek elektronicznych. No i są odpowiedzialni za boom e-bookowy na polskim rynku. O tym jednak będzie w drugiej części podsumowania. Czytaj dalej:  Test czytników e-booków w magazynie PC World Test czytników e-booków w magazynie CD-Action Kobo Aura – czytnik 6,8″ o rozdzielczości HD – czy ma szansę? Pocketbook Cover Reader – czyli zmień telefon w czytnik… Sony zapowiada 13-calowy czytnik. Raj dla czytających PDF? Krakowska Arteteka zaczyna wypożyczać czytniki e-booków 