Aktualizacja: po miesiącu doczekaliśmy się - 28 listopada ruszyła przedsprzedaż e-booka.  Drodzy wydawcy. Nie wolno Wam ignorować e-czytelników. Jeśli nie wydacie wersji elektronicznej, ludzie zrobią to za Was. Dwa tygodnie temu wspominałem o nowym tomie z serii wiedźmińskiej. „Sezon burz” Andrzeja Sapkowskiego został zapowiedziany jako… wydanie papierowe. Przedpremiera była pod koniec października – a dzisiaj papier powinien znaleźć się już we wszystkich księgarniach. Kilka osób doniosło mi, że dzwonili lub pisali do wydawnictwa SuperNOWA i mieli tę samą odpowiedź – w tym roku nie będzie e-booka. Czyli co, czytelnik ma grzecznie ustawić się w kolejce po papierowe wydanie w miękkiej okładce? Nie wiem jaka była przyczyna, dla której SuperNOWA nie przygotowała wersji elektronicznej. Czy była to obawa przed piractwem, czy też po prostu brak świadomości na temat tego, jak ten rynek się rozwinął. A może (co dopisuję następnego dnia) autor miał taki kaprys i praw do e-booka nie oddał… Czytelnik nie zniesie próżni. Czy to z nudów, czy dla sławy, bo przecież nie dla pieniędzy, ktoś książkę wskanuje, obrobi i wrzuci do sieci. I na początku tego tygodnia pojawiła się wersja elektroniczna. Można ją ściągnąć z dobrze znanych serwisów. I to jest nie tylko niechlujny skan z masą literówek, ale w miarę porządne formatowanie. Nawet wersja epub/mobi jest. Oczywiście, publikacja tej książki w sieci narusza prawa wydawcy i autora. Nie pochwalam tego. Ale wiem, że to nieuniknione. Co jest najgorsze? To, że straciliśmy szansę na absolutny rekord sprzedaży polskiego e-booka. Jeśliby wydano „Sezon burz” za np. 20-25 złotych – co jest sporą oszczędnością wobec papieru – nie zdziwiłbym się, gdyby sprzedaż osiągnęła poziom kilkudziesięciu tysięcy. Bo ludzie chcą kupować legalne książki elektroniczne. Widzę to po tym blogu i popularności promocji, widzę po rozwoju księgarni z e-bookami, po całym rynku. To co robię na Świecie Czytników nie miałoby sensu, gdyby i tak „piraty” wygrywały. Ale w tym momencie – część ludzi ściągnie to co można ściągnąć i potem oryginału już nie kupi. Autor nie zarobi, wydawca nie zarobi. Szkoda.      Jak przeczytasz "Sezon burz"?  Poszukam wersji nieoficjalnej  Poczekam z lekturą na legalnego e-booka Kupiłem lub kupię wersję papierową  Pożyczę z biblioteki lub od znajomego Zobacz wyniki    Loading ... W ankiecie można zaznaczyć kilka odpowiedzi. PS. Przypominam o zasadach komentowania – nie umieszczamy w komentarzach żadnych linków do miejsc, gdzie można znaleźć taką kopię. Autor ilustracji: Tomasz Samojlik, źródło: sapkowski.pl Czytaj dalej:  „Sezon burz” w oficjalnym e-booku – nareszcie! 250 milionów straty? Coroczne jęczenie nad piractwem e-booków „Zajdlowy” BookRage uzbierał 100 tysięcy! Pomysł na self-publishing, czyli książka Alexa Barszczewskiego Warszawskie Targi Książki 2013 – co mają dla fanów e-booków? Marcin M. skaczący po książkach, czyli suplement do „felietonowej afery” 