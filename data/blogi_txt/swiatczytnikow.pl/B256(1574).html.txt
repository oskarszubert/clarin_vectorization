Oto i ostatnia część największego w polskim internecie testu „All-New” Kindle Paperwhite. Tym razem wszystko, o czym nie wspomniałem wcześniej Na czwartą część pozostawiłem funkcje nie dla wszystkich istotne, ale również wpływające na użyteczność czytnika. Kolejno więc opiszę:  obsługę PDF działanie czasopism przeglądarkę internetową Kindle Store Goodreads kolekcje  Z uwagi na nowych czytelników, będzie kilka powtórek tematów dość znanych. Czytanie PDF Kwestia, czy Kindle nadaje się do PDF jest chyba najczęstszym pytaniem, jakie dostaję – i takim, na które nie umiem odpowiedzieć. Bo to mocno zależy od tego jaki plik czytamy. Jeśli jest to zwykły tekst w jednej kolumnie z dużymi literami (lub wręcz PDF przygotowany na czytniki) – to czyta się go zupełnie jak zwykłą książkę. Korzystanie ze słownika, podświetlania czy zakładek w PDF jest dokładnie takie samo jak przy e-bookach MOBI. Z drobnymi różnicami – nie ma funkcji PageFlip, a do spisu treści wchodzimy przez Menu – Table of Contents. Nowością są numery stron w spisie treści.  Podobnie jak przy e-bookach MOBI, ze spisem zostały też zintegrowane podkreślenia.  Gdy czytałem i oglądałem pierwsze recenzje PW2 w Stanach zaskakiwało mnie, że redaktorzy np. Goodereader chwalą obsługę PDF w porównaniu z Nookiem czy Kobo. A przecież Kindle nie ma np. trybu reflow, który pozwala powiększać tekst w plikach PDF poprzez ich konwersję w locie do formy tekstowej. Gdy czytamy książki składające się z kilku kolumn, Kindle ma jednak bardzo dobrze działającą funkcję znaną z tabletów – chcemy powiększyć kolumnę – dotykamy jej dwukrotnie i oto cała kolumna powiększa nam się do szerokości ekranu. Dotknięcie „zwykłe” nie przewija wtedy strony, a sprawia, że poruszamy się w obrębie danej strony po kolejnych kolumnach. Podobny tryb kolumnowy ma też np. PocketBook. Szybki i trzęsący się filmik, jak to działa przykładzie książki dwukolumnowej.  Oto pokazana na filmie strona książki – raczej mało czytelna na ekranie sześciocalowym.  Dwa dotknięcia – i oto treść kolumny wypełnia nam całą szerokość ekranu.   Jak widać, Kindle przy powiększeniu zignorował śródtytuły – i dostosował szerokość do rzeczywistej kolumny. Widzimy też przykładowe podkreślenie.  (Dla ciekawych, chodzi o ten tytuł, dostępny wyłącznie w PDF.) Powiększenie kolumny gestem działa również, jeśli mamy jedną kolumnę. Tutaj podręcznik Jeffa Gallowaya na temat półmaratonu. Najpierw zwykły tekst, następnie powiększony.  Różnica dla czytelności jest zdecydowana. Podobnie tekst można powiększyć, gdy korzystamy z trybu landscape, czyli przekręciliśmy ekran. Widok zwykły – czytelniej, ale denerwują straszliwe marginesy – tak jak w wersji papierowej. Kindle nie ma żadnych funkcji do obcinania marginesów.  I widok powiększony – trzy kolejne ekrany.    Na ostatnim widzimy największą wadę obsługi PDF w nowym Paperwhite. Rzeczą niewybaczalną i podważającą sens czytania wielu plików na Kindle jest niestabilność przeglądarki PDF. Jeśli otworzymy bardziej skomplikowany plik (wiele kolumn czy warstw) lub zbyt szybko zmieniamy strony, trafimy na komunikat o braku pamięci. Za mało pamięci – no i plik się zamyka. Dwa razy zdarzył się nawet natychmiastowy restart czytnika. Wielka szkoda, bo obsługa PDF nie jest taka straszna, jak chcą przeciwnicy – choć powiedzmy uczciwie, ustępuje np. PocketBookowi, który ma i reflow i kilka trybów czytania PDF. Uwaga: problem ze stabilnością PDF został poprawiony w wersji oprogramowania 5.4.3. Landscape mode Warto wspomnieć o rzeczy, która jest ważna dla osób przesiadających się z Classica czy Keyboarda. Tam, gdy przekręciliśmy ekran – był on przekręcony na stałe. Tryb poziomy w Paperwhite działa inaczej. Nie ma opcji „screen rotation” jaką znaliśmy z klawiaturowych Kindli.  ”Landscape mode” nie działa non-stop, a jedynie przy otwartych e-bookach. Gdy otworzymy e-booka (w dowolnym formacie), wtedy do poziomu przechodzimy przez opcję Menu – Landscape Mode. Z powrotem przez Menu – Portrait Mode. Landscape nie działa natomiast przy czasopismach i w przeglądarce internetowej. Czasopisma Działanie czasopism jest dokładnie takie samo jak w Paperwhite I – odsyłam więc do odpowiedniej części testu PW1. Tylko więc podstawowe zrzuty ekranowe. Spis treści możemy oglądać na dwa sposoby. Albo przeglądać sekcje ze zdjęciami i opisami:   Albo w formie tekstowej:   Tak natomiast wyglądają artykuły:   Przypomnę, że dla czasopism działa wciąż gest góra/dół, który przenosi do następnego lub poprzedniego artykułu. Jeszcze w Kindle Touch ten gest działał także w normalnych książkach – usunięcie go z PW1 było sporą wadą. PW2 wprowadził funkcję PageFlip, która skutecznie ułatwiła nawigację po książkach. Internet W działaniu przeglądarki internetowej nie widzę specjalnych zmian. Uruchamiamy ją prościej niż w klawiszowych Kindlach, bo nie ma osobnego działu „Experimental” – po prostu w menu widzimy „Experimental Browser”. W górnej belce widzimy miniaturowe pole na adres, które się rozszerzy w momencie, gdy będziemy chcieli coś wpisać. Google – pole wyszukiwania i strona wyników.   Warto zauważyć, że domyślnie odpala się zwykła strona Google, nie mobilna.  Da się z niej bez problemów korzystać. W przypadku stron polskich portali, przeładowanych reklamami do granic możliwości, lepiej jednak wchodzić na wersje mobilne. Mobilna strona warszawskiego działu gazeta.pl   Przycisk „x” w ciasteczkowym komunikacie na górze ekranu dał się zamknąć. Film oczywiście się nie uruchomił. :-) Rozkład jazdy PKP (alternatywny):   Wyszukiwarka połączeń komunikacji miejskiej – Jak dojadę:   W przypadku Jak dojadę, domyślnie ładuje się wersja angielska – bo i taki język zgłasza przeglądarka Kindle. Kliknięcie w polską flagę w stopce, żeby przełączyć język stanowi już pewne osiągnięcie. Jeśli się uprę, to nawet mogę Świat Czytników edytować.  Stabilność przeglądarki jest przyzwoita – acz przy bardziej skomplikowanych stronach będzie działała wolniej, parę razy też mi się wywaliła np. na stronie głównej jednego z portali. Jeśli strona nie ma wersji mobilnej, zawsze można wybrać z menu „Article mode”, który przerobi nam treść bieżącej strony do formy artykułowej.   Jest jednak różnica między taką stroną, a sytuacją, gdy wysyłamy sobie np. tekst mailem na czytnik,albo korzystamy z Instapaper czy Readability. Stronę w trybie artykułowym nadal musimy przewijać tak jak każdą stronę internetową (przytrzymujemy i przesuwamy w dół), co jest mniej efektywne niż gdybyśmy czytali zwykłego e-booka. Nie można również zmienić czcionki – domyślna jest dość wysoka. W praktyce może bardziej opłacać się powiększyć po prostu zwykłą stronę i nie korzystać z trybu artykułowego. Nowym czytelnikom przypomnę tylko, że w przypadku Kindle istnieje metoda na „odroczone” czytanie artykułów z serwisów internetowych. Wystarczy skorzystać z takich serwisów jak Instapaper (mój ostatni tekst) albo Readability. Wtedy na  nasz czytnik trafi gazetka z artykułami dodanymi w ostatnim czasie. Również oficjalna wtyczka Amazonu dla przeglądarek Firefox oraz Chrome – Send To Kindle umożliwia wysyłanie na czytniki artykułów. Trafiają one jako e-booki. Kindle Store Każdy czytnik zarejestrowany w Amazonie jest też mobilną końcówką Kindle Store, w którym kupuje większość amerykańskich użytkowników tego czytnika. My mamy znacznie większy wybór, chociaż możemy oczywiście z tej funkcji korzystać. Strona główna sklepu wygląda dość biednie…  Mamy skróty do różnych kategorii treści i bestsellerów. Brakuje mi bardzo linków do Kindle Daily Deal – i to brak komplenie dla mnie niezrozumiały. Wyniki wyszukiwania – jak to w sklepie.  No i zawartość książki z recenzjami. Dotknięcie „Buy” natychmiast dokona zakupu książki, bez żadnego ostrzeżenia. :-) Jednak jeśli klikniemy przez pomyłkę, będziemy mogli się równie szybko wycofać. Tak samo natychmiast zadziała przesłanie na czytnik fragmentu (sample). Goodreads i dzielenie się w społecznościach   Integrację z serwisem Goodreads opisałem w momencie wprowadzenia tej funkcji w wersji oprogramowania 5.4.2. Jest to kolejna próba wprowadzenia przez Amazon społeczności na czytnik – wcześniej było to dość nieśmiałe. W momencie, gdy połączymy sobie konta w Amazonie i Goodreads, dzielenie się fragmentami w mediach społecznościowych jest tak naprawdę wysyłaniem notki do Goodreads. Dopiero na ekranie możemy zaznaczyć czy chcemy też wysłać komentarz na Facebooka i Twittera.  Troszkę jednak tej integracji nie ogarnięto, bo przykładowo fragment z Polityki kupionej w Kindle Store pokazuje się teraz jako anonimowy.  Wcześniej był to link do kindle.amazon.com – czyli poprzedniej próby stworzenia przez Amazon serwisu społecznościowego. Kolekcje Do katalogu „documents” na czytniku możemy wgrać różne foldery – jednak Kindle, podobnie jak np. iTunes nie bierze ich pod uwagę. W organizacji naszych treści mogą pomóc tzw. kolekcje (collections) czyli wirtualne foldery. Każdą książkę możemy wrzucić do kilku kolekcji, zaś sama kolekcja może się składać z dowolnej liczby książek. Książki do kolekcji dodawać możemy z menu danej książki (Add to Collection), ale efektywniej jest wejść do danej kolekcji i wtedy wybrać „Add/Remove Items” z menu. Przelatujemy wtedy przez całą zawartość czytnika i chmury i zaznaczamy te książki, które do kolekcji mają trafić. Tutaj przykładowo – zbiór książek do przeczytania w grudniu. Ograniczeniem kolekcji jest brak możliwości dodawania do nich czasopism. Wraz z oprogramowaniem 5.4.2 pojawiły się tzw. kolekcje w chmurze:  Jeśli książkę dodamy do kolekcji, to ta kolekcja będzie się synchronizowała na innych urządzeniach na naszym koncie. Na razie ta funkcja obejmuje wyłącznie najnowszego Paperwhite oraz aplikacje dla iOS. Możemy też mieć kolekcję złożoną z książek znajdujących się w chmurze – to pomoże w organizacji dużej liczby książek wrzuconych w chmurę – i ściąganiu ich, gdy mamy taką potrzebę.  Wprowadzenie tej funkcji nie było zbyt przemyślane, bo bez pytania o zgodę Kindle zaimportował mi wszystkie utworzone w ciągu ostatnich lat kolekcje, nawet jeśli nie zawierają ani jednego e-booka z chmury (bo np. tworzyłem ja na Kindle DX dla lokalnych plików PDF).  Co więcej, ich usuwanie – co możemy zrobić tylko pojedynczo – oznacza też usunięcie ich na stałe z chmury i czytanie irytującego komunikatu, który nam o tym przypomina. Podsumowanie Wielokrotnie w czterech częściach testu padały stwierdzenia, że coś zostało rozwiązane podobnie jak w PW1. Bo faktycznie, niektóre funkcje działają dokładnie tak samo. Z punktu widzenia użytkownika PW1 dwie zmiany są jednak bardzo istotne – i to tak ważne, że poświęciłem im dwie części testu.  Poprawiona nawigacja po książkach – dla mnie to rewolucja, im więcej czytam książek popularnonaukowych, albo ostatnio podręczników do Photoshopa – tym bardziej to doceniam. Jeśli chcemy czytać książkę nielinearnie, skakać po rozdziałach i wydłubywać najciekawsze kąski – wtedy PageFlip i nowe zakładki staną się przydatne. Bardziej równomierne i cieplejsze oświetlenie – sprawia to, że korzystam z niego znacznie częściej w funkcji doświetlania, nawet jeśli nie jest ciemno. Porównywałem oświetlenie np. AfterGlow i Touch Lux. Onyx i PocketBook mają oświetlenie dobre (na poziomie PW1), nowy Kindle ma doskonałe. Tu już niewiele zostało do poprawienia.  Użytkownik starszych modeli Kindle będzie widział oczywiście więcej zmian, choćby: Samo oświetlenie, które dramatycznie zmienia komfort używania czytnika. Nie trzeba się wkurzać na pociąg, w którym świeci jedna żarówka, nie trzeba szukać lampki, albo siadać przy oknie. Zresztą nawet bez oświetlenia nowy ekran Carta jest cieplejszy i przyjemniejszy niż np. na Kindle Keyboard. Obsługa dotykiem, która od czasów Kindle Touch została mocno poprawiona. Łatwiej dostępne takie funkcje jak słownik, nowe – jak Wikipedia i udoskonalone – jak nawigacja po książkach. Do czasu PW2 nie korzystałem z zakładek, bo dostęp do nich był po prostu utrudniony. Teraz gdy listę zakładek mamy „pod palcem”, wtedy sięga się do nich coraz częściej.  Wśród wad nowego czytnika Amazonu wymienię przede wszystkim niestabilną obsługę PDF (to już zostało poprawione), choć sam akurat ten format czytam bardzo rzadko. Osobiście bardziej mi brakuje większej pamięci, na co zwracałem też uwagę przy podsumowaniu testu PW1, choć częściowo rekompensuje to bardzo łatwy dostęp do chmury. Tak czy inaczej, dla mnie „all-new” Kindle Paperwhite pozostaje wciąż czytnikiem pod paroma względami niedoścignionym – i choć ostatnio mam okazję sporo korzystać z innych marek, nie planuję przesiadki. Przede wszystkim jest to czytnik przemyślany. Trudno znaleźć funkcje zbędne, a te które są, działają porządnie. Czytanie, zaznaczanie, chodzenie po książce staje się przyjemnością, a o tym, że przed sobą mamy urządzenie elektroniczne – szybko się zapomina. PS. Dla zamawiających na święta – jak pisałem wczoraj – czytnik jest wciąż wysyłany na bieżąco. Na stronie produktu wisi komunikat, że jeśli ktoś zamówi dzisiaj (wtorek), temu Amazon gwarantuje otrzymanie czytnika w piątek. Traktowałbym to jednak z pewną dozą nieufności, biorąc pod uwagę problem „ostatniej mili” czyli obciążonych polskich kurierów… Czytaj dalej:  Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część II – nawigacja po książce Test „All-New” Kindle Paperwhite – część III – czytanie, wyszukiwanie, podkreślanie, słownik Test „All-New” Kindle Paperwhite – część I – ekran i oświetlenie Test Kindle Paperwhite – podsumowanie: zalety i wady czytnika „All- New” Kindle Paperwhite już jest! Oto pierwsze uruchomienie i moje wrażenia 