Czas na szczegółowy test Kindle Paperwhite, jakiego jeszcze nie było w polskim internecie! Test podzielę na kilka części, w których omówię różne aspekty korzystania z czytnika. Wcześniej opublikowałem już artykuł o pierwszych wrażeniach i konfiguracji wstępnej. Test zaczynam od oświetlenia – jest to cecha wyróżniająca nowy model i podstawowa przyczyna, dla której wiele osób zastanawia się nad kupnem tego czytnika. Każdy z nas korzysta z czytnika w różnych okolicznościach. Opiszę cztery sytuacje, w których światełko z Paperwhite przydaje się mniej lub bardziej. Kwestie podstawowe Światełko w Paperwhite aktywuje się automatycznie w momencie włączenia (wybudzenia) czytnika przy pomocy przycisku na dolnej krawędzi obudowy. Jeśli korzystamy z oryginalnej okładki (lub jej klonów), otwarcie okładki powoduje także wybudzenie czytnika i włączenie światełka. Poziom oświetlenia możemy regulować w zakresie od 0 do 24 przy pomocy ikonki żarówki, którą widzimy w górnym menu nawigacyjnym. Jeśli tego menu nie ma – aktywujemy je dotykając ekranu na górze.  Poziom maksymalny świeci dość mocno. Sam praktycznie nigdy nie korzystam z ustawień powyżej 18. Światło jest wtedy nienaturalne i widać wyraźnie wtedy słynne „cienie”. Z kolei poziom zerowy widoczny jest jedynie w całkowitej ciemności, gdzie pozwala na to aby trafić w żaróweczkę i sobie ekran rozjaśnić.  Sytuacja 1: bardzo jasno To sytuacja, gdzie jesteśmy „skąpani w świetle”. Przykładowo:  plaża lub park w słoneczny dzień biurko oświetlone mocną lampką  Tutaj nie potrzebujemy dodatkowego oświetlenia! Papier elektroniczny został stworzony właśnie do takich sytuacji – mamy słońce, dobre światło, komu więc potrzebne dodatkowe żarówki?! Zobaczmy jak to wygląda w praktyce – na biurku oświetlonym żarówką 40W położyłem Paperwhite obok mojego starożytnego Kindle Keyboard. Ustawienie 0/24  - żadnej różnicy między ekranami. Jak widać, kompletnie nietrafione są obawy, że stałe oświetlenie psuje korzystanie z czytnika.  Ustawienie 8/24 – nadal żadnej różnicy!  Ustawienie 15/24 – różnica już jest, ale nie tyle w czytelności, co w odcieniu ekranu.  Ustawienie 23/24 – no, tu już wali po oczach, prawie jakbym postawił na biurku iPada – z jedną różnicą – nie ma efektu lustra.  Tak więc ustawienie niskie nic nie daje, a wysokie ma dwa efekty:  zmiana odcienia ekranu – jeśli np. czytam na Kindle przy biurku oświetlonym ciepłą żarówką „tradycyjną” – to jego ekran jest tak samo dość ciepły. Diody mają inną temperaturę barwną i ekran będzie zimniejszy. zauważalne cienie i plamy oświetlenia na dole ekranu. Z tego też wniosek, że jeśli widzimy cienie – to możliwe, że ustawiliśmy zbyt mocne światło.  Kindle Paperwhite nie jest koniecznym zakupem, jeśli masz to szczęście, że czytasz zawsze w bardzo dobrym świetle. Zostań przy dotychczasowym czytniku, chyba że przekonają Cię inne funkcje Paperwhite. Sytuacja 2: dość jasno To jest sytuacja, w której światło sprawia, że nie mamy problemów z czytaniem książki lub korzystaniem czytnika. Przykładowo:  podróż pociągiem czy autobusem przy pogodnym dniu, albo mocnym oświetleniu, miejsce w kawiarnianym ogródku, ale nie w bezpośrednim słońcu, dobrze oświetlony pokój.  Tutaj rolą Kindle Paperwhite jest poprawienie komfortu czytania. Włączenie światełka sprawi, że… ekran wyda nam się bielszy! Ten moment udało mi się chyba uchwycić na zdjęciu otwierającym artykuł, gdzie Paperwhite staje się delikatnie jaśniejszy od ekranu Kindle Classic. Amazon namawia do tego, aby oświetlenie było na stałe włączone – i w tej sytuacji zdecydowanie się przydaje, choć nie jest niezbędne. Warto przy okazji wyjaśnić to, co Amazon mówi na temat kontrastu. Bezos na konferencji chwalił większy o 25% kontrast Paperwhite.  Sam ekran Paperwhite bez oświetlenia nie ma wcale większego kontrastu niż tradycyjny ekran Pearl z innych wersji Kindle – widzieliśmy to na zdjęciach wyżej. Dopiero oświetlenie sprawia, że sama powierzchnia ekranu z szarej robi się bielsza – w ustawieniu optymalnym faktycznie przypomina biel kremowego papieru. Ale coś za coś – otóż diody oświetlają zarówno tło, jak i … elektroniczny atrament z którego tworzone są litery. Jeśli ustawimy zbyt mocne oświetlenie, wtedy litery wydadzą nam się także jaśniejsze – i też nie czarne, a ciemno szare. Różne kroje czcionki w różny sposób reagują na światło. Fantastycznie wygląda Futura – mi po raz pierwszy wręcz zaparło dech!  Gorzej natomiast wypada Palatino – szczególnie gdy mamy wyłączone odświeżanie przy każdej zmianie stron (jest to ustawienie domyślne) – czcionka wydaje się postrzępiona. Ustawienia: u mnie jest to najczęściej pomiędzy 6 i 15. Przy mniejszych wartościach nie widać wielkiej różnicy – przy większych czujemy nienaturalność oświetlenia. Ponieważ w tym scenariuszu główne źródło światła jest i tak z zewnątrz – poziom oświetlenia to tak naprawdę wybór jak bardzo „biały” ekran chcemy widzieć. Sytuacja 3: dość ciemno W tej sytuacji jest za ciemno na tradycyjną książkę, albo czytnik. Niektórzy będą w stanie czytać powiększając sobie tekst, ale będzie to bardzo szybko męczyło wzrok. Przykłady:  nastrojowe światło w kawiarni, pochmurny dzień w pociągu i autobusie, albo światło „z jednej żarówki”, pomieszczenia ze światłem dziennym, a daleko od okna, czytanie pod ławką na wykładzie. :-)  Większość aparatów nastawionych na automatykę zrobi w takiej sytuacji zdjęcia poruszone, albo zaszumione. Tutaj Kindle Paperwhite staje się niezbędny. Jedyną alternatywą byłoby użycie zewnętrznego źródła światła, np. lampki. Jak to wygląda w praktyce – zabrałem dziś dwa czytniki na parapet parę minut przed zachodem słońca. Zdjęcia niestety nie oddają rzeczywistości – tak naprawdę było ciemniej i żeby czytać musiałbym powiększyć tekst. Ustawienie zero – żadnych efektów.  Ustawienie 6/24 – ekran Paperwhite zaczyna być odrobinę bielszy…  Ustawienie 12/24 – tu już widzimy „magię” Paperwhite – ekran jest po prostu biały, a nie szarobury jak to ma miejsce z tradycyjnym papierem elektronicznym. Ustawienia maksymalne – to już zbyt nienaturalnie, jak żarówa. Ustawienia: 10-11 to dobry początek – komfort czytania zależy przede wszystkim od światełka, dlatego nawet pojedyncze kroki mogą mieć znaczenie. Sytuacja 4: całkiem ciemno To jest miejsce gdzie… po prostu nie ma światła, lub jest bardzo słabe. Nie ma mowy o czytaniu  zwykłych książek. Przykładowo:  sypialnia w nocy, ciemny przedział w pociągu, jazda samochodem w nocy. Zanim wyjaśnię, jak działa w tej sytuacji  Paperwhite, uświadomić sobie trzeba, że ludzkie oko bardzo źle reaguje na nagłe zmiany światła.  Zmorą kierowców są ostre światła z naprzeciwka, a także podświetlane billboardy. Przez chwilę po wyminięciu takich świateł jesteśmy oślepieni. W kompletnej ciemności prawie nigdy nie pracujemy na komputerze. Co najwyżej możemy obejrzeć film, czy zagrać w grę, ale przełączenie do „zwykłego” programu będzie bolesne dla oczu. Jeśli muszę w ciemności pisać na laptopie, to sobie włączam program WriteMonkey, który imituje stare monitory monochromatyczne (bursztynowy tekst na czarnym tle). W kompletnej ciemności tradycyjne ekrany tabletów i telefonów są za jasne, nawet przy minimalnych ustawieniach. Dlatego większość porządnych programów do czytania na tablety ma tzw. „night mode” – czyli tryb, w którym ekran jest wygaszony, a widzimy jedynie jasne litery. Miałem tak w ostatnią niedzielę – jechałem wieczorem PKS-em, w którym zgaszono wszystkie światła. Miałem ze sobą iPada oraz Kindle. Wyjęcie iPada i próba odpalenia Flipboarda czy jakiejś gry poskutkowała tym, że zobaczyłem wielką żarówę, którą musiałem wyłączyć, bo natychmiast mnie rozbolała głowa. Wyciągnąłem Kindle i… na nim czytałem z powodzeniem przez 1,5 godziny. Tutaj mamy różnice między teorią i praktyką. Owszem, światło z Paperwhite trafia do naszych oczu nie bezpośrednio (jak w przypadku LCD), a odbite od ekranu. Ale inny sposób świecenia, nie sprawia, że światło stanie się obojętne dla oczu. Owszem – da się w przeciwieństwie do tabletów czytać na jasnym tle – ale… komfort będzie mniejszy niż w pierwszych trzech sytuacjach. Kwestia zatem takiego ustawienia, aby ekran za bardzo nie męczył oczu, ale by tekst był wciąż wyraźny. W kompletnej ciemności korzystamy z ustawień 2-6. Na króciutkim filmie można zobaczyć, jak ogromny wpływ na postrzeganą jasność mają ustawienia.  W sytuacjach 2 i 3 da się praktycznie zawsze dobrać takie ustawienie, gdzie ekran będzie wyglądał po prostu jak książka. To dla mnie wielka zaleta Paperwhite. W kompletnej ciemności nie dobierzemy naturalnego ustawienia, bo… nie jest naturalne, aby w ciemności patrzeć się w jedną oświetloną powierzchnię… To jest ograniczenie wynikające z fizyki, a nie konstrukcji urządzenia. Kindle Paperwhite daje więc możliwość czytania w całkowitej ciemności – ale należy traktować to właśnie jako możliwość, a nie typowe zastosowanie czytnika. W momencie, gdy czytamy np. w łóżku, a nie chcemy przeszkadzać drugiej osobie, która z nami śpi, należy raczej dążyć do sytuacji numer 3 – gdzieś z boku powinno być nieinwazyjne oświetlenie (kinkiet, słaba lampka nocna), a ekran Paperwhite tylko doświetlać, tak abyśmy poza ekranem widzieli coś jeszcze. Porównajmy ze sobą omówione sytuacje    Nr Sytuacja Rola oświetlenia Ustawienia   1. Bardzo jasno Niepotrzebne Dowolne 2. Dość jasno Poprawić komfort czytania 6-15   3. Dość ciemno Umożliwić komfortowe przeczytanie tekstu 10-11 (ustaw dokładnie) 4. Całkowicie ciemno Umożliwić w ogóle przeczytanie tekstu 2-6 Podsumowanie Konieczność szukania dobrego światła była jak dotąd jedną z większych wad czytników. Jasne – nikt nie uznaje tego za wadę książki papierowej, ale w przypadku urządzenia, które ma pozwolić na czytanie zawsze i wszędzie było to denerwujące ograniczenie. Od ponad tygodnia zabieram nowego Kindle Paperwhite ze sobą wszędzie gdzie się da i nie mogę wyjść z podziwu, jak naturalne stało się korzystanie z oświetlenia. Gdy czytam przy biurku, to ze względu na wygodę okładki ze stojakiem nadal preferuję starego Keyboarda, bo różnic w czytelności nie ma. Ale wszędzie „w trasie” Paperwhite staje się niezastąpiony. Nie muszę się zastanawiać, czy w pociągu siadać przy oknie, albo w autobusie pod lampką. Mogę wreszcie korzystać z czytnika w łóżku, gdzie dotąd czasami zabierałem tylko tablet. A i tam, gdzie oświetlenie bywało dobre, fajnie obserwować jest nieco bielszy odcień ekranu. Kindle Paperwhite dzięki oświetleniu pozwala rzeczywiście czytać w każdej sytuacji – i właśnie przez to można go określić jako czytnik nowej generacji. PS. W drugiej części testu skupię się na obsłudze Paperwhite przy codziennym czytaniu. Jak zwykle proszę o zadawanie pytań – ale mam też wielką prośbę o przeczytanie wcześniejszych artykułów i nie powtarzanie tych samych wątków. Czytaj dalej:  Test „All-New” Kindle Paperwhite – część I – ekran i oświetlenie Czytniki z oświetleniem – jak różni się kontrast ekranu? Kindle Paperwhite II już w Stanach, oto pierwsze recenzje Nowy Paperwhite jako jedyny ma następcę ekranu Pearl – czyli E-Ink Carta Pierwsze filmy z Kindle Paperwhite II Test Kindle Paperwhite – część III: wyszukiwanie, PDF, Internet, czasopisma, kontrola rodzicielska 