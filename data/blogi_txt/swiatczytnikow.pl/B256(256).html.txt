Zwykle, gdy kupujemy Kindle, korzystając z naszego konta w Amazonie, przychodzi do nas już zarejestrowany na tym koncie. To fajna sprawa, pierwszy raz włączyć urządzenie i zobaczyć, że jest już tam nasze imię. :-) Są jednak przypadki, gdy Kindle zarejestrowany nie został. Na przykład:  gdy otrzymujemy go w prezencie (kupujący zaznaczył opcję „This will be a gift”); gdy kupiony został w sklepie stacjonarnym – niektóre sieci handlowe w Stanach (Target, BestBuy) i UK (Tesco!) mają Kindle w sprzedaży; gdy kupimy czytnik z drugiej ręki (wtedy go trzeba wyrejestrować: Menu – Settings – Deregister).  Co daje rejestracja Kindle? Czasami dostaję pytania podobne do poniższego: Czy warto Kindle rejestrować, jak chyba nie będę korzystał z amazona? Odpowiedź brzmi: warto, nawet jeśli nie chcemy nic kupować w Amazonie, bo daje nam to dostęp do paru ważnych funkcji.  Dostęp do darmowych książek z Kindle Store (zobacz listę). Za to nie zapłacimy ani grosza, a możemy sobie zbudować niezłą biblioteczkę. Możliwość dzielenia się fragmentami książek na Facebooku i Twitterze. Korzystanie z funkcji wysyłania plików e-mailem. Po rejestracji możemy ustawić swój e-mail w domenie @free.kindle.com – wszystkie wysłane tam pliki trafią do Kindle. Co ważniejsze, możemy tego e-maila podać w Calibre i czytać w ten sposób Newsweeka, Wprost, Politykę i wiele innych gazet czy portali. Korzystanie z kolekcji, czyli sposobu na organizację naszych książek. Dlaczego tworzenie kolekcji jest niedostępne, gdy mamy niezarejestrowany czytnik? Bo jest to funkcja internetowa! Kolekcje są przechowywane na serwerze Amazonu i jeśli kiedyś zmienimy Kindle 3 na Kindle 4 (i wgramy ponownie nasze książki), to będziemy mogli zaimportować od razu całą ich organizację. Prawo do gwarancji! Jeśli nie mamy zarejestrowanego czytnika, to dla Amazonu on nie istnieje w naszych rękach. A przecież cała procedura zwrotu odbywa się zdalnie i przy rozmowie z Amazonem od razu nas proszą o identyfikację. Dlatego jeśli coś nam się zepsuje, nie będziemy mogli zwrócić się o wymianę. Rejestracja jest dowodem, że Kindle w tym momencie należy do nas. No i darmowy internet 3G w Kindle 3G. Miałem kilka relacji, że bez zarejestrowania Kindle, 3G nie działało. Ale tutaj nie mam pewności, więc będę wdzięczny za Wasze spostrzeżenia.  Jak zarejestrować Kindle? Aktualizacja z 29.09.2012: Amazon usunął możliwość rejestracji przy pomocy numeru seryjnego. Są na to dwa sposoby. Rejestracja na samym Kindle:  Włączamy sieć (Menu » Wireless On)  – wcześniej będziemy musieli skonfigurować WIFI przy użyciu Menu » Settings » Wi-Fi Settings Przechodzimy do Menu » Settings, tam wybieramy „Register” i podajemy nasze dane do konta w Amazonie. Jeśli nie mamy konta w Amazonie możemy je założyć z tego ekranu. Rejestracja przez stronę internetową:    Wchodzimy na stronę „Manage Your Kindle” w Amazonie i przechodzimy do „Register your Kindle”. Następnie podajemy numer seryjny, który widnieje w Menu » Settings: No i załatwione – gdy tylko podłączymy nasz czytnik do sieci, będzie już zarejestrowany.  Na temat rejestracji Kindle możemy obejrzeć wideo na stronie Amazonu. Wady rejestracji? Czy rejestracja ma swoje wady? Nie sądzę. Niektórzy mogą mieć obawy, że Amazon za dużo będzie o nas wiedział (co czytamy), albo że może śledzić naszą lokalizację. Teorie spiskowe mają to do siebie, że kwitną nawet jeśli się im zaprzecza. Na razie jednak żadna taka informacja nie wyciekła, a w porównaniu z operatorami komórkowymi mamy zawsze tę swobodę, że możemy wybrać „Wireless Off”… A co z reklamami? Jeśli kupimy (np. osobiście w Stanach) wersję Kindle with Special Offers, wtedy reklamy zobaczymy … dopiero po rejestracji urządzenia. Będą na liście książek oraz na wygaszaczach ekranu. Reklam nie ma jednak w treści książek, dlatego nie przeszkadzają przy czytaniu. Z tego też powodu, taką wersję również warto zarejestrować. Czytaj dalej:  Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze „Stary” Kindle Paperwhite dogania „nowego” – oprogramowanie 5.4.4 i mnóstwo zmian Oprogramowanie Kindle Paperwhite 5.3.8 – ważna poprawka działania słownika Przegląd wszystkich ustawień Kindle Paperwhite (oraz Touch) [Prenumerata cykliczna w Nexto] – jak ustawić wysyłkę na Kindle? Oprogramowanie 5.3.4 dla Kindle Paperwhite – drobne poprawki 