Dzisiaj wpis prawie że lajfstajlowy, choć z racji ograniczonego budżetu, jakość zdjęcia nie dorówna tym z czołowych blogów. Przede wszystkim brak na nim długonogiej blondynki, za co wszystkich czytelników przepraszam. Jest za to moja stara torba na laptopa, mój stary Kindle Keyboard i… świeżutki elektroniczny bilet PKP. Jeżdżę dość często koleją. Od paru lat bilety na pociągi spółki PKP Intercity – czyli ekspresowe i pospieszne (TLK) – kupuję przez internet. Bo nie trzeba stać w kolejce do kasy, no i od pewnego czasu dostępne są promocje SuperBilet. Po dokonaniu płatności dostajemy plik PDF, którego do niedawna… nie mogliśmy pokazać przy kontroli. Bilet należało wydrukować, bo konduktor sprawdzał kod QR przy pomocy czytnika, ale jednocześnie musiał przybić tradycyjną pieczątkę. Było to spore utrudnienie, bo nie każdy ma przecież pod ręką drukarkę. Od paru dni biletów kupionych w PKP Intercity nie trzeba drukować. Jak donosi strona Intercity: Od 15 kwietnia br. podróżujący z PKP Intercity mogą kupować bilety przez dowolne przenośne urządzenie mające dostęp do sieci internetowej, bez konieczności drukowania blankietu biletowego. Wystarczy, że podczas  kontroli  pasażer pokaże konduktorowi kod biletu na ekranie smartphona, laptopa czy tabletu.  A na czytniku też można? Czemu nie. :-) Dokładniej określa to dalsza część artykułu: Warunkiem honorowania biletów „z ekranu” jest okazanie, na ekranie przenośnego urządzenia elektronicznego, ważnego biletu. Urządzenie musi mieć możliwość wyświetlanie obrazów o rozmiarze co najmniej 25 na 25 mm. W ten sposób osoba dokonująca kontroli biletu będzie mogła zeskanować, za pomocą terminala mobilnego, kod Aztec (QR kod), znajdujący się na internetowym bilecie. A więc bez obaw, że czytnik jednak nie jest tabletem – wystarczy dowolne urządzenie. Sprawdziłem, że gdy bilet PDF wrzucimy na Kindle, kod QR ma rozmiary 23 na 23 mm. Wydaje mi się, że z racji wysokiej rozdzielczości powinien dać się wskanować. Jeśli to nie wystarczy – można zawsze obraz powiększyć.  Ale pytanie, od którego może trzeba było zacząć – po co bilet na czytniku? Czy artykułu nie napisałem na siłę, żeby gdziekolwiek wepchnąć tematykę czytników. Wydaje mi się, że nie – przecież nie każdy posiadacz Kindle (lub innego czytnika) ma telefon odtwarzający pliki PDF, no i nie każdy jeździ z laptopem. Teraz nie trzeba szukać drukarki. Kupujemy w domu bilet, wysyłamy go mailem na Kindle i przed wyjściem sprawdzamy czy się wgrał. Pamiętajmy, że problemy z WIFI nie zwolnią nad od zapłacenia kary. :-) Aktualizacja: Jeśli ktoś miał obawy, jak korzystanie z biletu na czytniku będzie przebiegać w praktyce, oto komentarz Łukasza Rogowskiego z Facebooka: Bilet na czytniku dzisiaj wypróbowany, skanowanie bez problemów a pan konduktor z wprawą sam przewijał ekran na Kindle Touch :) Czytaj dalej:  Kupujemy czytnik Kindle babci lub dziadkowi Jaki czytnik będzie najlepszy do przeglądania internetu? Czytnik w samolocie – wreszcie będzie można czytać przez cały lot! Kindle jako czytnik… mangi! – Wydanie III OpenDyslexic – font ułatwiający czytanie przy dysleksji Kindle, Calibre, formaty i jak uzyskać idealny plik 