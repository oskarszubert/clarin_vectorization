Flagowy tablet Amazonu czyli Kindle Fire HD doczekał się nareszcie wersji międzynarodowej. Można go już zamawiać do Polski. Jeszcze ważniejsza jest informacja o dostępności sklepu z aplikacjami na Androida. Tablety Fire od ponad roku konkurują w Stanach z produktami Apple. Nam pozostawało do tej pory obchodzenie się smakiem, bo wprawdzie dawało się Fire jakoś kupić w Polsce, ale nie miało to sensu ze względu na różne ograniczenia i brak gwarancji. To się zmieniło. Kindle Fire HD można już zamawiać oficjalnie do Polski, podobnie jak do około 180 innych krajów, a wysyłka zacznie się 13 czerwca. W Polsce kupimy dwa modele z ekranem o wysokiej rozdzielczości – standardowy Kindle Fire HD o rozmiarach 7″ oraz konkurujący z „dużym” iPadem Kindle Fire HD 8,9″. Jak wypadają ceny? Wszystkie dane zebrałem w tabelce. W wersji międzynarodowej wysyłane są tablety bez reklam – pamiętajmy o tym porównując ceny.    Model Kindle Fire HD 7″ Kindle Fire HD 8,9″   Zdjęcie     Ekran LCD HD 1280×800 LCD HD 1920×1200   Rozmiary 19,3 x 13,7 x 1 cm 24 x 16,4 x 0,9 cm   Waga 395 g 567 g   Procesor dual core 1,2 Ghz dual core 1,5 Ghz   Pamięć 16 GB 32 GB 16 GB 32 GB   Cena nominalna $214 $244 $284 $314   Wysyłka do Polski $20,98 Opłaty celne $54,05 $60,95 $70,15 $77,05   Razem $289,03 $325,93 $375,13 $412,03    Koszty zamówienia liczone są tak samo jak w przypadku czytników Kindle. Do nominalnej ceny doliczamy koszty wysyłki oraz opłaty celne, w tym przypadku złożone z VAT 23%. Najtańszy Kindle Fire HD kosztuje zatem około 950 zł, najdroższy około 1350 zł. Są to ceny zbliżone do tego co oferują inni producenci markowych tabletów, a pozwolą też Kindle konkurować na polskim rynku z urządzeniami Apple. Przecież za iPada Mini 16GB płacimy w Polsce więcej niż za Fire HD z ekranem 8,9″ i pamięcią 32GB… W wersji międzynarodowej nie jest dostępny najdroższy model HD z modemem 4G, a także najtańszy Fire starszej generacji z ekranem 7″, który Amazon powoli wycofuje ze sprzedaży. Appstore działa już w Polsce  Zmianą bardzo ważną, nawet jeśli nie zamierzamy kupować tabletu Kindle Fire jest otwarcie sklepu Amazon Appstore także dla Polski. Jest to serwis konkurencyjny wobec oficjalnego Google Play, znajdziemy tam często lepsze oferty, choćby codziennie jedną aplikację za darmo. Dzisiejszą darmową aplikacją dnia jest gra Fruit Ninja, którą bez problemu pobrałem na swój telefon. Na urządzeniu trzeba wcześniej zainstalować ręcznie aplikację Amazon Appstore. Przy aplikacjach płatnych pamiętajmy, że do każdej transakcji zostanie doliczony także polski VAT – zamiast $0,99 płacimy np. $1,21. Decydując się na kupno Fire, pamiętajmy też, że coś za coś – na tabletach Amazonu nie ma Google Play, nie będziemy mieli więc dostępu do aplikacji kupionych w sklepie Google. Instalacja jest możliwa dopiero po zrootowaniu urządzenia, co jest zdaje się banalne – ale nie wiadomo jak wpływa na gwarancję. Jakie usługi Amazonu będą jeszcze dostępne w Polsce? W informacji prasowej przesyłanej przez Amazon czytamy że Kindle Fire to znacznie więcej niż sprzęt – to usługa. Podobnie jak czytnik, zostaje od razu przy kupnie zarejestrowany przez nasze konto, a wysyłka zakupionej treści odbywa się bezprzewodowo. Informacja dla kraju łagodzi nieco oczekiwania.  Będą dostępne oczywiście książki Kindle, a także aplikacje (bo sklep już działa). Brak wzmianki o filmach, jak również możliwości wykupienia usługi Amazon Prime – za $79 rocznie daje ona w Stanach nielimitowany dostęp do streamingów oraz możliwość wypożyczania książek na Kindle (jednej na miesiąc). Podobnie jak czytniki Kindle – tablet Fire ma roczną gwarancję, która jak wiemy, polega na wymianie uszkodzonego urządzenia na inne. Co jeszcze ważne – tablet wysyłany jest tak samo jak czytnik wyłącznie z kabelkiem USB – można go ładować przez komputer, albo inną ładowarką. Nie ma sensu chyba dokupować tej, którą nam Amazon proponuje przy dodaniu do koszyka, bo niezależnie od jej kosztu, zwiększa ona koszty wysyłki o 5 dolarów. Podsumowanie Amazon mnie zaskoczył. Nie spodziewałem się, że Kindle Fire HD zobaczę kiedykolwiek w wersji międzynarodowej. W sytuacji, gdy odblokowano dla Polski dostęp do sklepu z aplikacjami, tablet zaczyna być dobrą propozycją dla szukających takiego urządzenia. Wysoka rozdzielczość, mocny procesor, głośniki stereo, łącze HDMI, zintegrowane środowisko pracy – to sprawia, że staje się to niezła alternatywa iPada w zakresie dostępu do cyfrowej rozrywki, co przyznają nawet takie media jak Mac Observer. I od razu odpowiem na pytanie, które pewnie wielu z Was się nasuwa. Czy premiera Fire oznacza, że od tej pory na tym blogu będę pisał o tabletach? Oczywiście nie. Głównym tematem Świata Czytników są urządzenia do czytania. Nawet Amazon w swoich reklamach traktuje tablety i czytniki jako urządzenia komplementarne. I tego się trzymajmy. :-) Zdaję sobie sprawę, że przywiązanie do marki Amazonu może wiele osób skłonić do zakupu także tabletu. Sam się zastanowię nad Fire HD 8,9″ jako alternatywą dla iPada z Retiną. Ale jeśli zakocham się w nowym urządzeniu, to na pewno założę osobnego bloga o tabletach i nie będę Was tutaj męczył… :-) PS. Zupełnie przypadkowo po publikacji tego artykułu strona Amazona zdaje się, że padła… Czytaj dalej:  Nowe tablety Kindle Fire HD i HDX wysyłane do Polski, ceny od 700 zł Tablety Kindle Fire do $40 taniej i… fałszywy alarm (?) jeśli chodzi o Classica Wietrzenia magazynów ciąg dalszy czyli… powrót Kindle DX Paperwhite II wysyłany od dzisiaj do Polski – mój już leci! :-) Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Jest już *nowy* Kindle Paperwhite! Bez rewolucji? 