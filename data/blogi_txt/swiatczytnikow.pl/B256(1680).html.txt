W najnowszym numerze tygodnika Wprost pojawia się artykuł na temat wejścia Amazonu do Polski, zatytułowany „Czekanie na potwora”. Jego początek poświęcony jest jednak Kindle: W tym sezonie w Londynie najmodniejszy jest kindle. W londyńskim metrze, w autobusach, na lotniskach ludzie w najróżniejszym wieku siedzą z nosami w wypromowanym przez Amazon czytniku e-booków. O, to prawie jak w warszawskim metrze, co jakiś czas można zobaczyć nawet trzech czytnikowców na jednej ławce. :) Nigdy się z nim nie rozstaję. Najlepiej mieć w domu kilka skórzanych etui, aby móc dobrać kolor do stroju lub dodatków noszonych w danym dniu – opowiada Katarzyna Sokołowska, czterdziestokilkuletnia projektantka kapeluszy, germanistka i matka trojga dzieci, która kilkanaście lat temu przyjechała do stolicy Albionu do męża robiącego karierę w City. Teraz mąż analizuje trendy w finansach, a ona trendy w modzie. – To w Polsce też się może przyjąć – mówi, gdy dowiaduje się, że Amazon chce wiosną pojawić się na naszym rynku. Tu się zatrzymajmy – jako przykład, autor artykułu wybrał osobę niewątpliwie zamożną, robiącą w Londynie karierę, którą stać na ekstrawagancję w postaci paru skórzanych etui. Czy to opis typowego użytkownika Kindle, którego można spotkać w londyńskim metrze? Czy raczej pokazanie, że czytnik to modny gadżet klasy średniej? Dalej czytamy: Na początku października [Amazon] udostępnił polskim użytkownikom Kindle’a możliwość ściągania plików przez sieć GSM. I tu widać, że mamy kolejny artykuł, którego autor chyba nie próbował sprawdzić jak to jest z Kindle w polskiej sytuacji. Na początku października (wraz z premierą Kindle 4 oraz oprogramowaniem 3.3 dla Kindle Keyborad) Amazon włączył Personal Document Service, czyli przechowywanie plików w chmurze. Jest to funkcja, o której jeszcze nie napisałem, ale działa ona na całym świecie, nie tylko w Polsce, a do pełnego działania wymaga WIFI. Z kolei darmowy internet w wersji 3G jest w Polsce od maja 2010, a kupowanie plików w Kindle Store od… jesieni 2009, czyli od debiutu międzynarodowej wersji Kindle. Dalej bezpłatna część artykułu kończy się i czytamy: Po paśmie sukcesów w Ameryce, Wielkiej Brytanii i Niemczech nie udało mu się równie spektakularnie podbić Francji, Hiszpanii czy Włoch. Między innymi dlatego, że główna broń Amazon – czyli czytnik Kindle – na tamtejszych rynkach spotkał się z zainteresowaniem mniejszym, niż liczył szef Amazon Jeff Bezos. Zaraz, sekundę. Kindle Store we Włoszech i Hiszpanii wystartował… parę dni temu czyli 1 grudnia. Już teraz autor wie, że podbój się nie udał? Skąd ten brak sukcesu? Zgodnie z artykułem: przyczyną jest opór wydawców, którzy nie chcą przenosić książek do formatu Kindle – i wniosek: podobnie będzie w Polsce, bo najpopularniejszym polskim formatem jest EPUB, którego jak wiadomo Kindle nie czyta. O możliwościach konwersji oczywiście nic nie ma, bo sprawdzenia tego że platforma wydawnicza Kindle przyjmuje pliki EPUB bym nie oczekiwał. Żeby nie skupić się tylko na krytyce – dobrze wyróżnione zostały zalety czytnika e-booków, choć z jednym wyjątkiem: ani słowa o papierze elektronicznym. Potem czytamy o polskim rynku – najwięksi sprzedawcy, tacy jak Merlin oraz Empik się Amazonu nie boją, bardziej czekają na niego wydawcy, wkurzeni monopolistycznymi działaniami Empiku. Jednak podsumowanie jest zaskakujące: Empik ma, według różnych szacunków, od 40 do 60 proc. udział w rynku książki. Bez niego nie ma szansy na to, by dobrze sprzedać jakąkolwiek pozycję. Z tym większym zainteresowaniem wydawcy czekają więc na wejście do Polski Amazon. Ale bez przesadnych nadziei. Sprzedaż książek w internecie rośnie, ale to wciąż tylko 4 proc. Nawet na najbardziej rozwiniętych rynkach – takich jak amerykański czy brytyjski – internetowa sprzedaż książek jest dziesięciokrotnie mniejsza niż ta w księgarniach. Internet jeszcze długo będzie tylko ich uzupełnieniem. Czy to nie jest zaklinanie rzeczywistości? To już nie jest pytanie czy, ale za ile lat internet zmiecie tradycyjne księgarnie, a e-booki dorównają książkom tradycyjnym. To jest ten moment, gdy wydawcy muszą zastanowić się, co z tym fantem zrobić, bo za 5 lat nie pomoże nawet jeśli spalą wszystkie niesprzedane książki pod Ministerstwem Kultury. Wracając do naszego grajdołka – cieszę się, że takie artykuły powstają, bo dzięki nim coraz więcej ludzi dowie się o czytnikach. Szkoda, że autor Wprost nie zauważył, że użytkowników Kindle nie trzeba szukać w Londynie i że potwór, który ma czyhać u naszych granic, to częściowo już u nas jest. (zdjęcie: cookie monster) Czytaj dalej:  Amazon wchodzi do Polski… ale nie ze sklepem Amazon – ukryte imperium Amazon wchodzi do Polski. Nie, jeszcze nie ze sklepem Nowy Nexus 7 prosto z Amazonu? Kolejne poszerzenie zakresu wysyłki do Polski Test czytnika PocketBook Mini – maluch, który dużo może… Wybór czytnika i… jeden drobny szczegół, który go dyskwalifikuje 