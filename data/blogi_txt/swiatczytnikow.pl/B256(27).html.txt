Adobe wraz z trzecią wersją Adobe Digital Editions wprowadziła znacznie mocniejsze zabezpieczenia DRM dla plików PDF i EPUB. Jednocześnie firma ogłosiła nowy pakiet dla dostawców treści: Adobe Content Server 5.0, który będzie te lepiej zabezpieczone pliki wysyłał. W przyszłości planują jeszcze dodatkową weryfikację online po stronie czytelnika… Inne nowe funkcje ADE to:  obsługa układu horyzontalnego dla książek bardziej zaawansowana obsługa CSS (w wersji 2.1) poprawki w wyszukiwaniu w plikach PDF.  Ruch Adobe jest elementem walki „z piractwem”. Wiadomo, każdy bardziej zaawansowany użytkownik kupując takiego e-booka, zdejmuje z niego zabezpieczenie (co zajmuje 30 sekund), aby mieć pewność, że książkę otworzy za rok i za 10 lat – gdy serwery Adobe mogą już nie działać, a sama firma nie będzie istnieć. Użytkownicy MobileRead szybko sprawdzili (link do wątku), że samo korzystanie z ADE 3.0 nadal pozwala na zdjęcie DRM z pliku – to dostawca e-booków musi nabyć nową wersję Content Server i wysyłać „mocniej” zabezpieczone pliki. Uściślenie: Jak wynika z wypowiedzi pracownika Adobe: nowy DRM będzie dostępny też w starszej wersji Content Server (4.2), ale wersja 5 będzie miała możliwość jego wymuszenia – nawet jeśli oprogramowanie czytnika go nie obsługuje. Jak zauważa Michael Kozlowski z bloga Gooderader, jedynym dużym partnerem jaki został Adobe jest Sony. Amazon ma swojego DRM, Nook i Kobo korzystają zaś z modyfikacji poprzednich rozwiązań Adobe. Wygląda to chyba tak, że dotąd mogłem, owszem, na swoim Kobo przeczytać książki z Adobe DRM – ale nie wiadomo, jak będzie z ADE 3.0. Problem będą mieli też twórcy niezależnych aplikacji, takich jak Aldico, które dotąd obsługiwały Adobe DRM w starszej wersji. Muszą go wdrożyć, albo ich użytkownicy nie otworzą nowych książek. Możliwe, że nowy DRM wprowadzą (niemal nieobecne w Polsce) biblioteki z e-bookami, no bo fakt, że przy użyczeniu treści na ograniczony czas ta technologia ma jakieś uzasadnienie. Całe szczęście, temat nas już prawie nie dotyczy. Polska jest jednym z niewielu krajów, gdzie większość e-booków sprzedaje się bez DRM. To z jednej strony zasługa popularności Kindle – z drugiej: zdrowego rozsądku wydawców i dystrybutorów, którzy stwierdzili, że nie ma sensu utrudniać ludziom życia, a problemu piractwa takie zabezpieczenia i tak nie rozwiążą. Dodajmy, że rozwiązania Adobe były po prostu drogie. Nie wiem jakie koszty ponosili polscy dystrybutorzy (poproszę informację na priv, jeśli ktoś zechce się podzielić), ale według bloga Allesebook.de, wdrożenie poprzedniej wersji Adobe Content Server 4.0 kosztować miało 6500 dolarów. Ktoś na MobileRead pisze, że od każdej ściągniętej książki Adobe dostaje też 22 centy. Lepiej te pieniądze przeznaczyć na promowanie czytelnictwa. PS. Dla miłośników dziwnych urządzeń i zabawy w ich „hackowanie” – dzisiejsza książka dnia w Ebookpoint to Raspberry Pi. Przewodnik użytkownika (9,90 zł). W Amazonie za tę samą kwotę, acz w innej walucie dostaniemy II wydanie tego przewodnika. A przypomnę, że były też próby połączenia „Malinki” z Kindle. Czytaj dalej: Nexto pozbywa się ostatecznie Adobe DRM Nie ma DRM – i gdzie są teraz Twoje książki? Francja obniża VAT na e-booki, ale… tylko bez DRM! Prztyczek w nos Amazonu? DRM zmieniający treść e-booków? No nie… Tor Books świętuje rok bez DRM Google Books działa już w Polsce – uwaga na DRM! 