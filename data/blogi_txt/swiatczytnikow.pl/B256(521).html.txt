Kilka tygodni temu porównałem nowego, czarnego Kindle Classic, ze starym srebrnym. Teraz warto przyjrzeć się Kindle Paperwhite. Aktualizacja z 24 stycznia 2013: Nareszcie! Nowy czytnik Amazonu można już zamawiać do Polski! Ważna uwaga: Pamiętaj, że ten artykuł był napisany, zanim dostałem do rąk nowy czytnik Amazonu, dlatego jest mocno teoretyczny – zobacz bardziej praktyczne zestawienie zalet i wad Paperwhite.  O ile nowy Classic trafił już prawie miesiąc temu do pierwszych klientów, to Kindle Paperwhite wysyłany jest (tylko w Stanach) dopiero od 1 października. Wczoraj zaczęły pojawiać się pierwsze testy amerykańskich portali i można już coś konkretnego powiedzieć Oczywistą bazą do porównań jest Kindle Touch – bo ten czytnik usunięto z oferty – ale tylko w Stanach, bo do Polski ciągle możemy go zamówić. Jest to pewnie rekompensata za to, że Paperwhite w wersji międzynarodowej pojawi się u nas dopiero w przyszłym roku. Podstawowe pytanie – czy warto czekać? I na co czekać? Co jest lepiej niż w Touch?  Światełko – no jasne. To jest cecha wyróżniająca ten model. Nad tradycyjnym ekranem e-papierowym mamy najpierw warstwę dotykową, a następnie warstwę rozprowadzającą światło z czterech diod LED.  Natężenie oświetlenia możemy regulować przy pomocy ikonki żarówki na górze ekranu – aż na 24 poziomach – od pełnego do delikatnego. Większa rozdzielczość – 1024 x 758 [tak: 758 a nie 768!]. Pozornie nie jest to duża różnica w porównaniu do 800 x 600, tym bardziej, że przy normalnej odległości oczu od kartki, piksele i tak są trudno zauważalne. Ale dzięki temu będzie można wprowadzić więcej krojów czcionki – zamiast trzech dotychczasowych, będzie teraz sześć. Jeff Bezos podczas prezentacji zwrócił uwagę na Palatino - jest to czcionka szeryfowa, o wielu niewielkich detalach, której użycie będzie możliwe dopiero w wyższej rozdzielczości.   Co w dniu premiery było lepiej niż w Touch? Uwaga: trzy poniższe funkcje są już w Kindle Touch z oprogramowaniem 5.3.  Time To Read – to może być spora gratka dla fanów wszelkich statystyk i rankingów. Kindle, jak wiadomo, śledzi nasze zwyczaje czytelnicze – i teraz będziemy mogli to wykorzystać. Dowiemy się ile czasu pozostało nam do końca rozdziału czy całej książki. A więc postawa „jeszcze tylko do końca tej części i na dzisiaj koniec” będzie miała wsparcie ze strony technologii. :-) Nie jest jednak pewne, czy funkcja ta będzie działała tylko w książkach z Kindle Store, czy we wszystkich.  Widok okładek na liście książek – nareszcie, chciałoby się powiedzieć. Dla tradycjonalistów, jest możliwość przełączenia na tradycyjną listę. Ekran z okładkami mieści tylko 6 książek, więc nie za wiele. Łatwiejszy dostęp do książek w chmurze  – lista książek ma teraz zawsze dwa tryby przeglądania – Device/Cloud, trochę podobnie jak w aplikacji Kindle dla Androida.(fot. The Verge)  Co jest tak samo lub inaczej niż w Touch?  Ekran dotykowy, wygląda na to, że obsługa jest podobna jak opisywana w mojej recenzji Touch. Jednak typ ekranu to już ekran pojemnościowy – a więc dodatkowa warstwa dotykowa. W Touch był czujnik podczerwieni. Co ciekawe, nie jest to „pełny” multitouch, a jedynie dwupunktowy – nie ma więc co liczyć na bardziej zaawansowane gesty. Funkcja X-Ray- czyli zaciąganie informacji o książce kupionej w Kindle Store. Nie powiem żebym z niej korzystał, może dlatego, że nie używam często Touch. W nowym Paperwhite dostaniemy też możliwość podglądu informacji o autorze, zaciągniętej z Wikipedii. (fot. CNET) Ograniczenia 3G – w Kindle Paperwhite 3G przy braku dostępnego WIFI będzie można przeglądać tylko Wikipedię i Kindle Store. Wciąż jedynym czytnikiem 6″ z przeglądarką działającą w 3G pozostaje Kindle Keyboard (ostatnio niedostępny). Wymiary – Kindle Paperwhite jest o 3 mm mniejszy zarówno jeśli chodzi o długość i szerokość, a także o 1 mm cieńszy. Oznacza to, że będzie na niego pasowała część okładek z Touch/Classic, choć nie wszystkie – na pewno nie „wciskane” oryginalne okładki z Amazonu. Bateria – podobno nadal ma trzymać 8 tygodni przy pół godziny czytania dziennie i to z podświetleniem do połowy. Praktyka to zweryfikuje. Nie wiem ilu z Was bateria Touch tyle trzyma. :-)  Co jest gorzej niż w Touch:  Brak przycisku HOME! Tak, po usunięciu w Touch przycisków zmiany stron, Amazon dopełnił dzieła dekonstrukcji. Aby wrócić do ekranu głównego, trzeba aktywować menu na górze i kliknąć na ikonkę „domu”. Natomiast wybudzanie urządzenia to znane z tabletów „przeciągnij aby odblokować”. Żałuję, że Amazon nie zastosował sposobu z dotykowego Onyxa, gdzie jedyny przycisk pod ekranem pełni funkcję zarówno HOME, jak i BACK (cofamy się tak długo, aż dojdziemy do ekranu startowego). Brak dźwięku. Jest to o tyle zdumiewające, że przecież Amazon we wrześniu 2012 wprowadził usługę Whispernet for Voice – czyli możliwość synchronizacji audiobooków i e-booków! Działa ona nawet na starym Keyboardzie z oprogramowaniem 3.4. Ale podejrzewam, że chodzi o to, aby klienci kupowali tablet Kindle Fire… Mniejsza pojemność pamięci – i to jest moim zdaniem największa wada Paperwhite. Trzeba być wyjątkowo złośliwym, żeby w czasach spadających cen pamięci zostawić użytkownikowi tylko 1,25 GB miejsca (z łącznych 2 GB). Prawdopodobnie wiąże się to z brakiem obsługi audiobooków – skoro użytkownik nie będzie ściągał audio, to mniejsza przestrzeń ma mu wystarczyć. Jeśli założymy kupowanie książek z Amazonu – to czemu nie. W końcu dzięki dostępowi do „Archived Items” można w każdej chwili dociągnąć sobie książkę z chmury. Ale gdy myślimy o własnych plikach – ta przestrzeń jest już bardzo mała. No, ale Amazon celowo ogranicza funkcjonalność swoich urządzeń – tak samo w roku 2009 usunięto z Kindle slot kart SD (tak, był w pierwszej odsłonie czytnika!). Na osłodę ułatwiono dostęp do książek w chmurze, które są dostępne już z głównego ekranu – i rzeczywiście, jeśli ktoś będzie cały czas w zasięgu sieci – to korzystanie z 5 GB dodatkowej przestrzeni będzie prawie tak łatwe, jak w przypadku książek na urządzeniu. Cena wersji 3G – $199 (dla wersji bez reklam) to aż $60 drożej niż WIFI. Czy warto tyle dopłacać za możliwość ściągania książek z Amazonu przez 3G i Wikipedię? Możliwe, że podobnie jak w przypadku najdroższego Kindle Fire HD, Amazon stosuje tutaj tzw. „anchor price”, czyli specjalnie wygórowaną cenę, która służy głównie do porównania z tańszymi opcjami. Z drugiej strony – te 5GB w chmurze przy mniejszej ilości pamięci sprawić może, że użytkownik wersji 3G będzie korzystał częściej z tego połączenia.  Jak to jest w praktyce? Specyfikacja i reklamy to nie wszystko. Jak Kindle Paperwhite spisuje się w codziennym użyciu? Oto kilka uwag wyciągniętych z testów w portalach. Oświetlenie jest znacznie lepsze niż w Nook GlowLight – gdzie było powszechnie krytykowane. Widać to na porównaniu z Engadget: Nook był oświetlony nierównomiernie, a warstwa „światłonośna” na Kindle jest znacznie delikatniej rozłożona – choć miejsca z diodami są nadal zauważalne. Przy najwyższym oświetleniu jest to podobno bardzo zauważalne i denerwujące. Co jest ważne – oświetlenie jest nad ekranem – zatem nie świeci nam w oczy (jak na ekranie LCD), ale… oświetla od góry tekst na e-papierze. Jednak samo światło ma widoczny niebieski poblask. To znamy z licznych lampek LED-owych. Nie podoba mi się to. Po tygodniu testowania recenzent z GigaOm stwierdził, że włącza światło nie tylko wtedy gdy jest ciemno, ale także delikatne podświetlenie w dzień. To pozwala mu czytać w słabo oświetlonym metrze czy słabo oświetlonym pokoju – czyli tam, gdzie tradycyjną książkę, jak i tradycyjny czytnik czyta się mniej komfortowo. Narzeka jednak, że podświetlanie można regulować tylko przez ustawienia w menu – co odciąga od lektury, najlepiej byłoby mieć przyciski (a jednak!) z boku urządzenia, albo funkcję automatycznego dostosowania jasności, znaną z większości tabletów. Sam ekran ma podobno nieco inną fakturę jak Touch, co ma ułatwić wykonywanie gestów. Działanie urządzenia wszyscy określają jako bardzo szybkie – i brak opóźnień. Ghosting przy zmianie stron jest zauważalny, ale nie bardziej niż na innych czytnikach. Co do obudowy i łatwości trzymania – narzeka się na zbieranie odcisków palców i zbyt małą ramkę (jest faktycznie trochę mniejsza niż Touch), co sprawia, że trzymanie Paperwhite nie jest tak komfortowe. Z drugiej strony i tak większość użytkowników zainwestuje w okładki.  Czy ekran bez oświetlenia naprawdę robi różnicę? Wróćmy do samego ekranu. Czytając reklamy i testy mam wątpliwości, czy ekran sam w sobie jest taki rewolucyjny, pominąwszy rozdzielczość, którą znam np. z Irivera Story HD i jakoś nie biegnę zmieniać czytnika. Przecież jeśli czytam na co dzień przy biurku z zapaloną lampką, to nie będę używał światełka. Co mi więc po flagowej funkcji, którą włączę raz na jakiś czas? Dobrze obawy te opisał w swoim artykule „Dlaczego nie kupię Kindle Paperwhite” KHRoN: Amazon bardzo mocno sugeruje iż “podświetlenie jest tak wspaniałe, że będziemy chcieli je mieć przez cały czas włączone”. Żeby się nie okazało, że włączone podświetlenie jest konieczne żeby faktycznie dostrzec jakąś różnicę między starym a nowym wyświetlaczem (że olśniewająca biel wynika właśnie z podświetlenia). To było by rozczarowujące. A jest się czym martwić, bo na wyświetlacz nie tylko nałożona została folia-światłowód odpowiadająca za jednolite oświetlenie wyświetlacza, ale również opornościowa pojemnościowa warstwa dotykowa (Kindle Touch miał czujniki podczerwieni rozmieszczone wokół wyświetlacza – żeby zadziałał dotyk nie trzeba było w ogóle dotykać ekranu, wystarczyło zbliżyć jedynie palec… albo dowolny inny obiekt czy stylus). Przyjrzyjmy się z bliska ekranowi. Zdjęcie z testu Engadget.com przedstawia kolejno: Touch, Paperwhite bez podświetlania, Paperwhite z podświetlaniem.  Balans bieli pozostawia dużo do życzenia, poza tym wydaje mi się, że na 2 i 3 zdjęciu nie udało się złapać ostrości. Tak czy inaczej, nie widzę ogromnej różnicy – czcionka jest nieco grubsza. Ale pamiętajmy – Touch (z którym się PW porównuje) nie ma jeszcze poprawki oprogramowania wprowadzonej w Classic 4.1 i Keyboard 3.4, a która zwiększa widoczny kontrast czcionki ekranowej. Dla mnie różnica między Keyboard z oprogramowaniem 3.3 i 3.4 była w zasadzie taka sama jak na zdjęciu powyżej, odsyłam zresztą do artykułu. Niestety nie ma zbyt wielu zdjęć porównawczych bez podświetlania.Przykładowo z The Verge:  Można zauważyć większą rozdzielczość (z tym że Kindle Touch na górze wypadł trochę z focusu), ale nie wydaje mi się, żeby ekran Paperwhite był bardziej biały… Jak porównamy jasność w programie graficznym to jest jaśniej – ale po prostu oświetlenie pada tutaj z prawej strony, bo i jasność samego Paperwhite jest nierównomierna. Tak więc rewolucji chyba nie będzie, bo to wciąż podrasowany Pearl. Pierwsze recenzje użytkowników na Mobile Read także nie potwierdzają różnic – dla niektórych bez podświetlania jest mniejszy kontrast, dla niektórych większy – to prawdopodobnie rozrzut jakościowy Pearla, o którym było sporo gdy porównywaliśmy stary i nowy ekran Classic. I jeszcze film The Verge szybko przeszło przez najważniejsze funkcje nowego czytnika.  Kiedy Paperwhite będzie w Polsce? Według dotychczasowych informacji, wersja międzynarodowa nie zostanie wprowadzona przed przyszłym rokiem. Mamy już doświadczenia z premierą Kindle Touch. Też przez długi czas trwały pre-ordery, w Stanach model ten był wysyłany od listopada 2011. W Polsce i innych krajach kupujących w Amazon.com premiera Touch miała miejsce w lutym 2012, a w Wielkiej Brytanii, Niemczech i Francji, czyli krajach mających własne oddziały Amazonu – dopiero w kwietniu 2012. Nie widzę powodu, dla którego w przypadku Paperwhite miałoby się stać inaczej. Dla Amazonu najważniejszy jest okres przedświąteczny i chcą najpierw nasycić rynek amerykański. Zresztą zainteresowanie czytnikiem jest spore – i Amerykanie, którzy dziś zamówią Paperwhite, muszą sami czekać 3 tygodnie na wysyłkę, a sam sklep ogranicza zamówienia do 5 na głowę. Co do cen w Polsce – powinny być to po prostu ceny wersji oryginalnej bez reklam – czyli $139 za wersję WIFI oraz $199 za wersję WIFI + 3G. Plus oczywiście VAT i przesyłka. Ja sam nie zamierzam kupować Paperwhite przed wprowadzeniem wersji międzynarodowej i nie będę o nim szerzej pisał na Świecie Czytników. Nie widzę na razie powodu, aby podniecać się premierą za Wielką Wodą, a potem kombinować, jakby tu do Trzeciego Świata sprowadzić nowy gadżet. Nie zamierzam też kupować u firm, którzy ściągają w dziwny sposób wersję z reklamami ($119 w Stanach) i sprzedają ją za 699 zł, oczywiście z „polską” gwarancją, nie obejmującą uszkodzeń mechanicznych. Nie to nie. Poczekam do lutego stycznia. Podsumowanie Czytnika Kindle Paperwhite nie możemy traktować jako prostego następcy Touch. Pod względem funkcjonalności jest to raczej czytnik plasowany pomiędzy Classic i Touch – o ile pominiemy nowości, ale ich rzecz jasna nie da się pominąć. Najważniejsze jest światełko. Mi podświetlanie przydałoby się pewnie zimą przy jeździe kiepsko oświetlonymi autobusami, ale z drugiej strony noszę ze sobą cały czas w plecaku lampkę z diodami LED (kupiona na Allegro za jakieś 7 złotych) i… w ciągu ostatniego roku wyciągałem ją chyba ze 3 razy. Nawet baterii jeszcze nie wymieniałem. Tak więc kwestia, jaka jest rzeczywista potrzeba czytnika ze światłem. A czy czekać? Na to pytanie każdy odpowiada sam. Jeśli obecnie brakuje Ci często lampki, albo rezygnujesz z czytania, bo jest za ciemno – to zastanów się. Ale jeśli z czytnikiem postępujesz podobnie jak z książką, czyli po prostu zapalasz lampkę przy fotelu – nie widzę w tym momencie ogromnej przewagi Kindle Paperwhite nad obecnie dostępnymi czytnikami. Czytaj dalej: Kindle Paperwhite II już w Stanach, oto pierwsze recenzje Porównanie: Kindle Paperwhite vs Pocketbook 623 Touch Lux Test „All-New” Kindle Paperwhite – część I – ekran i oświetlenie Pierwsze filmy z Kindle Paperwhite II „All-New” Kindle Paperwhite 3G wysyłany już do Polski. Warto dopłacać? Test Kindle Paperwhite – podsumowanie: zalety i wady czytnika 