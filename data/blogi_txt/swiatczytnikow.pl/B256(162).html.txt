Usługa „Czytaj bez limitu” przygotowana przez Legimi będzie niedługo dostępna na czytniki. To może mocno zmienić polski rynek. Warunek? Czytnik musi być z Androidem. I takie urządzenie też niedługo będzie do kupienia. :-) Ale po kolei: Zacznijmy od tego, że „Czytaj bez limitu” ma już rok – wystartowali 13 listopada 2012, a dwa dni później… zostali zablokowani przez wydawców. Poszło o cały model biznesowy. Kupując abonament na telefon (9,90 zł) lub tablet (19,90 zł) czytelnik ma dostęp do rosnącej biblioteki książek, które może czytać w aplikacji Legimi. Wydawca zarabia w momencie, gdy czytelnik wyjdzie poza standardowy rozmiar „darmowego fragmentu”. W ten sposób Legimi obchodzi brak licencji na wypożyczanie książek – co w dużym stopniu uniemożliwiło powstanie innych wypożyczalni. „Czytaj bez limitu” wróciło miesiąc później – Legimi dogadało się z wydawcami i co jakiś czas informowali, że oto nowy wydawca dołącza do programu. Dziś w cenie abonamentu można przeczytać już 2,5 tysiąca e-booków. W marcu 2013 usługa, która dotąd działała tylko na urządzenia Apple, weszła także na Androida. Jakiś czas później objęła również Windows Phone oraz Windows 8. Kiedy czytniki? Jak powiedział mi niedawno Michał Małaczyński z Legimi, nie ma dnia, żeby nie dostali maila, kiedy usługa będzie dostępna na czytnikach. W maju tego roku firma zorganizowała „Pojedynek blogerów”, w którym wziąłem udział ja – po stronie czytników oraz Przemek Pająk ze Spider’s Web – po stronie tabletów. Wyniki ankiety na stronie pojedynku były jasne. 89% zagłosowało za czytnikami. To potencjalni klienci takiej usługi – o ile wejdzie na czytniki. Problem był przede wszystkim technologiczny – część czytników ma formę zamkniętą, nie da się np. zrobić aplikacji na Kindle bez zgody Amazonu, a ten wiadomo co by sądził na ten temat. Są modele bardziej otwarte – ale generalnie żaden czytnik działa w ten sposób, że możesz bez problemu wgrać zewnętrzną aplikację. Trzeba współpracy z producentem. Właśnie debiut na Androidzie był szczególnie interesujący dla czytnikowców. Bo przecież niektóre czytniki mają właśnie „pod spodem” ten system. Na Świecie Czytników testowałem nawet Nook Simple Touch, którego w dość prosty sposób można przerobić na „prawie tablet”. Niestety wersja Androida na Nooku była zbyt stara, żeby uruchomić wiele współczesnych aplikacji, w tym Legimi. Teraz stało się to możliwe. Kilka dni temu na polskim rynku zadebiutował czytnik Onyx Boox C65 After Glow – jest to nowsza, podświetlana wersja Onyxa i62 Angel Glow. Dostępny też będzie tańszy model Onyx Boox C65 Storia – bez podświetlenia. Co ważne – oba te czytniki będą miały Androida. Oba będą miały dotykowy ekran. I na obu będzie działała aplikacja Legimi. Premiera 4 grudnia. Dla Legimi jest to powrót do Onyxa – mało kto pewnie pamięta, że w 2010 roku mieli aplikację na model Onyx 60. To były jednak czasy, gdy czytniki 6-calowe kosztowały grubo ponad 1000 złotych i nie zdobyła ona wielkiej popularności. Nowe modele będą kosztowały 599 zł (After Glow) i 499 zł (Storia) – i co jeśli połączymy z abonamentem – może być bardzo ciekawą ofertą. Czy rewolucja? Obecnie w Polsce króluje taki model, że osobno kupujemy czytnik, a osobno e-booki – w dowolnej księgarni, byleby nie miała DRM. Legimi chce to zmienić. Jeśli kupimy Onyxa – oczywiście, możemy kupować też inne książki, ale przede wszystkim możemy skorzystać z abonamentu, w którym wszystkie książki będą pod ręką. „Czytaj bez limitu” określa się często jako „Spotify dla książek” – w przypadku muzyki nie trzeba już kupować osobno płyt w MP3, tylko po zapłaceniu abonamentu ma się prawie wszystko. Jak to będzie wyglądało w przypadku książek? Ważniejszy będzie dostęp do paru tysięcy tytułów, czy posiadanie kilku, kilkunastu z nich? Bardzo jestem ciekaw czy to się uda. Zobaczymy po 4 grudnia. Powinno udać mi się jeden z tych czytników przetestować i powiedzieć Wam jak ta usługa spisuje się w praktyce. Czytaj dalej:  Czytaj bez limitu na Androidzie – Legimi wchodzi na nową platformę Nowa oferta abonamentowa Legimi już ruszyła: miesiąc od 6,99 zł; czytniki od 479 zł Test czytnika Onyx AfterGlow i aplikacji Legimi – część II – „Sezamie, otwórz się!” 4000 tytułów w abonamencie Legimi + konkurs: jesteś za czy przeciw? Rok Legimi czyli 3 książki rocznie (albo i 400) E-booki w abonamencie czy na sztuki? Wasze odpowiedzi w konkursie Legimi 