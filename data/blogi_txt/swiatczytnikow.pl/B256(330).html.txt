Aktualizacja: problem opisany w artykule poprawia oprogramowanie w wersji 5.1.2.  Sprawa jest znana od paru tygodni, ale gdy dzisiaj opisał ją polski serwis Niebezpiecznik, to już od rana dostałem parę maili na ten temat. Problem dotyczy wyłącznie Kindle Touch. Wprowadzone niedawno nowe oprogramowanie 5.1.0 poza paroma udogodnieniami (m.in. tryb landscape) ma też poważną dziurę. Wstawienie na stronę internetową specjalnie spreparowanego kodu pozwala jej na przejęcie kontroli nad czytnikiem poprzez dostęp do poleceń systemu operacyjnego. Oczywiście tylko wtedy gdy na tę stronę wejdziemy przez przeglądarkę Touch. Jedynym sposobem na zabezpieczenie się jest samodzielne włamanie na czytnik i wykonanie innego kodu… Zdecydowanie do tego nie namawiam. Amazon nie wypowiedział się na temat błędu, choć na forum Mobile Read są użytkownicy z wersją 5.1.1, która rzekomo ten błąd naprawia. Co to oznacza w praktyce? Niewiele. Dziury bezpieczeństwa mają przeglądarki, systemy operacyjne i urządzenia, które z nich korzystają. Najprostszy sposób aby ich uniknąć, to „higiena internetowa”. Większość zakażeń rozmaitymi robakami internetowymi bierze się z klikania w dziwne linki i chodzenia po stronach z crackami, pirackim softem i erotyką. Oczywiście, możemy też wejść na stronę, która została zakażona szkodliwym kodem. Pytanie jednak o prawdopodobieństwo zarażenia akurat Kindle. Dzisiejsze „robaki” to jest przemysł. Sieci zarażonych komputerów wykorzystywane są do masowego wykradania haseł, numerów kart kredytowych, dokonywania dalszych ataków i coraz bardziej bezczelnego zarabiania. M.in. niedawno polskie serwisy hostingowe były szantażowane przez właścicieli takiego botneta. Czy Kindle da się do tego wykorzystać? No nie. Numeru karty się nie wykradnie, bo ten na Kindle nie jest przechowywany. A trudno sobie wyobrazić, że ktoś robi sieć do masowego kupowania książek w Amazonie, bo to jedyna rzecz, do której można Kindle użyć. Dlatego nie przywiązywałbym wielkiej wagi do tego błędu. Nie jest znany jakikolwiek przypadek natrafienia na taki kod, choć oczywiście nie można wykluczyć żartownisiów, którzy korzystając z podanych na tacy przykładów będą się bawić. Poza tym, jeśli coś takiego się stanie – od czego gwarancja? Pierwszy komentarz na Niebezpieczniku: „W dzisiejszych czasach ciężko znaleźć coś bez błędu. Czy my coś robimy nie tak?”. Niestety. Znalezione dziury na Kindle to też znak popularności tego sprzętu. Czytaj dalej:  Kindle Paperwhite i Touch korzystają z polskiej Wikipedii! Aktualizacja Kindle Touch 5.3.7 – poprawki słownika i wyszukiwania Przegląd wszystkich ustawień Kindle Paperwhite (oraz Touch) Jaki czytnik będzie najlepszy do przeglądania internetu? „Tajne” polecenia w Kindle Paperwhite / Touch Amazon wreszcie udostępnia pełne archiwa gazet na koncie Kindle 