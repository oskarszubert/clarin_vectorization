Nowy czytnik Amazonu czyli „All-new” Kindle Paperwhite dostał właśnie pierwszą dużą aktualizację oprogramowania. Wprowadza ona kilka nowych funkcji, takich jak integracja z Goodreads, FreeTime oraz kolekcje w chmurze. Informacje i link do pobrania wersji 5.4.2 znajdziemy na stronie Kindle Paperwhite (2nd Generation) Software Updates. Sam tytuł tej strony wskazuje na ostateczne rozdzielenie linii rozwojowej oprogramowania dla pierwszej i drugiej generacji czytników Paperwhite. Wygląda na to, że PW1 nie dostanie na razie aktualizacji z PW2. Choć intryguje mnie numer wersji – 5.4.2 może oznaczać, że pozostawiono 5.4.1 dla starszego modelu… Taka naprzemienna numeracja miała miejsce przy kolejnych poprawkach dla PW1 i Touch. Co nowego? Na stronie wymieniają trzy funkcje, z których dwie były zapowiadane już podczas premiery. Zachwalane są też w liście, jaki trafia na nasz czytnik po aktualizacji.   W liście też wzmianka o poprawie wydajności, ale brak konkretów, czego dotyczyła. Krótko o tych funkcjach. Integracja z Goodreads Goodreads to serwis społecznościowy dla czytelników książek, którego Amazon przejął ponad pół roku temu. Teraz zintegrowali go z Kindle, a o tym, że integracja to dość istotna, świadczy pojawienie się w głównym menu nowej opcji pod literką „g”. Korzystanie z Goodreads wymaga posiadania tam konta, a więc takie możemy założyć lub też połączyć istniejące.   Po zalogowaniu następuje połączenie kont Goodreads i Amazon, zachęcają mnie też do dodania na półkę Goodreads pozycji, które kupiłem w Amazonie.  Można to jednak pominąć. Następnie trafiam na stronę swojego profilu, który przypomina mniej więcej to co jest na stronie internetowej. M.in. lista moich książek i znajomych.   Polskie książki, których w Goodreads jest sporo, nadal tu są. Po wejściu do Goodreads widzę aktualizacje od znajomych.  Mimo posiadania tam konta, nigdy nie byłem zaciekłym użytkownikiem Goodreads i to się raczej nie zmieni. Sądzę jednak, że będę korzystał z rekomendacji jakie z tego serwisu wypłyną. A przecież o to głównie Amazonowi chodzi… Co ciekawe, na razie tę aktualizację dostali wyłącznie użytkownicy amazon.com – jeśli ktoś jest podłączony do amazon.co.uk (patrz: strona aktualizacji) albo .de – to jeszcze ikonki „g” nie ma. Kindle FreeTime Kindle FreeTime – to funkcja, która ma pozwalać na kontrolę nad tym jak nasze dzieci czytają.  Ekran startowy zachęca do utworzenia hasła, to samo będzie używane do ustawień rodzicielskich. Następnie tworzymy dla dziecka profil, wybieramy książki i ustalamy czytelniczy cel. :-) FreeTime do tej pory działał wyłącznie na tabletach Kindle Fire – i Paperwhite II jest pierwszym czytnikiem, na którym tę funkcję włączono. Na razie nie testowałem, zresztą nie mam pod ręką żadnego dziecka, wkleję za to kilka zrzutów ekranowych z Amazonu. Tak wygląda panel zarządzania profilami dzieci. Możemy wybrać książki, włączyć dostęp do osiągnięć – a także ustalić liczbę minut dziennie, które dziecko powinno spędzić na czytaniu.  A takie są osiągnięcia, które dziecko może zdobyć.  Wyglądają one trochę podobnie do osiągnięć jakie można zdobywać na Kobo – i zastanawia mnie dlaczego Amazon nie włączył ich wszystkim. W końcu „grywalizacja” działa niezależnie od wieku i wielu dorosłych chciałoby się pobawić. Cloud Collections Kolekcje w chmurze to zmiana zasady działania dotychczasowych kolekcji. Przypomnę, że chodzi o kategorie, do których możemy dodać nasze książki. Od teraz informacje o kolekcjach będą przechowywane w chmurze i będzie je można synchronizować między różnymi urządzeniami. Niestety spośród czytników będzie to możliwe wyłącznie na Paperwhite II, poza tym na tabletach Kindle Fire HD/HDX oraz Kindle for iOS. Przypomnę, że na wszystkich modelach Kindle nadal można zaimportować kolekcje z innych modeli - teraz ma to działać również dla książek z chmury. Niestety Kindle od razu po aktualizacji… zaimportował mi automatycznie wszystkie kolekcje utworzone kiedykolwiek w ciągu z ostatnich trzech lat, choć wcale się o to nie prosiłem. Przez to na czytniku mam teraz niezły bałagan, sporo kolekcji jest puste, bo na PW2 nie mam odpowiadających treści.  Bardzo mi się to nie podoba, tym bardziej że będę musiał niepotrzebne kolekcje usunąć ręcznie – nie zauważyłem zakładki do zarządzania na koncie Kindle. Ale co ważne – jeśli teraz usunę, to zniknie też z chmury i już jej nie zsynchronizuję na innym czytniku. Chmurowe kolekcje utrudnią trochę życie w momencie gdy nie jesteśmy podłączeni do sieci – wtedy przy każdej edycji kolekcji dostajemy komunikat o braku synchronizacji, co może być bardzo irytujące.  Nowością jest to, że jeśli do kolekcji należą książki w chmurze – są one także widoczne i można je ściągnąć.  To akurat całkiem przydatna poprawka i w perspektywie pozwoli może na jakąś organizację naszej chmury. Podsumowanie Żadna z tych zmian nie jest istotna dla ludzi czytających polskie książki z polskich księgarni, choć po swoich znajomych widzę, że Goodreads używają i pewnie będą zachodzili teraz tam częściej. Nie wiem czy ktoś się też zdecyduje włączyć Free Time swoim dzieciom. :-)  Natomiast zachowanie czytnika przy kolekcjach trochę mnie wkurzyło, aczkolwiek integracja z książkami w chmurze jest dalszym, logicznym etapem rozwoju. Czytnik zaktualizuje się sam, po jakimś czasie z włączonym WIFI (może jutro, może za dwa tygodnie, nie ma tu reguły). Aktualizację można wgrać samodzielnie. Jak zaktualizować Kindle Paperwhite?  Ściągamy plik update_kindle_5.4.2.bin ze strony Amazonu. Ma on ponad 170 MB. Korzystając z kabla USB, przegrywamy plik do katalogu głównego Kindle. Upewnijmy się, że mamy na czytniku dostateczną ilość miejsca! Odłączamy kabel. Wybieramy kolejno: Menu » Settings » Menu » Update Your Kindle. Aktualizacja trwa kilka minut.  Przed aktualizacją warto:  sprawdzić czy na czytniku mamy dostateczną ilość miejsca, żeby wgrać plik z oprogramowaniem. upewnić się, którą mamy wersję: Menu » Settings » Menu » Device Info - bo czytnik mógł się zaktualizować samodzielnie. naładować baterię – choć czytnik i tak nie dopuści do aktualizacji, jeśli poziom baterii będzie zbyt niski.  Czytaj dalej:  Oprogramowanie 5.4.3 dla nowego Paperwhite – poprawa działania PDF, kolekcji i słownika „Stary” Kindle Paperwhite dogania „nowego” – oprogramowanie 5.4.4 i mnóstwo zmian Oprogramowanie 5.3.5 dla Kindle Paperwhite – poprawki słownika Oprogramowanie Kindle Paperwhite 5.3.8 – ważna poprawka działania słownika Oprogramowanie 5.3.4 dla Kindle Paperwhite – drobne poprawki Oprogramowanie „starego” Paperwhite 5.3.9 – poprawa stabilności w PDF 