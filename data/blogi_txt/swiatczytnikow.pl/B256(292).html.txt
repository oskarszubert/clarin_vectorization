Koalicja Otwartej Edukacji świętuje co roku Dzień Domeny Publicznej. Przypomnę o co chodzi. Zgodnie z prawem autorskim obowiązującym w Polsce prace literackie, dzieła sztuki, utwory muzyczne itp. chronione są od momentu ich stworzenia aż do 70 lat od śmierci autorów. Po tym czasie wygasa prawo autorskie, a utwór wchodzi do tzw. domeny publicznej. Można powiedzieć, że zostaje w ten sposób uwolniony z rygorów prawa autorskiego. W tym roku do domeny publicznej weszły utwory osób, które zmarły w roku 1943, w tym roku są to np. prace m.in. prof. Zygmunta Łempickiego, polskiego malarza i grafika Mieczysława Kotarbińskiego, francuskiej filozofki Simone Weil, poety Tadeusza Hollendra, historyka literatury Kazimierza Kolbuszewksiego, inżyniera Stefana Bryły czy matematyka Juliusza Pawła Schaudera. Domenie publicznej poświęcone będą dwa spotkania, które odbędą się w piątek 17 stycznia o godzinie 17:00:  W warszawskiej Zachęcie: W tym roku głównym tematem spotkania będzie twórczość filmowa. Po projekcji przedwojennych kronik Polskiej Agencji Telegraficznej i sesji krótkich prezentacji odbędzie się dyskusja poruszająca problem dostępu do polskiej filmowej domeny publicznej i praw jej wykorzystania we współczesnej twórczości i edukacji. Spotkanie zakończy remiks fragmentów wybranych filmów z domeny publicznej, którego autorem będzie Filip Krzysztof Tomaszewski (Zambari). W gdańskim Instytucie Kultury Miejskiej: Na spotkaniu w Instytucie Kultury Miejskiej Grzegorz D. Stunża opowie o tym, czym jest domena publiczna, poznamy autorów dzieł przechodzących w tym roku do domeny publicznej, a premierowo zostaną pokazane projekty „Wyszukane” – pamiątki z gdańskimi motywami graficznymi zaczerpniętymi z domeny publicznej.  Konkurs na okładkę! Wspólnie z Koalicją Otwartej Edukacji zapraszam do prostego konkursu, właściwie zabawy.  Wszyscy znamy serwis Wolne Lektury. Książki, które się tam znajdują wykorzystują jako okładki ilustracje z domeny publicznej albo na wolnych licencjach. Zadanie konkursowe jest takie: zaproponuj alternatywne ilustracje, które lepiej pasują jako okładki wybranej lektury – i swój wybór uzasadnij. Ilustracje muszą być w domenie publicznej lub na wolnej licencji, tak aby można było z nich swobodnie korzystać. Znajdziemy je np. w Wikimedia Commons albo serwisie Europeana. Można szukać też na Flickrze – ale tam trzeba uważać: mogą to być tylko treści „dostępne do użytku komercyjnego” czyli np. na licencji Creative Commons BY – ale już nie ND czy NC. Aha, nie jest to konkurs na projekt, więc nie tworzymy i nie linkujemy własnych grafik, no chyba że są już opublikowane na wolnej licencji lub przekazane do domeny publicznej za pomocą licencji CC0. Nagrodami dla autorów dwóch najciekawszych propozycji będą zestawy przygotowane przez KOED, m.in. koszulki, gadżety, publikacje na temat prawa autorskiego. Zwycięzców wybiorę wspólnie z Marcinem Wilkowskim z Fundacji Nowoczesna Polska, która prowadzi serwis Wolne Lektury i jest członkiem-założycielem Koalicji Otwartej Edukacji. Część pomysłów zostanie wykorzystana także w projektach Wolnych Lektur. Konkurs trwa do niedzieli, 19 stycznia, do końca dnia. Zapraszam do udziału. Wybrane lektury, linki do grafik i uzasadnienia pozostawiajcie w komentarzach. Czytaj dalej:  Wasze propozycje okładek dla Wolnych Lektur – wyniki konkursu Wolne Lektury zbierają na Damę Kameliową Chomikuj organizuje… konkurs dla autorów opowiadań Na „Damę Kameliową” już mają, teraz Wolne Lektury zbierają na Bułhakowa! Ile kosztuje digitalizacja książki? Wyjaśnienia z Wolnych Lektur Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle 