Odezwał się do mnie autor kolejnej polskiej książki, która ukazała się w Kindle Store. Krzysztof Gonciarz od wielu lat pisze o grach komputerowych, jest też producentem tvgry.pl – telewizji internetowej dla graczy. Wybuchające Beczki: Zrozumieć gry wideo, to pozycja, która ma zachęcić do spojrzenia na gry, jako na coś więcej niż rozrywkę: Autor proponuje wszystkim graczom przyjęcie nowego, bardziej konstruktywnego i analitycznego zarazem sposobu patrzenia na najpopularniejsze gry na rynku. Wychodzi w tym od światowego kanonu literatury zajmującej się badaniem gier, zahaczając o tematy, które nigdy dotąd nie były rozpatrywane w języku polskim. Co ciekawe, książka na początku wyszła w formie papierowej – ale jako self- publishing. Autor sprzedaje ją przez portale dla graczy: gram.pl, gry-online.pl oraz na Allegro. Teraz doszła wersja e-bookowa. Więcej o książce na stronie wybuchajacebeczki.pl. A ja zdecydowałem się zadać Krzysztofowi parę pytań. Wywiad z autorem „Wybuchających beczek” - Twoją książkę można kupić tylko w paru sklepach internetowych – dlaczego self-publishing? Krzysztof Gonciarz: W sytuacji w której się znalazłem to było najlepsze możliwe rozwiązanie. Z jednej strony gry wideo są niszowym tematem (jeśli mówimy o książkach), więc mogłem liczyć na silny marketing szeptany. Z drugiej strony, na co dzień pracuję w branży gier jako dziennikarz, dzięki czemu nie musiałem prowadzić żadnej skomplikowanej kampanii nagłaśniającej ten tytuł – wystarczyło, że robiłem swoje. Jestem bardzo zadowolony z osiągniętych wyników – drugi druk książki musiałem zamówić niecałe 2 tygodnie po premierze. Zdecydowanie polecam self-publishing każdemu, kto zajmuje się względnie niszową tematyką – a szczególnie tym, którzy swoją dotychczasową działalnością pracowali na nazwisko wśród potencjalnych Czytelników. To łatwiejsze niż się zdaje! - Czy wg Ciebie self- publishing w Polsce jest sensowną alternatywą dla współpracy z wydawcami? Dla autora to jest raczej kwestia ambicjonalna – droga „mainstreamu” (wydawca, hurtownik, sieciowe księgarnie) wydaje mi się uzasadniona tylko w przypadku oryginalnego ujęcia tematu *już* bardzo popularnego wśród masowego odbiorcy, albo – co też na pewien sposób rozumiem – w obliczu chęci zobaczenia własnej książki na półkach wielkich księgarni. We wszystkich innych przypadkach decydowałbym się na self-publishing albo na bardzo małych wydawców, dla których każdy projekt jest czymś traktowanym na partnerskich zasadach. Myślę, że bardzo ważne jest publiczne mówienie o self-publishingu jako świadomej alternatywie wobec głównego nurtu wydawniczego. Spotkałem się z różnymi opiniami na temat wydawania książki własnym sumptem i duża część osób wciąż doszukuje się w tym pewnego rodzaju „oszustwa”. Na zasadzie „nigdzie cię nie chcieli, to sam sobie wydrukowałeś” – ten stereotyp jest krzywdzący dla wielu znanych mi autorów, którzy decydują się na dużo większą pracę celem zapewnienia książkom większej popularności. Ci autorzy robią dla swoich książek więcej, niż wydawnictwa zrobiłyby na ich miejscu. Recenzje „Wybuchających Beczek” pojawiły się w Newsweeku, Przekroju, Gazecie Wyborczej i elektronicznej Polityce – przy self-publishingu da się osiągnąć rzeczy, które zwykle są zarezerwowane dla innych segmentów rynku. A mimo to, wciąż można usłyszeć komentarze pokroju „nie kupię, bo nie ma w Empiku”. - Zacząłeś jednak od wydania papierowego, czy według Ciebie można już dziś pozostać wyłącznie przy ebooku? Myślę, że dla Polski ten moment jeszcze nie nadszedł. Oczywiście można wydać tylko wersję elektroniczną, ale w ten sposób odcinamy się od bardzo dużej grupy docelowej. Pamiętajmy też o wysokich marżach dostawców książek elektronicznych – tylko pozornie self- publisher ma łatwiej w świecie ebooków. Ludzie dziwią się, że ceny są w Polsce wysokie, podczas kiedy autor-wydawca ma w tym rachunku niewiele do powiedzenia, jeśli nie postanawia po prostu rozdawać swojej pracy za darmo. Moim rozwiązaniem jest wydawanie „na raty” – i wydaje mi się to w tym momencie optymalne dla naszego kraju. Wersja elektroniczna jest dopełnieniem życia produktu, które przy okazji zapewni mu „nieśmiertelność”. Kiedy papierowe egzemplarze się skończą a nie planujemy dodruku, nie dopuścimy do sytuacji w której książka umiera. To ważne, choć bardziej z ambicjonalnego punktu widzenia autora niż od strony biznesowej. - Wielu autorów boi się nadal publikować książki w formie elektronicznej, w obawie przed piractwem, jak na to patrzysz? Piractwo jest jednym z kluczowych czynników, dla których opóźniłem wydanie wersji elektronicznej. Ściąganie z Torrentów jest od strony autora bardzo destrukcyjne – nie chodzi tyle o finanse, co zaburzenie samego procesu czytania. Książkę – także w wersji czytnikowej – czyta się w skupieniu i oderwaniu od zgiełku Internetu. Pliki ściągane z Internetu są przez użytkowników „skanowane”, a nie „czytane”, co upodabnia je do stron internetowych. Według mnie to niszczy samą instytucję książki i tego bałem się najbardziej. Od 10 lat publikuję treści w Internecie – książkę wydałem po to, żeby zapewnić użytkownikom kompletnie inny rodzaj doświadczenia. Niestety piractwo może powodować, że granica zostaje zatarta. Pewnym pocieszeniem dla debiutujących autorów może być natomiast prosty fakt – jeśli ktoś ma ochotę piracić Twoją książkę, to znaczy że osiągnąłeś już pewnego rodzaju sukces. - Czy e-booka wydajesz tylko w Amazonie, czy też będzie na innych platformach? W tym momencie Amazon, zobaczymy co będzie dalej. Rynek e-booków jest niestety dość stłamszony przez unijne kwestie podatkowe oraz wciąż dość niską popularność tej formy czytania. Mam nadzieję, że to się zmieni, bo jestem ogromnym fanem elektronicznego atramentu. Chciałbym też zachęcić wszystkich self-publisherów, doświadczonych bądź dopiero chcących zacząć, do kontaktu ze mną. Bardzo chętnie doradzę i pomogę na tyle, na ile jestem w stanie. [Kontakt do Krzyśka:  mail — wybuchajace.beczki [at] gmail.com, oraz facebook – http://facebook.com/kgonciarz ] Eksperyment kolejny – książka za $0,00  Krzysztof Gonciarz eksperymentuje też z wydawaniem po angielsku. „U Mad? The Internet’s Guide to Idiots” to mini-książeczka na temat trollingu, flamingu i zachowania się w Internecie. Ma również swoją stronę: umadbook.com. I co najważniejsze – dzisiaj (i tylko dzisiaj) e-book jest dostępny za darmo. :-) Autor zarejestrował się w programie KDP Select, który Amazon przygotował niedawno dla self-publisherów, więc będzie mógł wkrótce opisać swoje wrażenia. Czytaj dalej:  Pomysł na self-publishing, czyli książka Alexa Barszczewskiego Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią WHSmith zamyka księgarnię przez… self-publishing Artykuł z Biura Analiz Sejmowych o rynku e-booków Pies Łańcuchowy – wydawnictwo literackie z książkami… za darmochę! Automatyczna aktualizacja książek z Kindle Store – włączać czy nie? 