Amazon wypuścił dzisiaj nową wersję oprogramowania na Kindle, o numerze 3.1. Dotyczy ona wyłącznie 6-calowego Kindle 3. Na razie jest ona dostępna jako „early preview”, co oznacza, że możemy ją sobie pobrać i zainstalować sami – dopiero za parę tygodni zostanie wysłana do wszystkich automatycznie. Jest parę zmian, które mogą się przydać, choć głównie kupującym książki z Kindle Store. „Papierowe” numery stron Książki na Kindle są tradycyjnie podzielone na „locations”, odpowiadające z grubsza pojedynczym zdaniom. Powodowało to protesty czytelników, którzy nie mogli na przykład cytować książki w publikacjach naukowych, bo… nie wiedzieli, z której strony pochodzi cytat. Teraz do tysięcy książek dodano też dane o stronach, zawsze na podstawie któregoś z wydań papierowych. Jeśli książka te informacje zawiera, na jej stronie w Kindle Store zobaczymy nowe pole „Page Numbers Source ISBN”:  Co zrobić, aby na kupionych już książkach zobaczyć numery stron? Nie trzeba ich ściągać ponownie, wystarczy mieć połączenie z internetem i kliknąć „Menu -Sync and check for items”. Gdy już nam się wszystko zsynchronizuje, czytając książkę, klikamy „Menu” i widzimy obok siebie lokację oraz numer strony. Tu przykład z „Web Analytics 2.0.”:  Sprawdziłem z wydaniem papierowym – zgadza się. :-) Zauważyłem tylko jedną niezgodność: w „Web Analytics 2.0″ strony we wstępie są oznaczone cyframi rzymskimi, np. „xxii”. Tych numerów Kindle już nie pokazuje – tylko cyfry arabskie. Efekt uboczny tej zmiany jest taki, że gdy będziemy czytali, to na dole nie zobaczymy już także „starej” liczby „locations”, zostanie sam procent i pasek postępu. Dodatkowe informacje o książce Gdy skończymy czytać książkę, na ostatniej stronie dostaniemy propozycję: podzielenia się nią w naszych sieciach (twitter, facebook), ocenienia książki, no i książek podobnych.   Bardzo sprytnie to sobie Amazon wymyślił sprzedażowo! No dobrze, a jak przejść do końca książki, jeśli jeszcze jej nie skończyliśmy? Przerobiono ekran, jaki widzimy klikając „Menu – Go to”:  Jak widać, doszły dwie opcje:  „End” – czyli ekran końcowy „Page” – czyli numer „papierowej” strony.  A mi nadal w Kindle brakuje skrótów, które pozwalałyby na przejście do spisu treści bez klikania w „Menu”… Nowy układ czasopism Tutaj niewielka zmiana, ale ułatwiająca orientację w poszczególnych sekcjach, przykład z Polityki, której nowy numer zaraz powinien się chyba pojawić:  Notatki publiczne To kolejny krok w kierunku uspołecznienia czytania książek. W serwisie kindle.amazon.com możemy śledzić wybrane osoby, a ich podkreślenia oraz notatki będziemy widzieli w naszych książkach. Jak zostać mikrocelebrytą? Trzeba wejść do sekcji „Your Books” w tym serwisie i dla wybranej książki zaznaczyć „Public Notes”, co oznacza zgodę na dzielenie się podkreśleniami i notatkami. Tak to wygląda u mnie:  Na razie funkcja ma sens tylko wtedy, gdy wiemy że ktoś czyta tę samą książkę co my, no i jeśli ta osoba chce się dzielić z nami. Można sobie wyobrazić że jedną książkę czyta kilka osób na raz i wymieniają się w ten sposób spostrzeżeniami. (Tu dygresja: od dwóch lat organizuję warszawskie spotkania UX Book Club, gdzie co parę miesięcy omawiamy jedną książkę; wyobraziłem sobie, że taka funkcja pozwoliłaby na zmobilizowanie wszystkich czytających…) Dla poprawnego działania tej funkcji, każdy z uczestników takiego „klubu” musi wcześniej kupić odpowiednią pozycję w Kindle Store – mamy więc kolejne genialne posunięcie sprzedażowe Amazona… Podsumowując: Dla ludzi, którzy wyłącznie wrzucają i czytają swoje pliki – cała opisana tutaj aktualizacja niewiele wnosi. Jeśli jednak książki kupujesz, to aktualizację 3.1 warto wgrać już teraz. Pamiętaj o wyborze pliku dla właściwej wersji Kindle. Czytaj dalej:  Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze Amazon wreszcie udostępnia pełne archiwa gazet na koncie Kindle Oprogramowanie Kindle Paperwhite 5.3.8 – ważna poprawka działania słownika Oprogramowanie 5.4.3 dla nowego Paperwhite – poprawa działania PDF, kolekcji i słownika Oprogramowanie 5.3.4 dla Kindle Paperwhite – drobne poprawki Oprogramowanie „starego” Paperwhite 5.3.9 – poprawa stabilności w PDF 