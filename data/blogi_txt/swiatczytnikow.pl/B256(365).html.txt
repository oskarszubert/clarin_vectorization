Uwaga: artykuł jest mocno archiwalny, bo Helion w listopadzie 2011 uruchomił księgarnię eBookpoint – i tam większość postulatów z artykułu jest spełniona!  Na swoim blogu firmowym (WebAudit Blog) od czasu do czasu publikuję recenzje książek. Od dawna też jestem zapisany do programu partnerskiego wydawnictwa Helion. Helion dominuje na polskim rynku literatury informatycznej. Większość książek na ten temat, czy to polskich autorów, czy tłumaczeń przechodzi właśnie przez nich. Doliczając jeszcze pozycje biznesowe z wydawnictwa Onepress, mam na półce kilkadziesiąt ich książek. Ucieszyłem się więc, gdy na początku tego roku dostałem informację o dziale e-booków w Helionie. Bo w przypadku zawodowych książek po angielsku już niemal całkiem przerzuciłem się na e-booki. Teraz czas na polskie. Właśnie polscy autorzy dominują na razie w ofercie nowego działu. Niestety Helion robi to wszystko źle. Po pierwsze: Adobe DRM. Helion sprzedaje książki w formatach PDF i EPUB, wszystkie zabezpieczone przez Adobe DRM. Przypomnijmy, że w ten sposób nie kupujemy de facto pliku, a jedynie licencję na jego ściągnięcie przez program Adobe, który dopiero pobiera plik i pozwala go odtworzyć na naszym komputerze, albo czytniku, którego producent zawarł umowę z firmą Adobe. Że posługiwanie się takimi e-bookami nie należy do prostych, świadczy choćby długość strony pomocy w serwisie Helionu.  Jasne, można sobie z tym poradzić, ale DRM stanowi ogromne utrudnienie. Wielu informatyków korzysta z Linuksa, gdzie programu Adobe Digital Editions po prostu nie ma. O tym jak wygląda sytuacja takiego czytelnika, pisaliśmy: jak ^mmazur kupował książkę z Empiku. Dla rozgarniętego użytkownika ściągnięcie DRM to pestka – wystarczy poszukać wtyczki ineptepub do Calibre. Ale ponieważ DRM jest łatwy do złamania, używanie tych zabezpieczeń nie chroni wcale przed piractwem (w końcu wystarczy jedna odbezpieczona kopia, żeby zalać sieć), a stanowi karę dla mniej zaawansowanych użytkowników. A przecież podręczniki z serii „Ćwiczenia praktyczne” są właśnie przeznaczone dla tych początkujących… Wielu posiadaczy najpopularniejszego w Polsce czytnika Kindle (który z Adobe jest niezgodny) kupuje i czyta książki z polskich księgarni i nie ma żadnych problemów ze ściągnięciem DRM. Ale część ma – oni raz się sparzą i nigdy już nie kupią w Polsce e-booka. Praktyka pokazuje, że DRM ma sens tylko wtedy gdy idzie za nim potęga całej platformy – owszem, Barnes Noble, Kobo czy Amazon mają DRM, ale osładzają go użytkownikom przez pełną transparentność – ściągasz książkę bezpośrednio na czytnik lub do dowolnej aplikacji powiązanej z platformą, nie przejmując się tym czy jest zabezpieczona czy nie. Jeśli platformy nie ma – DRM staje się przysłowiowym cierniem w stopie. Wydawnictwa, które własnych platform nie mają, a nie chcą zmuszać ludzi do technologii Adobe, sprzedają e-booki bez zabezpieczeń. Po drugie: osobna sprzedaż formatów Oto jedna książka w dwóch postaciach: Kupujesz EPUB? Płacisz 27 złotych. Kupujesz PDF – płacisz kolejne 27 złotych. To źle? Tak, to źle, bo e-book informatyczny to nie powieść. Programista, grafik, projektant może chcieć czytać na różnych urządzeniach. Jeśli czyta w drodze do pracy na telefonie, albo czytniku 6-calowym, to wrzuci sobie EPUB. Jeśli sobie kupi czytnik 10-calowy, albo tablet, to czemu nie skorzystać z PDF? Dlaczego książkę po kupieniu w O’Reilly mogę od razu ściągnąć w 3 lub 4 formatach, a tutaj za każdy muszę płacić osobno? Po trzecie: ceny… Wspomniana wyżej książka „GIMP, Ćwiczenia praktyczne” kosztuje w papierze 29 złotych, w postaci e-booka 27 złotych. Trochę taniej. Ale w praktyce – Helion często ma różne promocje, więc książkę papierową możemy mieć o 10-30% taniej niż cena z okładki. W to wliczona zostanie darmowa przesyłka na terenie Polski. W efekcie e-book będzie droższy. Jeśli ktoś ma wybór: e-book z DRM i tańszy papier z przesyłką za 2-3 dni, często wybierze właśnie książkę papierową. Dobre wzorce są o kliknięcie myszki Dlaczego Helion nie zrobi po prostu tak, jak inne wydawnictwa informatyczne na świecie? Rok temu pisałem o tym jak działają wydawnictwa Sitepoint oraz O’Reilly. W przypadku tego drugiego jestem pod stałym urokiem, jak odważnie, a jednocześnie przyjaźnie dla użytkownika postępują. Pozwolę sobie wymienić:  Minimum 3 formaty: PDF, EPUB, MOBI – a czasami także APK (aplikacja na Androida) oraz DAISY (format o specjalnie zwiększonej dostępności). Brak jakichkolwiek zabezpieczeń, nie ma DRM, ale chyba znaku wodnego też nie ma. Założyciel wydawnictwa mówił, że owszem, piractwo istnieje, ale że to dzięki piractwu popularność ich książek jest tak duża, co wpływa na sprzedaż. Liczne zniżki, na przykład do 28 września, O’Reilly ma wszystko taniej o 50%. Możliwość taniej aktualizacji z książki papierowej do e-booka. Rejestruję książkę papierową, dopłacam 5 dolarów i mam e-booka. Zniżki w drugą stronę – mając e-booka można kupić taniej papier, również na kolejne wydania tej samej książki są zniżki. Regularne informacje o erratach i poprawionych wersjach e-booków. Więcej na ten temat w artykule: Co powinien zawierać legalny e-book – uczmy się od wydawców gier!  Tak wygląda strona mojego konta w O’Reilly:  Neutralność technologiczna, kilka wersji e-booków, niższe ceny to standard, który widzimy także w innych wydawnictwach informatycznych jak Manning czy Peachpit. I to działa. Książek O’Reilly nie kupuję w Kindle Store, tylko u wydawcy, bo tam mam zwykle taniej i wszystkie formaty do dyspozycji. Niedawno na blogu Bartosza Danowskiego, który jest jednym z autorów Helionu rozmawialiśmy na temat tego nieszczęsnego DRM. Argumenty z jego strony są tradycyjne – że wszyscy tak robią. Tak, prawie wszyscy na polskim rynku e-booków tak robią i dlatego jest on tak rachityczny, mimo że czytników (i czytelników) przybywa. Helion miał szansę na to, aby wzorem największych światowych wydawnictw wprowadzić nową jakość na polskim rynku. Na razie po prostu kopiuje chore „standardy”. Nie czekaj, domagaj się Napisał ostatnio do mnie przedstawiciel wydawnictwa z sugestią, abym na Świecie Czytników promował ich e-booki, w końcu 15% prowizji to atrakcyjna stawka. Odpowiedziałem, że nie skorzystam. Cenię sobie książki Helionu i świetną robotę wydawniczą jaką robią, ale dopóki e-booki nie staną się zgodne ze standardami, polecać mogę wyłącznie pozycje papierowe. Wśród paru dziesiątek tysięcy czytelników naszego serwisu jest sporo osób z branży informatycznej. Jeśli czytacie publikacje Helionu i chcecie kupować je w sensowny sposób jako e-booki, tak jak robi się to na świecie, piszcie do nich. Adres: helion małpa helion.pl. Napiszcie im jaki macie czytnik, jakie chcecie formaty i jakie książki w wersji e-bookowej chętnie przeczytacie. Aktualizacja: Na fanpage Helionu pojawiła się ankieta na temat tłumaczeń, które chcą czytelnicy w postaci e-bookowej. W jednym z komentarzy przeczytałem wypowiedź ze strony wydawnictwa: E-booki O’Reilly będziecie mogli skonwertować na dowolny format, na pewno będą epuby bez zabezpieczeń DRM, być może będą też formaty na Kindla, ale tego w tym momencie nie wiemy. Trzymamy więc za słowo. Aktualizacja 2: Przeczytaj w komentarzach odpowiedź Grzegorza Schwarza z Helionu. Czytaj dalej:  Nie ma DRM – i gdzie są teraz Twoje książki? Nexto pozbywa się ostatecznie Adobe DRM Adobe szykuje nowy „niełamliwy” DRM Springer do autorów: nie widzimy szkodliwych skutków piractwa e-booków! Cyfrowa prasa? Tylko formaty czytnikowe! Francja obniża VAT na e-booki, ale… tylko bez DRM! Prztyczek w nos Amazonu? 