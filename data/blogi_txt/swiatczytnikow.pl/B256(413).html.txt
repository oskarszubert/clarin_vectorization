O programie Calibre wspominałem już parę razy. Calibre (a właściwie „calibre”, oficjalna nazwa zaczyna się od małej litery) służy do zarządzania naszą kolekcją książek na komputerze. Co jednak dla nas jest najważniejsze:  Calibre może pobierać newsy i wysyłać je do Kindle w formie gazetki. Przy pomocy Calibre możemy konwertować między wieloma formatami książek. Calibre ma też wbudowany prosty czytnik e-booków, możemy przy jego pomocy przeglądać na komputerze np. pliki EPUB. Najpierw program ściągamy ze strony producenta – wybierając wersję dla Windows, Linuksa lub Maca. Do dyspozycji zawsze jest najnowsza wersja:  Jeśli instalujemy program po raz pierwszy, zobaczymy ekran powitalny. Jeśli już mamy Calibre zainstalowane, włączymy ten ekran przez Preferencje » Uruchom kreatora ustawień wstępnych.  Kreator wstępnych ustawień  W pierwszym kroku wybieramy język i określamy miejsce na dysku, gdzie Calibre będzie przechowywał książki.  Potem wybieramy nasz czytnik. Calibre przy konwersji będzie pamiętał, żeby dostosować plik do wymogów czytnika.  Jeśli mamy Kindle – czeka nas miła niespodzianka. Wszystkie książki z Calibre możemy wysłać sobie bezpośrednio mailem na Kindle. Jeszcze lepiej będzie z gazetami (patrz artykuł o prasie z Calibre) – zostaną wysłane automatycznie.  Podajemy tu:   adres naszego urządzenia Kindle, według wzoru naszanazwa@free.kindle.com oraz adres, z którego wysyłane mają być maile. Musimy ten adres skonfigurować w Amazonie zgodnie z opisem w artykule „Wyślij e-mailem pliki na Kindle”.  Poniżej są dane serwera poczty wychodzącej – najczęściej nie ma potrzeby tego ustawiać, Calibre sobie poradzi z wysyłaniem maili. Część ludzi (nie wiem od czego to zależy) dostanie jednak błąd przy wysyłce, trzeba będzie wtedy w ustawieniach podać dokładnie takie dane serwera SMTP, jakie mamy w naszym programie pocztowym. Tu trzeba będzie skorzystać z pomocy na stronie naszego dostawcy poczty. Dla fanów Gmaila jest osobna opcja. Ostatni ekran to podziękowanie – i odesłanie do (anglojęzycznego) podręcznika.  I tyle, już możemy korzystać z Calibre. Parę dodatkowych ustawień Warto od razu wejść do Preferencje  » Zachowanie  Po pierwsze: Odznaczamy opcję: „Pokaż powiadomienie, gdy nowa wersja jest dostępna”. Twórcy Calibre wypuszczają kolejną wersję co kilka dni, a poprawki  najczęściej są kosmetyczne. Nie warto więc co chwilę ściągać ponownie programu, bo niestety plik waży 40 MB, a instalować go trzeba ręcznie. Po drugie: Sprawdźmy też koniecznie – jeśli posiadamy Kindle – czy domyślnym formatem docelowym jest MOBI. W przypadku innych czytników zwykle będzie to EPUB. Po trzecie: priorytet zadań warto ustawić na „niski”. W innym przypadku podczas konwersji albo ściągania newsów Calibre może nam skutecznie spowolnić komputer, a tak będzie sobie spokojnie działał w tle. Kolejna sprawa to ekran Preferencje  » Przesyłanie książek na urządzenia. Zobaczymy tu następujący wzór nazwy pliku na urządzeniu: „{author_sort}/{title} – {authors}”.  Oznacza to, że jeśli przygotowaną przez siebie książkę wyślemy przy pomocy Calibre na Kindle, program utworzy dodatkowy folder w folderze „documents” i tam umieści plik, np. f:\documents\Lessing, Lawrence\Wolna kultura – Lawrence Lessig.mobi Nie będzie to problemem, jeśli Calibre używamy wyłącznie do zarządzania książkami, ale może być, jeśli chcemy też przerzucać pliki na czytnik ręcznie – wtedy napotkamy na wiele folderów odpowiadających każdemu autorowi. Utrudni to też ręczną synchronizację notatek i podkreśleń. Dlatego wygodniej będzie chyba zmienić to ustawienie – zostawmy samo „{title} – {authors}”. Podsumowanie Liczba funkcji i ustawień w Calibre może nas przerazić. To jest typowe dla rozwiązań open source, gdzie każdy może pomóc w rozwijaniu programu – i jeśli jakąś funkcję trzeba dołożyć to się dokłada. :-) Zwykle nie nadąża za tym ani ergonomia, ani dokumentacja. Ja sam jestem bardzo daleki od opanowania nawet połowy. Można jednak z powodzeniem korzystać z Calibre znając tylko parę funkcji. Dlatego zachęcam do ściągnięcia tego programu i wypróbowania jego możliwości. Czytaj dalej:  Calibre 1.0. – pierwsza wersja programu po 7 latach! Jest też konkurencja: BookONO Kindle, Calibre, formaty i jak uzyskać idealny plik Jak tworzyć recepty za pomocą Calibre – krótki podręcznik Jak pozbyć się wiszących spójników w Calibre? [Prenumerata cykliczna w Nexto] – jak ustawić wysyłkę na Kindle? [Ankieta] Z jakich krojów czcionki korzystacie na Paperwhite? 