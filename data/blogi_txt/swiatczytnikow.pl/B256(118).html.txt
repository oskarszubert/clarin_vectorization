CK-12 Foundation to organizacja pozarządowa z Kalifornii, która od 2007 roku przygotowuje darmowe i ogólnodostępne podręczniki dla poziomu K12.  Chodzi o 12 lat amerykańskiej podstawówki i szkoły średniej. O tym co robi fundacja wspominałem już kiedyś w kontekście darmochy z Kindle Store. Możemy z Amazonu ściągnąć kilkadziesiąt podręczników CK-12. To jednak nie wszystko. Fundacja niedawno uruchomiła swoją nową stronę i gdy dzisiaj tam przypadkowo trafiłem – kompletnie mnie zachwyciła. A oto, jak wygląda ta strona, po tym gdy wybierzemy że jesteśmy „studentem”. Czego chcesz się dzisiaj nauczyć?  Zdecydujmy się na algebrę. Dostaniemy cały zestaw tematów.  Jeśli nie wiemy, za co zabrać się na początku, przełączamy się na „Concept map” – i wszystko jasne.  Po wybraniu szczegółowego tematu przechodzimy do nauki. Podstawą jest jeden z 88 podręczników CK-12, tzw. Flex Books. Tak wygląda przykładowa strona z podręcznika do historii USA.  Każdy z podręczników można przeglądać online, podkreślać, dodawać notatki i zakładki. Można nawet skopiować jego treść do swojego brudnopisu, albo do własnego podręcznika. Można wreszcie pobrać całą książkę w trzech formatach: PDF, EPUB, MOBI. Podręczniki opublikowane są na jednej z licencji Creative Commons, dość restrykcyjnej (nie można ich np. wykorzystać komercyjnie), ale pozwalającej na swobodne korzystanie przez uczniów. Nauka nie jest ograniczona do czytania – do wielu rozdziałów są ćwiczenia, albo quizy sprawdzające wiedzę na jakimś poziomie.  W dobie serwisów społecznościowych możemy się nawet podzielić na Facebooku czy Twitterze tym co czytamy! Książki są ogólnodostępne, więc nasi znajomi dostaną link. Wszystko w estetycznym układzie, czytelna czcionka, aż się chce z tego skorzystać. Potrafię sobie wyobrazić, że to działa w szkole. Uczniowie czytają fragment na swoim czytniku czy tablecie. W domu włączają komputer i robią ćwiczenia. Czego jeszcze brakuje, to synchronizacji między urządzeniami, aby np. czytnik proponował fragment do przeczytania na dzisiaj. W zasadzie nie ma w CK-12 niczego innego, czego byśmy nie znali z systemów e-learningu. Ale zwróćmy uwagę na dbałość o szczegóły, no i przede wszystkim dostępność tej samej treści w różnych formatach. Nie ma tutaj zmuszania ucznia do korzystania z jednej drogi zdobywania wiedzy. Ma komputer – dobrze, ma tablet – dobrze, ma czytnik – też dobrze. Gorąco polecam zaznajomienie się z serwisem CK12.org. Warto się zarejestrować, żeby mieć dostęp do wszystkich materiałów oraz swoje konto na którym zobaczymy postępy w nauce i sugestie od systemu. Czytaj dalej: E-podręczniki ze WSiP: co nowego na jesieni 2013? Teraz Biologia – darmowe podręczniki do gimnazjum w EPUB/MOBI epodreczniki.pl już działają – na razie tylko matematyka: EPUB, PDF i online GUS: Średnio na książki wydajemy 19 zł, a z podręcznikami już 70 zł… Specjalny (i darmowy) numer miesięcznika „W drodze” „31.10. Księga cieni” – trzecia odsłona zbioru opowiadań od polskich autorów do pobrania! 