4 miesiące temu, pod koniec czerwca 2010 kurier przyniósł mojego Kindle, którego kupiłem zaraz po obniżeniu ceny do $189. Razem z okładką,  cłem  i VAT zapłaciłem ponad 1000zł, czyli 2x więcej niż teraz płacicie za wersję WIFI. Dziś jednak uważam, że był to jeden z najlepszych wydatków w życiu. Zawsze lubiłem czytać, nie lubiłem noszenia wielu książek, no i tego, że zajmują miejsce na półkach. E-booki były rozwiązaniem, a Kindle jak dotąd  jest najlepszym medium do ich czytania. W artykule podsumuję, co mi się podoba, a co nie w dotychczasowym użytkowaniu. Co lubię: Czytanie na Kindle!!! Niech technikalia nie zastąpią rzeczy najważniejszej. Na Kindle doskonale się czyta. Wystarczy chwila, a już zapominam, że mam urządzenie elektroniczne. Po prostu klikam w „Next Page”. Przeczytałem w tym czasie kilka książek, których wcześniej w papierze nie mogłem przetrawić. A w kilku przypadkach kupiłem e-booka, mając już książkę papierową! Łatwość konwersji i dostępność formatów. Już na dzień dobry miałem sporo książek gotowych do czytania na Kindle, bo programu Mobipocket Reader używałem w telefonie. Oczywiście łatwiej by było, gdyby Kindle czytał natywnie wszystkie możliwe formaty. Ale konwersja większości książek zajmuje minutę. Możliwość czytania na wielu urządzeniach. Książkę, którą kupiłem w Kindle Store mogę czytać i na czytniku i na komputerze, przełączać się miedzy nimi. Podkreślenia! Bardzo lubię czytać i zakreślać ważne dla mnie rzeczy. Potem gdy książkę przeczytam, odpalam ją sobie na Kindle for PC i przeglądam według zakreśleń… O tym będzie osobny artykuł. A już zupełną bajką są tzw. „Popular Highlights” dla książek z Kindle Store. Słownik!!! Wbudowany słownik to doskonała funkcjonalność dla wszystkich, którzy czytają po angielsku. Pewnego dnia złapałem się, że czytam anglojęzyczną książkę papierową („Search Patterns”) i brakuje mi słownika. Następnego dnia poszedłem do serwisu O’Reilly, zarejestrowałem tę książkę i za pięć dolców dokupiłem e-booka… Działanie Kindle Store. Można narzekać na wyższe ceny dla Europy, ale jeśli ktoś czyta dużo po angielsku, jest to niesamowita wygoda. Potrzebuję jakiejś informacji – kupuję książkę. Trzeba tylko uważać, żeby nie przesadzić. Dobra czytelność ekranu, szczególnie w słońcu. Jadąc autobusem, tramwajem czy metrem rzadko mam problemy z czytaniem, z wyjątkiem gdy trafia się autobus starszej daty ze słabymi światłami. Choć trzeba powiedzieć, że e-papier ma nadal mniejszy kontrast niż książki papierowe. Internet - korzystam rzadko (w Kindle 2 jest uproszczona przeglądarka), ale parę razy pomógł np. do sprawdzenia czegoś w Google czy Wikipedii, albo poczytania paru blogów. Jednak co też bardzo ważne: Internetu nie uznaję za kluczową funkcję tego urządzenia. Wyszukiwanie – jest bardzo szybkie i efektywne, zastępuje częściowo słabą nawigację. Bateria – po prostu używam Kindle i nie zastanawiam się nad tym czy przy parogodzinnej lekturze wyczerpie mi się akumulator. Faktem jest jednak że warto wyłączać sieć gdy z niej nie korzystamy. Pojemność pamięci – narzekacze narzekają na brak gniazda kart. Ale 1.5GB w moim Kindle wystarczy mi na setki książek. Obecnie mimo przerzucenia dużej liczby nadal został 1GB. No, a nie zapominajmy że nowe wersje oferują do dyspozycji 3GB. Dość elastyczną zmianę formatowania – kilka wielkości czcionki i 9 trybów interlinii (w Kindle 2) wystarczą praktycznie do każdych zastosowań. No, może przydałyby się jeszcze ze dwa kroki w zmianie wielkości.  Czego nie lubię:  DRM w świecie e-booków. Format Kindle jest zabezpieczony. Pliki krajowych wydawców są zabezpieczone i nie działają na Kindle. Są skrypty i sposoby do zdejmowania DRM, ale czy o to chodzi, że najpierw mam za książkę płacić, a potem łamać licencję? Mała liczba skrótów klawiszowych (patrz: lista skrótów dla K3). Kindle ma klawiaturę. Dlaczego więc nie ma szybkiego skrótu do spisu treści lub początku? Słaba nawigacja po książkach. Aby móc się przełączać między rozdziałami (kursor: lewo-prawo) trzeba mieć specjalnie przygotowaną książkę. Praktycznie: albo kupione, albo skonwertowane z EPUB. No i brak zagnieżdżonych spisów treści, jakie mamy w PDF. Dyskryminowanie posiadaczy książek samodzielnie przekonwertowanych. Jeśli kupię książkę w Kindle Store, moje notatki i zakładki są przechowywane na serwerze. Dla swoich książek, muszę je kopiować razem z książką. Tak samo, jeśli wyślę notatkę na Facebooka z książki, której nie kupiłem w Kindle Store – zamiast tytułu będzie „Personal Document”.  Brak reflow w PDF. Reflow to przetworzenie tekstu PDF, tak aby zajmował cały ekran. To funkcja, którą ma wiele innych czytników. Kindle 3 ma już tryb artykułu dla WWW, dlaczego nie ma dla PDF? Wymuszanie justowanie wierszy – to udało mi się załatwić, ale dlaczego Amazon ukrył tę funkcję?  Czytaj dalej: Mój pierwszy rok z Kindle Paperwhite – co się zmieniło w moim czytaniu? Jeszcze wiele miesięcy budowania świadomości o tym, czym są czytniki Trzy lata Świata Czytników – odpowiedzi na Wasze pytania Okładka z magnesem do Paperwhite czyli „zrób to sam” Twórca Spider’s Web wchodzi w relację… z Kindle Kundelki gryzą, czytelnicy czytają dalej – odpowiadam na kolejny felieton Marcina Mellera 