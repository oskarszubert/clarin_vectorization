Wolne Lektury to dobrze znany projekt prowadzony przez fundację Nowoczesna Polska. Znajdziemy w nim klasykę literatury w formie cyfrowej.  Są to niemal wyłącznie książki, do których wygasły już prawa autorskie i znajdują się w domenie publicznej. To, że za prawa do książki nie trzeba płacić, nie oznacza, że taka książka będzie bezpłatna – trzeba ją odpowiednio opracować, w przypadku Wolnych Lektur do książki trafiają np. przypisy. Kilka dni temu serwis ogłosił start zbiórki na digitalizację „Damy Kameliowej” w tłumaczeniu Tadeusza Boya-Żeleńskiego. Aby opracować i udostępnić jedną książkę potrzeba 1300 złotych. Dzięki Twojemu wsparciu w bibliotece zostanie opublikowana pozycja, na którą nie mamy innego finansowania. Książka będzie dostępna w bibliotece dla wszystkich za darmo w różnych formatach. Zebraną kwotę przeznaczymy na opracowanie publikacji przez wykwalifikowanych redaktorów – wykonamy korektę, uwspółcześnimy pisownię, dodamy niezbędne przypisy i motywy literackie. Zanim to się jednak stanie, musimy książkę zdigitalizować i opracować technicznie, by udostępnić ją w formatach: PDF, MOBI, EPUB, FB2, TXT i HTML. Podobnie jak przy innych zbiórkach „społecznościowych”, po wpłaceniu większej sumy są dodatkowe bonusy – w zasadzie dość prestiżowe. Szkoda, że nie pomyślano o fizycznym wydaniu np. w ramach druku na żądanie, dla osób, które wpłacą np. 100 zł. Chociaż to pewnie by koszty całego procesu podniosło. Może zresztą na blogu o e-bookach nie powinienem się zdradzać z takimi sugestiami. ;-) Jeśli z zasobów WL korzystamy – warto zastanowić się nad wsparciem, tym bardziej, że fundacja utrzymuje się głównie z datków, jednego procenta i nieregularnych grantów ministerialnych. Warto jednak zauważyć, że sam tytuł jest już od dawna dostępny elektronicznie. Książkę Aleksandra Dumasa syna znajdziemy w formie e-booka, nawet za darmo (prosta konwersja z Polskiej Biblioteki Internetowej), a także w formie opracowanej przez wydawnictwo Zielona Sowa. Przekłady są różne i w obu przypadkach anonimowe. Istnieje też „społecznościowy” efekt digitalizacji Damy Kameliowej – w starym tłumaczeniu i oryginalnej XIX- wiecznej pisowni – znajdziemy go w Wikiźródłach. Czytaj dalej: Na „Damę Kameliową” już mają, teraz Wolne Lektury zbierają na Bułhakowa! Ile kosztuje digitalizacja książki? Wyjaśnienia z Wolnych Lektur Dzień Domeny Publicznej 2014 + konkurs na okładkę dla Wolnych Lektur Wasze propozycje okładek dla Wolnych Lektur – wyniki konkursu Więcej niż oszczędzanie pieniędzy – tom I bezpłatnego e-booka od Michała Szafrańskiego Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje 