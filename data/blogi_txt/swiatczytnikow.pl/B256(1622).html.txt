Nasza porównywarka cen e-booków działa sobie po cichutku i odwiedza ją w miesiącu około 20 tysięcy osób, generując ponad 70 tysięcy odsłon. Przeszukujemy już 19 księgarni.  Sprawdzałem niedawno statystyki z ubiegłego roku, a szczególnie to, czym byliście zainteresowani. Podzielę się z Wami jedną ciekawostką. Czego szukacie, a czego nie ma? Oto przegląd fraz, które szukaliście, a dla których NIE ma legalnych e-booków.  Sapkowski Tolkien Hobbit Dostojewski Bielszy odcień śmierci Harry Potter Wiedźmin Cejrowski Taniec ze smokami Jeziorański Musierowicz Grochola Asimov Gombrowicz Zmierzch Wałęsa Dawkins Zbrodnia i kara Zajdel Łysiak  Oczywiście – jeśli wpiszemy „Łysiak”, wyszukiwarka znajdzie książkę Iwana Łysiaka, ale podejrzewam, że większości chodzi jednak o Waldemara. Tak samo szukającym fraz „Wiedźmin” czy „Hobbit” może chodzić o poradniki do gier o tej nazwie. Ale większość szuka literackiego pierwowzoru. Równie dobrze do tej listy możnaby dołożyć Toma Clancy’ego, który ma w wersji elektronicznej tylko jedną książkę, podobnie zresztą Wisława Szymborska. Nie da się uczciwie powiedzieć – że ich dokonania są dostępne jako e-booki… To raczej marne ogryzki rzucone na wybadanie rynku… Znacznie bardziej podobają mi się wejścia frontalne – np. od razu 12 pozycji Nienackiego, albo kilkanaście Lema. Jak widać – wydawcy fantastyki, oraz wielu polskich autorów mają temat do przemyślenia.  Bo… tak naprawdę – większość tych książek znajdziecie bez problemu udostępnionych w serwisach typu Chomikuj. Przykładowo – powieści Sapkowskiego z cyklu o Wiedźminie fani już w latach 90. wskanowali i ściągnięcie ich na czytnik to kwestia paru minut, co jest zarówno legalne, jak i w obecnej sytuacji usprawiedliwione. Najwyraźniej wydawca i autor nie chcą zarobić. Zresztą akurat w przypadku Sapkowskiego mamy przykład jednej z największych straconych szans dla polskiej literatury. Ogromna popularność obu części gry „Wiedźmin” na świecie – tylko dwie części Sagi zostały przetłumaczone na angielski. Dostatecznie wyżalałem się na ten temat na blogu prywatnym. Kto tu jest winny? Kwestia tego „dlaczego nie ma  e-booków” jest w każdym przypadku dość złożona.  Nie wszyscy uczestnicy procesu wydawniczego zauważyli, że książki elektroniczne to już nie jest nisza,  że od kilkunastu miesięcy mamy w Polsce e-bookową rewolucję. Może bieżący rok ich przekona? Kwestia negocjacji praw autorskich na e-booki, w większości przypadków wymaga to podpisania osobnej umowy z autorem, a ten może mieć inne zdanie na ten temat… Kwestia środków na digitalizację, choć tu wzorem Piotra Lipińskiego, można czasami wziąć po prostu wersję z chomika… Wcale nie jest tak, że wydawcy mają pod ręką wersje elektroniczne, bo… PDF wymaga tak naprawdę ponownego złożenia. Kwestia opłacalności – no, mimo tego, że e-booki wreszcie się sprzedają, to nie zarobi się na nich jeszcze kokosów i trzeba wydanie e-booka traktować jako inwestycję. W sytuacji, gdy VAT i prowizje dystrybutorów/księgarni/porównywarek (ha!) odcinają wciąż coś od tej niewielkiej sprzedaży, wydawcy mogą się nie decydować na szerszą digitalizację. Omówienia wymaga też kwestia promocji – bo wielu wydawców nie wierzy, że obniżanie cen pozwoli im zarobić. I czasami mają rację… Globalna polityka autora – weźmy panią Rowling, która zdecydowała się w ubiegłym roku na wydawanie Harry’ego w swoim serwisie pottermore.com – ale wersji polskiej nie ma – i w sumie nie wiadomo dlaczego. Szklanka w połowie pełna? W powyższym zestawieniu jest niewątpliwie wiele znanych nazwisk. Ale… patrzę na nie z optymizmem, pamiętając ile e-booków po polsku pojawiło się w poprzednim roku. Dawno za nami są już chwile, gdy po takim Nexto czy Virtualo rozglądaliśmy się z rozpaczą, usiłując znaleźć cokolwiek do przeczytania. W roku 2010 wiatr hulał po półkach ze śmieciowymi poradnikami, pozycjami naukowymi (PDF FileOpen), albo domeną publiczną. Teraz jest znacznie lepiej – i o tym świadczy powszechne narzekanie, że… dzięki wrednym promocjom kupujecie więcej książek, niż możecie przeczytać! A teraz wyobraźcie sobie, co by się działo, gdyby wszyscy Wasi ulubieni autorzy byli już w wersji e-bookowej? Czytaj dalej:  Czytaj bez limitu na Androidzie – Legimi wchodzi na nową platformę E-booki, które znikają z oferty Zmiany w Złotych Myślach – czy pionier e-booków w Polsce przetrwa? Automatyczna aktualizacja książek z Kindle Store – włączać czy nie? Nie ma DRM – i gdzie są teraz Twoje książki? Ebookpoint wprowadza zakup e-booka na prezent 