Jak oszczędzać pieniądze - blog poświęcony edukacji finansowej był jednym z fenomenów ostatniego roku. Teraz powiązane z nim podcasty możemy przeczytać na naszych czytnikach. Wyszło ponad 300 stron. Michał Szafrański rzucił dla swojego bloga dobrze płatną pracę w korporacji. I udało mu się coś, co nie było wcale oczywiste – wyróżnić się pośród setek blogów o oszczędzaniu, inwestowaniu, akcjach czy analizie technicznej. Niektórych pisanych przez domorosłych „ekspertów”, a niektórych trzymających naprawdę niezły poziom. Tu mamy profesjonalizm, ale też podejście z punktu widzenia normalnego człowieka. Blog powstaje z myślą o ludziach, którzy po prostu mają w swoim życiu różne decyzje finansowe do podjęcia. Na przykład ostatnio wspólnie z blogiem Appfunds zaczęli akcję „Elementarz inwestora”, w której wyjaśniają, jak można dość bezpiecznie wyjść poza tradycyjne lokaty. Niespotykaną w Polsce cechą jest niemal pełna transparentność autora – otóż publikuje on comiesięczne podsumowania swoich wpływów i kosztów. Możemy pobrać arkusze Excela, a w nich zobaczyć ile zarobił i wydał w rozbiciu na poszczególne kategorie. I co jeszcze też niespotykane – w komentarzach pod tymi raportami nie widzimy takiej „typowej” internetowej zawiści – a gratulacje i merytoryczne pytania. Obok publikowania artykułów Michał nagrywa cotygodniowe podcasty. Słucham ich czasami podczas biegania, choć fakt, że są długie i często jedną audycję muszę rozbijać na dwa biegi. Pada tam sporo uwag, do których chętnie bym wrócił później, np. przy rozmowach o kupnie mieszkania. Dlatego bardzo ucieszyłem się z publikacji e-booka, który zawiera je wszystkie. „Więcej niż oszczędzanie pieniędzy, tom I” - to po prostu zapis wszystkich podcastów. Do pobrania na stronie autora w formatach PDF, EPUB i MOBI. Spis treści:  001: Przywitanie i dlaczego nagrywam podcast „Więcej niż oszczędzanie pieniędzy” 002: Odważ się sięgać marzeń – Ariadna, scrapbooking i Pat Flynn 003: Jak kupić mieszkanie – część 1 z Piotrem Hryniewiczem 004: Jak kupić mieszkanie – część 2 z Piotrem Hryniewiczem 005: Zakup mieszkania – pytania i odpowiedzi – część 3 z Piotrem Hryniewiczem 006: Pat Flynn i „Let Go” – od bezrobotnego do blogera żyjącego ze swojej pasji 006 po angielsku: Zapis rozmowy z Patem Flynnem 007: Rzucam pracę dla blogowania… 008: Wywiad z Marcinem z PAYBACK i wideorelacja ze szkolenia 009: Kredyt hipoteczny krok po kroku – rozmowa z doradcą finansowym 010: Osiem sekretów mojej produktywności 011: Praca dodatkowa poza etatem – 30 pomysłów 012: Tanie zwiedzanie świata z Krzysztofem Szymańskim – część 1 013: Tanie zwiedzanie świata z Krzysztofem Szymańskim – część 2 014: Inwestowanie krok po kroku ze Zbyszkiem z bloga APP Funds 015: Zarabianie na blogu, czyli jak monetyzuję blog ekspercki – część 1 016: Zarabianie na blogu – część 2, czyli jak współpracuję z firmami 017: 10 wskazówek jak skutecznie planować cele i opracować konkretny plan działania 018: Droga od pasji do własnej firmy – Maciej Mazurek z bloga ZuchRysuje.pl 019: Jak opracować swoją strategię inwestycyjną – ze Zbyszkiem z bloga APP Funds 020: Inwestowanie we własną firmę – rozmowa z Michałem Śliwińskim z Nozbe  Jak widzimy – rozrzut tematyczny jest spory – jest kupowanie mieszkania, jest produktywność osobista, jest tematyka zarabiania na blogu i wreszcie inwestowanie – zarówno we własną firmę (świetna rozmowa z szefem Nozbe!), jak i na rynku kapitałowym. Co ważne – książka jest udostępniana bezpłatnie, ale autor zachęca do finansowego wsparcia dwojga chorych młodych ludzi – szczegóły w artykule. Warto w ten sposób wyrazić swoją wdzięczność. Bardzo kibicuję Michałowi (który dzisiaj obchodzi urodziny), gdyż jego zasady blogowania są bardzo bliskie moim. W podcaście nr 15 wymienia listę cech, które się liczą: zaangażowanie, systematyczność, warsztat, cierpliwość i wreszcie empatia. To właśnie to, co odróżnia nas, blogerów, od tradycyjnych mediów. Możliwość posłuchania i wsłuchania się w to, co mają do powiedzenia czytelnicy. Możliwość sprawnego reagowania na ich potrzeby, możliwość nawiązywania dialogu i pewnego zrozumienia potrzeb innych osób, tych osób, dla których piszemy. Jeśli ktoś pisze dla siebie samego i nie interesuje go opinia czytelników, to w mojej opinii, bardzo trudno będzie mu osiągnąć sukces, jeżeli nie jest mega-wyrazistą postacią. Ja nie mam ambicji do tego, żeby być jakąś megawyrazistą postacią. Za to bardzo mi zależy na bliskim kontakcie z Wami. Dodam, że Michała Szafrańskiego miałem okazję niedawno poznać osobiście, na żywo jest taki sam jak w podcastach i zaraża pozytywną energią. :-) Życzę mu dalszych sukcesów, zaś Wam przyjemnego czytania. Czytaj dalej:  Świt ebooków – kwartalnik z RW2010 epodreczniki.pl już działają – na razie tylko matematyka: EPUB, PDF i online „31.10. Księga cieni” – trzecia odsłona zbioru opowiadań od polskich autorów do pobrania! Artykuł z Biura Analiz Sejmowych o rynku e-booków Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Dwie kolejne pozycje z IPN na czytniki, m.in. Warszawa podczas stanu wojennego 