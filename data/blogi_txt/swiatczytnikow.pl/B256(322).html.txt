Parę tygodni temu wyszło rozporządzenie MEN wprowadzające wymóg przygotowania podręczników w formie elektronicznej. Na stronach Ministerstwa mogliśmy przeczytać:  sam projekt (PDF) oraz uzasadnienie (PDF)  Z pozoru wygląda to pięknie. Koniec z ośmiokilowymi plecakami ośmiolatków! Będzie lżej, wygodniej i nowocześniej! No i parę osób temat mi sugerowało, bo przecież e-podręczniki trzeba na czymś czytać, a najlepiej na czytnikach… Ja jednak miałem wiele wątpliwości. Tak wiele, że nie wiadomo od czego zacząć…  Pomogło mi niedawne stanowisko Koalicji Otwartej Edukacji, pod którym mogę się spokojnie podpisać i z którego parę tez zacytuję. Co to jest e-podręcznik? E-book czy aplikacja? Po pierwsze nie wiadomo, czym właściwie ten podręcznik elektroniczny ma być. Ministerstwo się na ten temat nie wypowiada. W projekcie pojawiła się tylko taka definicja: Podręczniki, o których mowa w § 6-8, mają formę papierową i odpowiadającą jej formę elektroniczną. Co to znaczy – odpowiadająca forma? W najprostszej postaci będzie to po prostu wersja PDF, która stanowi elektroniczny obraz wydrukowanej książki. Każdy wydawca ma już taki plik PDF lub jest w stanie go łatwo wygenerować w swoim systemie. Wiemy czym jest PDF. Wiemy jak bardzo PDF nie nadaje się do czytania (polecam artykuł „Nie zawsze potrzebujesz PDF” z mojego bloga Web Audit). Cierpimy korzystając z PDF-ów i wielu z nas dopiero formaty czytnikowe (EPUB, MOBI) zachęciły do czytania e-booków. Czy naprawdę chcemy, aby nasze dzieci spędzały popołudnia z nosem w monitorze, bo nauczyciel kazał im coś doczytać? Obok PDF, wydawcy mogą też mieć pokusę, aby wydawać e-podręczniki jako odrębne aplikacje – i tu pojawi się problem kompatybilności aplikacji i dostępu do treści. Można się spodziewać, że taka aplikacja będzie działała tylko pod Windows i będzie rozprowadzana na CD lub DVD, którego obecność w napędzie będzie wymagana do uruchomienia. Teraz wyobraźmy sobie dziecko z dużym laptopem (bo netbooki nie mają CD) i naręczem płyt DVD do każdego przedmiotu… Jasne, technologie multimedialne pozwalają na uatrakcyjnienie nauki, czy choćby na lepszą organizację podręcznika – ale to wszystko stanie się kosztem dostępności takiej treści. Inna pokusa – to udostępnienie podręcznika wyłącznie w postaci serwisu internetowego. Nie masz internetu – nie masz dostępu. Potrzebna będzie pewnie zgodna przeglądarka, jakaś wtyczka, no i duży monitor. To wszystko rozbija się o sposób czytania! Decydujemy się na aplikację pod jedno urządzenie w rodzaju tabletu (dzięki czemu wykorzystamy jego walory), czy też robimy e-booka, z którego da się korzystać na każdym urządzeniu? Jestem zdecydowanie za tym drugim rozwiązaniem – a dopiero w momencie, gdy rzeczywiście wydawca ma coś ekstra, niech robi appkę na iPada (nie zapominając też o tabletach na Androidzie). Formaty e-bookowe i same czytniki mają jednak swoje ograniczenia (patrz: Do czego Kindle się NIE nadaje), jak choćby utrudniona możliwość prezentacji czy przeglądania kolejnych rozdziałów. Czy podręcznik jako MOBI będzie mniej atrakcyjny dla uczniów? A może bardziej, przez to, że można go zabrać wszędzie ze sobą, podkreślać najciekawsze fragmenty i przeglądać je potem na komputerze? Nie ma tu jednej odpowiedzi. Groźba zamkniętych formatów i DRM KOED uogólnia te moje powyższe zastrzeżenia w swojej uwadze na temat otwartego formatu. Brak zapisu o konieczności publikacji w otwartym formacie spowoduje, że będzie można spełnić formalnie wymogi ministerialne publikując podręcznik jako zamkniętą aplikację na konkretne, mało popularne urządzenie, tym samym praktycznie uniemożliwiając skorzystanie z tej formy. Otwarty format ma to do siebie, że można go otworzyć na czym chcemy i – jeśli nam potrzeba, na przekonwertowanie do innego formatu (choć nie zawsze jest to proste). Wtedy jest szansa, że e-podręczniki nie będą okazją do wykluczenia cyfrowego. Format zamknięty może być wygodnym sposobem na spełnienie wymagań Ministerstwa, tak aby przypadkiem za dużo ludzi nie korzystało z niego. De facto obecne wymagania spełniłby … program wydany na komputer Amiga. :-) No, ale jeszcze gorsze od zamkniętych formatów są zabezpieczenia. Wiemy, w jak paranoiczny sposób polscy wydawcy podchodzą do zabezpieczania książek. Czy można mieć złudzenia, że nie będą chcieli zabezpieczać podręczników? Będzie DRM i tyle. I to pewnie taki, który byłby unikalny dla każdego wydawcy. KOED punktuje tutaj zagrożenie: Podręczniki opublikowane w taki sposób poważnie ograniczą uczniom możliwość korzystania z treści, np. poprzez wykluczenie możliwości wykorzystania podręcznika na komputerze stacjonarnym w domu i lekkim, przenośnym tablecie noszonym do szkoły. (dodałbym tutaj jeszcze lżejszy i przenośny czytnik – RD) Niestety, pomysły, jakie pojawiają się wokół tematu zabezpieczeń są coraz bardziej kosmiczne. Jak choćby ten, że to szkoła będzie wykupowała licencje na e-podręczniki i udostępniała je uczniom. Gdzie? Tylko w szkole? Czy tylko na komputerze uczniów? Tylko w przeglądarce? Czy podręcznik będzie wymagał stałego dostępu do internetu? Brak jakiejkolwiek (!) debaty o sposobie używania podręczników Co jest chyba najbardziej groźne – to dyskusja o środkach, bez określenia celów. Nie wiemy czym będzie e-podręcznik, ale nie wiadomo też jak będzie wykorzystywany. Jak nasze dzieci mają się uczyć z e-podręczników? Mają czytać to samo co w papierowym, a potem przychodzić na lekcję? Jak na samej lekcji ma wyglądać praca z e-podręcznikiem? Czy na przykład nie skończy się tak, że rodzice będą musieli kupować podręczniki elektroniczne (bo nowocześnie i szkoła będzie wymagać), ale jednocześnie i papierowe (bo potrzebne na lekcji, a poza tym dziecku lepiej usiąść z książką niż z komputerem). Jasne, można kupić netbooka, ale to dodatkowe 1,5kg do noszenia. Czy więc te plecaki nie staną się jeszcze cięższe? Dyskusja wokół e-podręczników to kilka kręgów:  wydawcy (produkcja, recenzje, zabezpieczenia) księgarnie, dystrybutorzy ministerstwo (nadzór, rozporządzenia, zatwierdzanie) nauczyciele (wybór podręczników, korzystanie na lekcjach) rodzice (ceny)  Każdy ma swoje interesy, a rozdającymi karty są oczywiście wydawcy. W gorzkim, ale prawdziwym artykule Aleksandra Nalaskowskiego z Rzeczpospolitej czytamy: Jest grupa, która kocha MEN w tej jego dzisiejszej postaci. To wydawcy podręczników. Wielu z nich wie, jak skutecznie złupić ucznia i jego rodziców, ale tak, aby byli im za to wdzięczni. To jest ogromna kasa, dlatego wydawcom zależy tylko na tych zmianach, które im się opłacą. Chcą sprzedać jak najwięcej produktu prostego i taniego w produkcji. W końcu te same nazwiska autorów podręczników które pamiętam z podstawówki, są i dzisiaj, ale w -nastej inkarnacji. Zmienia się tylko numery, dodaje i usuwa pół rozdziału. Jeśli wydawcy będą musieli wprowadzić e-booki, to na pewno nie będą znacznie tańsze, bo tu nie działa zasada dotycząca innych książek: lepiej sprzedać 3 powieści po 15 zł niż jedną po 30 zł. Podręczniki to zło konieczne, często jedyna książka, jaką przeciętny Polak kupuje. Rodzic płaci, bo musi. Dlatego wydawcy nie mają żadnych „rynkowych” powodów, aby cenę (choćby e-booka) obniżać. Nie dziwię się, że tak jęczą na temat zabezpieczeń. Bo prawda jest taka, że przecież niektórych naprawdę nie stać na książki, więc skorzystają z każdej okazji, żeby mieć je za darmo. Gdzie w tym wszystkim są uczniowie? Czy ktoś myśli o ICH wygodzie? Używanie książki elektronicznej różni się w zależności od medium. PDF inaczej się czyta na czytniku 6 calowym, na 10 calowym, na iPadzie, netbooku i monitorze. Formaty e-bookowe mają swoje własne ograniczenia. Czy autorzy podręczników i metodycy są ich świadomi? Czy przeprowadzono choćby eksperymentalnie z rok nauki na różnych poziomach tylko na podstawie e-booków? Być może jestem tu niesprawiedliwy, bo są takie szkoły, w których się eksperymentuje, nauczyciele wiedzą jak jak przebiega przyswajanie wiedzy z różnych mediów i jak pisać treści pod te media. Ale nie wierzę. Co zrobić? Że coś trzeba zrobić, nie ma wątpliwości. Włos mi się na głowie jeży, gdy czytam, że komplet podręczników do każdej klasy to 300-400 złotych. I że te podręczniki stają się makulaturą po roku czy dwóch, bo ministerstwo zmienia program, albo szkoła decyduje się na innego wydawcę. E-podręczniki będą „lepsze”, jeśli będą:  tańsze niż papierowe (przy czym pamiętajmy, że podręcznik papierowy czasami można sprzedać, e-booka nie) wygodniejsze niż papierowe  Czy te warunki jest w stanie zagwarantować rozporządzenie Ministerstwa? Częściowo tak, jeśli tak jak KOED sugeruje – ustali się pewne standardy dla podręczników i określi, że mają być to książki elektroniczne. Podstawy to otwarty format, wiele formatów i brak DRM. Wtedy każdy będzie czytał na tym, na czym mu wygodniej. Jednocześnie nie chciałbym, aby wydawców zmuszać do robienia podręczników elektronicznych, bo na pewno postąpią tak, aby opłacało się to tylko im. To co Ministerstwo może zrobić, to zacząć od jednego czy dwóch przedmiotów na paru etapach nauczania – i tam wprowadzić wymóg. Część podręczników, szczególnie tzw „cegieł” będzie miała wielkie zalety w postaci elektronicznej. Historia, język polski czy języki obce to tematy, które świetnie sprawdzą się jako e-booki. Niech jeden rocznik czy dwa pouczą się historii z e-booka, wtedy będzie można ocenić, na ile się to przydaje. Nie zapominajmy też o idei Wolnych Podręczników. Co, jeśli ktoś dofinansuje darmową, elektroniczną alternatywę dla podręczników i zdecydują się na nią niektóre szkoły? Ktoś powie – fikcja? Ale tak samo mówiono o Wikipedii. Podręczniki na wolnych licencjach są całkowicie realne. Wydawcy będą narzekali, tak jak Microsoft narzekał na Linuksa. Ale zawsze dobrze jest mieć wybór. A jakie jest wasze zdanie na temat e-podręczników? Jakich pytań nie zadałem, a na jakie mogą być odpowiedzi? Na zdjęciu: tylko niewielka część moich podręczników i słowników do angielskiego oraz e-book Pawła Wimmera, Angielskie formuły konwersacyjne, który kupimy np. w Empiku (co ciekawe: bez DRM, pewnie dlatego że taniej niż 10 złotych). EPUB bez problemu konwertuje się do MOBI, niestety sam EPUB był przygotowany troszkę niedokładnie i momentami rozjeżdżają się tabelki. Czytaj dalej:  E-podręczniki ze WSiP: co nowego na jesieni 2013? Teraz Biologia – darmowe podręczniki do gimnazjum w EPUB/MOBI epodreczniki.pl już działają – na razie tylko matematyka: EPUB, PDF i online GUS: Średnio na książki wydajemy 19 zł, a z podręcznikami już 70 zł… Więcej niż oszczędzanie pieniędzy – tom I bezpłatnego e-booka od Michała Szafrańskiego Miesięcznik „Charaktery” dostępny w formatach EPUB/MOBI 