Poniższy artykuł nadesłał Grzegorz Wojtal, a opisuje w nim, jak to Kindle zmienił jego podejście do czytania.  Jestem marudny, zawsze byłem, pewnie i będę. Całą swoją marudność w związku z niedostrzeganiem rzeczywistości przez nas samych postanowiłem przelać w literki tego artykułu. Nigdy nie lubiłem czytać. Pasjami nie cierpiałem. Nie, nie dlatego, że było to nudne. Nie nawet dlatego, że Stasiowi pociły się oczy, a Zbyszko uciekał przed śmiercią więcej razy niż James Bond. Nie! Powód był zupełnie inny. Mam sprawną jedną rękę. Drugą mogę sobie pomagać, ale nie jestem w stanie chwycić nią czegoś „ciężkiego” lub wykonać precyzyjnie jakiejkolwiek czynności. Czytanie w moim wypadku polegało na usadzeniu się przy biurku, rozłożeniu nań książki i powolnym, ślamazarnym przeglądaniu strona po stronie przygód znienawidzonych przeze mnie na całe życie, a mam już 28 lat, dzieci z Bullerbyn, Stasia, Zbyszka. Ta mógłbym rozwijać tu litanię lektur szkolnych. W takiej pozycji, bez bólu karku można wytrzymać do 20 stron dziennie. Zbawienne okazały się ebooki. Nie, nie te na Kindle, ale skanowane obrzydlistwa, przepuszczone, albo i nie przez najtandetniejszego OCR-a, które jakiś dobry człowiek umieścił w folderze Share swojego eMule’a. To pozwoliło czytać w iście komfortowych warunkach, w miłej pozycji, z możliwością powiększania, zmniejszania, obracania i gnębienia książki na wszelkie sposoby. Tak mogłem przeczytać 50 stron dziennie. Ból karku został zgrabnie zastąpiony bólem oczu i – przepraszam za kolokwializm – tyłka. Tak funkcjonowałem do 26 września tego roku. Po wielu oporach, związanych z wcześniej wspominaną marudnością, kupiłem Kindle. Po wielu analizach (i wspomnieniach z 20 minutowej pracy na Lumii 800) kupiłem model z bocznymi guziczkami, bez klawiaturki. Dla porządku: Kindle Classic. Moje pierwsze wrażenia były mieszane. Dostałem coś, co wcale nie jest bardzo lekkie, coś, co nie powala możliwościami innymi niż czytanie i co może zabrzmi tu niepopularnie błyszczy się równiutko na całej powierzchni wyświetlacza, przy oświetleniu nocną lampką, ale tylko wtedy. Kindle po włączeniu działał. Uruchomił się, był już zarejestrowany. Działało wrzucanie plików mobi, konwersja epub w calibre i pdf w Amazon. Czytanie na Kindle okazało się przyjemnością. Mimo że nie jest, wbrew reklamie i wielu opiniom, bardzo lekki, mogę go utrzymać w jednej ręce. Przewijanie stron idzie gładko. A bateria starcza na dosyć długo. Fenomenalne jest powiększanie i zmniejszanie czcionki oraz wyszukiwanie (jeżeli akurat działa). I tak padł mój rekord – 150 stron. Porównałem z wersją papierową. Teraz każdy dłuższy tekst, który mam przeczytać, przesyłam na Kindle. Czytanie z mordęgi, stało się czynnością. Mam nadzieję na dalsze postępy. Wracając do marudności:  Ekran w Kindle nie lubi ostrego światła, Wyszukiwanie czasami nie działa, wtedy pomaga tylko przywrócenie ustawień fabrycznych, Nie ma możliwości określenia czasu, po jakim wygasza się ekran (uciążliwe przy pisaniu tekstu na komputerze i podpieraniu się danymi z dokumentu na Kindle) Naprawdę… mogli by już udostępnić wrzucanie plików przez sieć lokalną. USB to przeżytek a email trwa i trwa i trwa.  Podsumowując, czytnik zmienił moje spojrzenie na czytanie. Nie dlatego, że stało się ono inne, ale dlatego, że czytanie składa się teraz tylko z czytania, bez mnóstwa innych niepotrzebnych czynności. Chciałbym Was wszystkich prosić byście na czytniki przestali patrzeć jak na nowinkę techniczną. Wielu ludziom, którzy nawet o nich nie słyszeli, czytnik może bardzo pomóc. Waszym rodzicom, dziadkom, czy pradziadkom także było by miło przeczytać książkę bez okularów. Czytaj dalej:  Oto, co czytałem w roku 2013 Trzy lata Świata Czytników – odpowiedzi na Wasze pytania Jeszcze wiele miesięcy budowania świadomości o tym, czym są czytniki Mój pierwszy rok z Kindle Paperwhite – co się zmieniło w moim czytaniu? Masz czytnik? Uważaj na Kazika! ;-) Okładka z magnesem do Paperwhite czyli „zrób to sam” 