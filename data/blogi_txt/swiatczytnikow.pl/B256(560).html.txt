Wersja Kindle Paperwhite 3G po uwzględnieniu wszystkich opłat (VAT, cło) jest droższa od wersji WIFI o równo $83,81 – czyli o ponad 250 złotych. Kto przy zdrowych zmysłach będzie chciał zamawiać 3G? A jednak są tacy, którzy zamawiają. Na przykład ja. :-) Aktualizacja z 2.10.2013 – wszystko o czym piszę w tym artykule odnosi się też do drugiej generacji Paperwhite 3G, z tym, że jest ona o $10 jeszcze droższa – co jeszcze bardziej zmniejsza jej opłacalność – zobacz wyliczenia. Kindle Keyboard był ostatnim modelem, gdzie wersja 3G pozwalała na swobodne korzystanie z przeglądarki w ponad 100 krajach świata bez konieczności uiszczania jakichkolwiek opłat. Dotykowe modele Kindle już na to nie pozwalają i proszą uprzejmie o włączenie WIFI. Przyjrzyjmy się więc temu, co daje darmowe 3G w nowym Paperwhite. Wszystko o czym piszę, dotyczy także modelu Touch. 1. Stały dostęp do Kindle Cloud  Mniejsza pamięć wewnętrzna w Paperwhite została zrekompensowana przez łatwiejszy dostęp do naszych plików archiwalnych. Na ekranie startowym czytnika widzimy po prostu dwie zakładki – Device i Cloud, a więc dostęp do plików w chmurze jest podobny, jak do tych na urządzeniu. Przypomnę, że w Cloud mamy trzy rodzaje plików:  Wszystkie książki kupione w Kindle Store. Bieżące i archiwalne numery prasy z Kindle Store (ale tylko 8 ostatnich numerów, bo tyle Amazon trzyma). Wszystkie pliki wysłane mailem, albo przy pomocy wtyczek takich jak Send To Kindle.  Pojemność na pozycje zakupione jest nieograniczona, z kolei na swoje pliki mamy 5 GB. No i co jest ważne – przez 3G mamy pełny dostęp do chmury. Jeśli potrzebujemy jakiejś książki, nie musimy w pośpiechu szukać WIFI, tylko włączamy sieć, wybieramy zakładkę Cloud i otwieramy… Pamiętajmy też, że w archiwum książki i inne pliki siedzą do czasu,  gdy ich nie skasujemy z tego archiwum (polecam metodę hurtową), ale nie jest to powiązane z usuwaniem z samego czytnika. Korzystanie z wersji 3G daje więc komfort – jeśli zabraknie nam miejsca na czytniku, albo gdy na liście jest za duży bałagan możemy skasować wszystko, co wysłaliśmy bezprzewodowo. Dostęp do tych plików przez chmurę nadal pozostanie. Ja przy różnych darmochach i okazjach dnia zgromadziłem sobie w Kindle Store już pokaźną biblioteczkę, podobnie jeśli chodzi o e-booki zawodowe. Dzięki 3G mam pewność, że wszędzie będę mógł z tej biblioteczki skorzystać. 2. Stały dostęp do Wikipedii (polskiej i angielskiej) Przypomnę obrazek z xkcd.com…  Dla niektórych czytnik z nielimitowanym dostępem do Wikipedii w wielu krajach świata będzie właśnie takim przewodnikiem „Autostopem przez galaktykę”. Zwiedzasz kolejne miasto w kolejnym kraju, gdzie opłaty roamingowe zabijają, a karty prepaid nie da się kupić bez masy formalności? Usiądź w parku i przeczytaj o tym miejscu na Wikipedii…  (Przykład akurat nie jest dobry, bo karty prepaid z UK są łatwo dostępne). 3. Stały dostęp do Kindle Store i prasy Jeśli prenumerujemy prasę z Kindle Store, np. Gazetę Wyborczą albo Tygodnik Powszechny – nowe numery dotrą do nas niezależnie od tego, gdzie jesteśmy. To przydatne dla często podróżujących. Dla niektórych równie ważna będzie możliwość kupienia i ściągnięcia książki w każdym miejscu na świecie. Znajomy opowiadał, jak to podczas konferencji chciał się odwołać do pozycji, którą owszem, posiadał, ale w domu, o 500 km dalej. Parę kliknięć i już się ściągała na czytnik. Ja miałem kiedyś dylemat czy wydać $13,79 na kolejny tytuł. Zastanawiałem się nad tym z tydzień, po czym decyzję podjąłem w… knajpie Kurna Chata we Wrocławiu, gdzie czekałem na opóźniający się obiad. :-) Wiem, że to nieładnie czytać przy jedzeniu, ale jestem pewien, że nie tylko ja tak robię… Podsumowanie Ograniczenie przeglądania internetu w Paperwhite 3G zmniejsza jego atrakcyjność. Ale funkcja ta będzie nadal użyteczna dla wielu ludzi. Może być tak, że dodatkowa wygoda się opłaci. PS. Pełna recenzja Paperwhite będzie podzielona na kilka części, z których pierwsza powinna pojawić się koło przyszłego wtorku. Czytaj dalej:  „All-New” Kindle Paperwhite 3G wysyłany już do Polski. Warto dopłacać? „All-new” Kindle Paperwhite 3G również dostępny i wysyłany od 8 listopada Kilka zdjęć Kindle Paperwhite II Jak odróżnić od siebie PW2 i PW1? Test Kindle Paperwhite – podsumowanie: zalety i wady czytnika Mój pierwszy rok z Kindle Paperwhite – co się zmieniło w moim czytaniu? 