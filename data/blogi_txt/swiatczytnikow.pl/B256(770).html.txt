Zacznę od takiej krótkiej opowieści. W maju 2013, z okazji Warszawskich Targów Książki, Agnieszka Tatera z bloga Książkowo zorganizowała spotkanie blogerów książkowych, czy raczej blogerek, gdyż dominowała płeć piękna. Zaszedłem tam na godzinkę i spotkałem się m.in. z Magdą i Krzyśkiem prowadzącymi konkurencyjnego eKundelka. Rozmawiamy sobie, rozmawiamy, a głównym tematem są – oczywiście – czytniki. Co ciekawego można zrobić z Kindle, z Nookiem, Onyksem, jakie hacki, okładki, skórki i akcesoria. Wreszcie siedząca po przeciwnej stronie stołu Ana, która prowadzi bloga MISJA K.S.I.Ą.Ż.K.A nie wytrzymała i zapytała: „a wy to właściwie coś czytacie?” :-) Pytanie wcale nie na miejscu, bo to że piszę o czytnikach i e-bookach nie musi znaczyć, że sam dużo czytam. (Dodam też, że Ana podarowała mi przypinkę, którą zilustrowałem ten artykuł.) Czytnik zapewnia dostępność książek i zachęca do tego, aby zacząć lekturę – ale nie przypilnuje, żeby ją skończyć. Rozpoczętą książkę papierową można ukryć pod stosikiem innych książek, ale w końcu ją spod tego stosika wydobędziemy. Z e-bookiem już niekoniecznie. Wprawdzie książki aktualnie czytane dodaję sobie do kolekcji na dany miesiąc – ale i tak, gdy pojawi się coś nowego (o proszę, tylko 1 stycznia kupiłem 6 pozycji – 3 z Amazona i 3 z Nexto), to zaczynam i… zapominam o tym co zacząłem wcześniej. Inna też sprawa, że wielu książek nie kończę z premedytacją. W przypadku powieści nie będę cierpiał, gdy nie dowiem się, co jest na końcu. Jeśli mnie nudzi – nie czytam na siłę, aby tylko ukończyć. A wielu pozycji psychologicznych, poradników fotograficznych, czy o tematyce zawodowej nigdy nie ukończę, bo nie muszę. Czytam tylko te rozdziały, które mnie interesują – bardzo się przydaje PageFlip i zakładki w nowym PW – a resztę ignoruję. Można też na czytniku czytać… głównie czasopisma. Prenumeruję niemal wszystko, co po polsku wychodzi na czytniki: Gazeta Wyborcza, Polityka, Do Rzeczy, Tygodnik Powszechny i W drodze. Co jakiś czas dokładam do tego pojedyncze numery magazynu Książki, Wprost, Frondy, Skarpy Warszawskiej i Nowego Obywatela. Gdybym chciał to wszystko przeczytać, zajęłoby kilka godzin dziennie. A jeszcze w każdy piątek na mój czytnik trafia paczka artykułów z Instapaper. Tak więc urządzenie zwane czytnikiem książek wcale nie musi służyć do tychże książek czytania. W ubiegłym roku postanowiłem przekonać się, ile rzeczywiście czytam. Dlatego idąc za duchem akcji „52 książki” założyłem arkusz Google Docs, w którym wszystkie przeczytane pozycje zbieram. Oto i on.  Publikuję ten arkusz z pewną obawą, gdyż niewiele znajdziecie tu ambitnej literatury. Początek roku to cały cykl Harry’ego Pottera, a pod koniec po raz n-ty przeczytałem sobie większość „Samochodzików”. Dlatego też bez problemu dobiłem do 63 sztuk. Porównywanie liczb nie ma zresztą wielkiego sensu – bo przecież są tam krótkie książeczki na godzinę czy dwie, a są i cegły po 800 stron – jak choćby ostatnia na liście pozycja Michała Jagiełły. Spośród 63 pozycji większość przeczytałem na czytniku, jedynie 7 w papierze. Jedna książka ma adnotację „ebook+papier”. Listy Tyrmanda zacząłem najpierw czytać, testując (jeszcze na iPadzie) abonament Legimi. Gdy ten mi się skończył, kupiłem e-booka w jakiejś promocji, ale gdy zacząłem czytać, stwierdziłem że układ książki da mi więcej przyjemności gdy poszukam papieru – i to wydanie znalazłem w osiedlowej bibliotece. Są też trzy audiobooki, tu wyłącznie powieści Marcina Ciszewskiego, których słucham podczas biegania, nie ukończyłem natomiast biografii Jobsa, gdzie zatrzymałem się w połowie lat 80. Na początku obiecałem sobie, że wybrane tytuły będę recenzował na blogu prywatnym – ale po kilku wpisach zabrakło mi weny. Blogerem literackim to ja jednak nie zostanę. No właśnie. Publikacja tej listy ma też inny cel. Piszę tutaj sporo o e-bookach. Pozwalam sobie wiele tytułów rekomendować. Ale jednocześnie nie chcę aby ktokolwiek z Was traktował mnie jako autorytet w dziedzinie literatury. Kilka razy zdarzało się już, że jako autor poczytnego bloga byłem zapraszany do jury konkursów na „e-booka roku” itp. Odmawiałem, bo nie czuję się powołany, aby oceniać jakiekolwiek kandydatury, no może poza odsianiem oczywistej grafomanii. Nie miałbym zresztą czasu, żeby wszystkie nominowane książki przeczytać. Choć z tym bywa różnie przy tego typu konkursach. Richard Feynman wspomina w swojej autobiografii, gdy okazało się, że jako jedyny – kosztem miesiąca wyjętego z życia – przeczytał wszystkie podręczniki przedstawione do oceny w komisji stanowej. A następnie dowiedział się, że niektórzy członkowie komisji ocenili nawet książki, które miały tylko okładki. System jest następujący: rozdaje się książki dużej grupie ludzi, którzy są zajęci, rozkojarzeni i myślą sobie: „Co za różnica, jak ocenię, skoro czyta tę książkę tyle osób”. I dają jakąś notę, przynajmniej niektórzy. Potem dostajesz recenzje i nie wiesz, dlaczego dana książka ma mniej recenzji niż inne – na przykład ta ma dziesięć, a ta tylko sześć, – ale i tak uśredniasz oceny, więc nie ma znaczenia, ile jest recenzji. To mechaniczne uśrednianie ocen nie uwzględnia faktu, że między okładkami książki nic nie ma! Tak to więc bywa ze średnimi ocenami. :-) Akurat oceny, które umieściłem w arkuszu wynikają z przeczytania książki, choć – czy się nimi sugerować, to oczywiście inna sprawa. No i jeszcze ankieta. Dla przejrzystości, potraktujmy w niej audiobooki również jako książki elektroniczne. Odpowiedź „Niemal wyłącznie elektroniczne/papierowe” potraktujmy też jako „Wszystkie elektroniczne/papierowe”.     W jakiej postaci czytałeś/aś książki w roku 2013?  Niemal wyłącznie elektroniczne  Większość elektronicznych  Równie często elektroniczne i papierowe Większość papierowych  Niemal wyłącznie papierowe Zobacz wyniki Loading ...  Czytaj dalej:  Nowa oferta abonamentowa Legimi już ruszyła: miesiąc od 6,99 zł; czytniki od 479 zł Już w 1926 roku czekano na „elektryczną gazetę”… Rok Legimi czyli 3 książki rocznie (albo i 400) Dlaczego e-wydania bywają „piątym kołem u wozu” dla wielu redakcji? Gazeta Wyborcza nareszcie w Publio. Cała, z dodatkami! Projekt ustawy o cenie stałej na książki – niby nas nie dotyczy, ale i tak możemy się obawiać 