Nadchodzi sezon komunijny, dla niektórych oznaczający tyle co sezon prezentów. Kościół ostatnio walczy z trendem do „celebracji” tej uroczystości, na przykład w mojej parafii wprowadzono jednolite stroje oraz organizację Pierwszej Komunii w czwartek, tak aby uczestniczyła w niej tylko najbliższa rodzina. Ale prezentów się nie odbierze. Kiedyś były to rowery i zegarki, teraz często komputery, tablety i telefony. Czy warto w wachlarzu prezentów umieścić czytnik e-booków, np. najtańszy model Kindle? Opinie są tu rozbieżne. Czytnik to dobry prezent – bo przyzwyczaja do czytania, pozwoli dziecku mieć pod ręką wszystkie lektury, odciąży mu plecak w szkole. W przyszłości przyda się do nauki języków. Czytnik to zły prezent bo dla dzieciaka czarno-biały ekran jest nieatrakcyjny, już lepiej tablet, smartfon czy konsola. Jak czytniki są odbierane najczęściej, widać np. w poradniku portalu WP: Czytnik e-booków: nudy, nudy, nudy Jeśli wydaje ci się, że bajerancki czytnik e-booków zachęci dziecko do czytania, to najprawdopodobniej jesteś w grubym błędzie. Lepszy efekt przyniesie zapewne wspólne czytanie wciągającej książki (nie książeczki dla dzieci). Sam dzieci jak na razie nie mam, w latach 80. dostałem rower Wigry 3 oraz aparat Smiena, a więc czasy gdy byłem w II klasie podstawówki są dość odległe. Choć czytać bardzo lubiłem i na wszelkie okazje „choinkowo-imieninowe” zawsze dostawałem masę książek. Gdybym dostał czytnik – pewnie byłbym wniebowzięty. Cały Verne i Nienacki – a wtedy zdaje się zaczynałem ich czytać – pod ręką! Trudno mi więc dawać rady, ale z tego co mi się wydaje:  Nie ma sensu kupować czytnika dziecku, które samo nie lubi czytać! Pod koniec drugiej klasy to już mniej więcej wiadomo, czy dzieciak czyta dla przyjemności czy z przymusu. W ogóle bardzo istotne jest to, czy w danym domu się czyta, czy nie. Zakładam, że dla dziecka, które widzi czytających rodziców (lub nawet czytających jemu z czytnika), czytanie jest sprawą na tyle naturalną, że chętnie dostanie takie urządzenie tylko dla siebie. Nie ma też sensu łączenie prezentu z obowiązkiem szkolnym – jeśli dajemy czytnik z intencją, że oto lektury szkolne się będzie lepiej czytało – to dla nikogo nie będzie atrakcyjne. Choć oczywiście może się przydać – ale wtedy nie powinien być to prezent, a zwykły przedmiot używany na co dzień. Nie warto naciągać się na oferty w rodzaju „czytnik + 200 lektur”. Wszystkie ważniejsze lektury można ściągnąć za darmo z Wolnych Lektur, a inne znaleźć w naszej porównywarce. Być może zamiast iPada (który wydaje mi się prezentem zupełnie niepasującym do ośmiolatka, poza tym że potwornie drogim), warto kupić jakiś tani tablet z ekranem pojemnościowym – choćby z tych Goclever, które są w Biedronce i dodatkowo czytnik. Wtedy dajemy dziecku komplementarne urządzenia – jedno do gier i filmów, drugie do czytania. Pamiętajmy czytnik to urządzenie na 2-3 lata. Tak więc nie warto wychodzić zbyt daleko z nadziejami, jak to dziecku przyda się w życiu.  A co Wy sądzicie? Dajecie Waszym dzieciom czytniki? Jak na nie reagują? Czekam na relacje z życia. :-) Czytaj dalej:  Ranking marek czytników wg obsługi PDF Wybór czytnika i… jeden drobny szczegół, który go dyskwalifikuje Kindle Fire HD ma wersję międzynarodową! Wysyłka od 13 czerwca. Appstore już działa w Polsce Czy Kindle to taki „iPhone” wśród czytników? Nowe tablety Kindle Fire HD i HDX wysyłane do Polski, ceny od 700 zł Jaki będzie kolejny Kindle? HD, DX3, Color, Flex, Mini? Oto wszystkie zebrane domysły 