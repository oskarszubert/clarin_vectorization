Ta wiadomość obiegła dzisiaj cały internet z prędkością wkurzonego dżina. „Sezon burz” – nowa powieść Andrzeja Sapkowskiego z cyklu wiedźmińskiego pojawiła się we fragmentach i można ją zamawiać. Fragmenty MOBI/EPUB można pobrać z serwisu Ebooki Allegro, a sam serwis linkuje do aukcji, w której w księgarni Lideria można zamówić książkę przedpremierowo. Tylko w wersji papierowej, za 36,90 zł + przesyłka. Oto nowy Sapkowski i nowy wiedźmin. Mistrz polskiej fantastyki znowu zaskakuje. „Sezon burz” nie opowiada bowiem o młodzieńczych latach białowłosego zabójcy potworów ani też o jego losach po ostatnim tomie sagi. Nie jest to prequel ani sequel, ale rzecz zupełnie osobna. Pojawiają się w niej osoby doskonale czytelnikom znane, jak wierny druh Geralta, bard i poeta, Jaskier, oraz jego ukochana, zwodnicza czarodziejka Yennefer, ale też na scenę wkraczają – dosłownie i w przenośni – postacie z zupełnie innych bajek. Ludzie, nieludzie i magiczną sztuką wyhodowane bestie. Powieść zaczyna się wedle reguł Hitchcocka: od trzęsienia ziemi, a potem napięcie narasta. Wiedźmin stacza morderczą walkę z drapieżnikiem, który żyje tylko po to, żeby zabijać, wdaje się w bój z rosłymi, niezbyt sympatycznymi strażniczkami miejskimi, staje przed sądem, traci swe słynne miecze i przeżywa burzliwy romans z koleżanką po fachu Yennefer, rudowłosą pięknością, zwaną od koloru używanej pomadki Koral. A w tle toczą się królewskie i czarodziejskie intrygi. Pobrzmiewają pioruny i szaleją burze. I tak przez 404 strony porywającej lektury. Historia, jak pisze Sapkowski, nie kończy się nigdy… Jako stary fan cyklu wiedźmińskiego zrobiłem sobie herbatę, przygotowałem ciastka, wysłałem pobrane MOBI na Kindle, usiadłem uroczyście przy biurku, zapaliłem lampkę i… w trakcie drugiego herbatnika fragment się skończył. Bo jest bardzo krótki. Wersja PDF do której linkują z aukcji ma zaledwie 11 stron, z czego 7 to treść.  No a sama treść nie jest jakąś rewelacją. Ostrożnie przesuwając odnóża wylazł z wykrotu, przepełzł przez zmurszały pień, trzema susami pokonał wiatrołom, jak duch przemknął przez polanę, zapadł w porośnięte paprocią poszycie lasu, wtopił się w gęstwinę. Poruszał się szybko i bezszelestnie, już to biegnąc, już to skacząc niby ogromny pasikonik. Takie akapity jakoś nie kojarzą mi się z Sapkowskim, choć ten nie był chwalony za ostatnią „Żmiję”… Zaczęły się od razu pojawiać teorie spiskowe, że to gigantyczna ściema, ktoś sobie zażartował, bo skąd taka okładka, dlaczego stron jest akurat 404? No ale nie podejrzewam ani Allegro, ani Liderii, było nie było poważnej księgarni o takie działania. Niezależnie czego by nie sądzić – na pewno wielu z Was się rzuci do pobierania, a pierwsze 500 egzemplarzy zostało zamówione w ciągu paru godzin. I niestety – chyba też zamówię (albo poczekam do listopada; i tak mam co czytać) – bo na razie nie ma informacji o wersji e-bookowej. To, że Allegro ma fragment na wyłączność nie oznacza, że książka tam się pojawi, zresztą tego w opisie nie sugerują. Postaram się jeszcze czegoś na temat potencjalnego wydania elektronicznego dowiedzieć i będę Was informował. Aktualizacja z 29 października: Oto co w komentarzu poniżej napisał katar: Dzwoniłem dzisiaj do wydawnictwa. Nie należy spodziewać się prędko wydania elektronicznego. Pani, z którą rozmawiałem, była zdziwiona moim oczekiwaniem jednoczesnej premiery papieru i eksiążki. Wydania w twardej oprawie też nie będzie. Potwierdzają to też informacje, które dostałem od dystrybutorów. A zatem pozostaje tylko papier – 40 zł za miękką oprawę. Pozwolicie, że pozostawię to bez komentarza. Czytaj dalej:  Opowiadania nominowane do Nagrody Zajdla (w części) za darmo „31.10. Księga cieni” – trzecia odsłona zbioru opowiadań od polskich autorów do pobrania! „Promocje to problem”, ale i jedyne skuteczne narzędzie – wywiad z szefem CDP.pl epodreczniki.pl już działają – na razie tylko matematyka: EPUB, PDF i online FantastykaPolska.pl – co nowego? O tym, że żal mi pani Kai 