Czas na opisanie funkcji, na którą wielu z Was czekało – i główny powód dla którego kupiłem Nooka. W prosty sposób można przekształcić go w tablet z systemem Android, co dla urządzenia e-ink wydaje się czymś niesamowitym. Pierwsza część testu obejmowała standardową funkcjonalność Nooka jako czytnika. W tytule wpisu napisałem „prawie tablet” – bo to co dostaniemy jest bardzo odległe od tabletów, wyprodukowanych przez Samsunga, HTC czy Apple. Producent Nooka zwyczajnie nie zakładał, że urządzenie będzie wykorzystywane w takich celach. Najbardziej oczywiste jest ograniczenie wydajności. Procesor 800Mhz i 256MB RAM nie pozwala na wiele. Ale pobawić się można i wielu posiadaczy Nooka nie będzie się mogło powstrzymać. Instalacja Jest kilka możliwości na zrootowanie Nooka i uaktywnienie tam Androida. Ja zastosowałem Nook Managera. Potrzebujemy dwóch kart micro SD, najlepiej co najmniej Class 6 – na jednej wgramy system (oraz jego kopię) a druga będzie wykorzystywana przez Androida na co dzień. Nie będę tutaj opisywał dokładnie całej procedury, bo inni zrobili to dokładnie.  Opis po polsku na forum eksiazki.org Oryginalny opis na forum XDA Developers Proces wydaje mi się bezpieczny, w międzyczasie tworzy się kopię zapasową, jeśli go nie przerwiemy, to nic złego nie powinno się stać. Jednak radzę zabierać się za to tylko osobom znającym na tyle angielski, żeby w przypadku problemów móc poszukać odpowiedzi na anglojęzycznych forach. Najpierw odblokowujemy Androida, następnie dodatkowo wgrywamy Google Play oraz aplikację Search Market umożliwiającą przeszukiwanie sklepu. Nasze urządzenie będzie wyświetlane w Playu jako „phone”, ale możemy sobie to zmienić – i aplikacje instalować ze strony Google.  Można też korzystać ze sklepu Amazon Appstore, który od maja działa także w Polsce. Aplikacja z Amazonu dostępna jest od razu na Nooku – zabawne, nie? Pierwsze wrażenie Eee, co to jest? Jeśli liczyliśmy na ładny ekran z ikonkami, to zostajemy brutalnie ściągnięci na ziemię.  Widzimy listę plików z karty SD, oraz zestaw narzędzi:  na górze: powrót do ekranu głównego, ostatnio otwarte pliki, ulubione pliki, wyszukiwanie, ustawienia na dole: informacje o pamięci, ostatnio otwarte aplikacje, listę aplikacji, ulubione aplikacje, informacje o sieci i baterii  No i to mniej więcej tak działa. Dostajemy niemal goły system, pewnie można zainstalować alternatywne launchery, ale jako że nie jestem specem od Androida, nie wiedziałem nawet od czego zacząć. Aplikacje  Android zainstalowany na Nooku ma wersję 2.1, co oznacza że jest bardzo starożytny. Wiele aplikacji nie zainstaluje się, część zainstaluje, a nie uruchomi – a część będzie w starszej wersji. Można też szukać plików .apk, zamiast korzystać z oficjalnych wersji. Amazon Kindle – o tak, to jest perwersyjne uczucie, czytać książki z Kindle Store na Nooku. Aplikacja bez problemu ściąga zakupione pozycje z chmury i je otwiera.  (Tu przy okazji widzimy wspaniały przykład ghostingu). Niestety jakość tekstu jest słaba, czcionka zbyt cienka – po prostu aplikacja dostosowana została do ekranów LCD, a nie e-ink. Kindle instaluje się w dość starej wersji – tej, która jeszcze nie miała obsługi wysyłki mailowej na czytnik. Ogólnie – nic specjalnego. Cool Reader – to może być powód dla którego odpalicie Androida w Nooku. Jest to zaawansowana aplikacja do czytania e-booków, która ma ogromne możliwości.   Oczywiście musimy ją sobie skonfigurować – a mamy naprawdę dziesiątki opcji, łącznie z regułami dzielenia tekstu, zmiany kerningu, pogrubienia wszystkich fontów, szczegółowych reguł CSS dla każdego elementu tekstu.  To będzie raj dla osób, które chcą decydować w 100% o wyglądzie swojego e-booka. Ta sama aplikacja działa na Onyksie – tyle że jest o niebo uboższa, nie wiem czy chodzi o starszą wersję, czy po prostu ograniczoną. Dropbox – działa! Można pobierać sobie książki z chmury. Evernote – instaluje się, ale nie działa. AnkiDroid – czyli aplikacja do nauki np. słówek – instaluje się, można zalogować się do AnkiWeb i zsynchronizować półki (nie działa ściąganie z katalogu online). Plik otwiera też kolekcje wgrane na kartę SD, niestety po kliknięciu „start reviewing” nic się nie dzieje, po czym pojawia się błąd… Może jest sposób na obejście, ale nie udało mi się go znaleźć. Aplikacje do czytania newsów – Flipboard nie instaluje się, Zite instaluje się, ale nie działa. Aplikacje polskich księgarni – zainstalowały się Ebookpoint i Nexto Reader, choć ta ostatnia nie będzie działała jeśli nie zamapujecie sobie funkcji „back” i „menu” pod klawisze czytnika. Wiele osób to interesowało – nie działa aplikacja Legimi do „czytania bez limitu” – wymaga ona Androida w wersji co najmniej 2.3. Przeglądarki internetowe - działa Opera Mobile, choć wydajnością nie zachwyca. Domyślnie nie działa gest powiększania dwoma palcami, trzeba skorzystać z przycisków +/- na dole ekranu i sobie przesunąć stronę.  Gry – część się zainstaluje! Np. Angry Birds czy Cut The Rope. Niestety tutaj widać straszliwe braki wydajności Nooka. Cut The Rope Experiments uruchamia mi się przez dwie minuty, a potem między każdym ekranem jest 20 sekund przerwy. Oczywiście nie ma mowy o grze. W dawnych czasach byli magicy, którzy programy z PC próbowali odpalić na Amidze 500 z programowym emulatorem PC XT – i efekt był podobny… W sieci krążą filmy z Angry Birds na Nooku – ale takiej wydajności nie uzyska się opisaną wyżej metodą – to są specjalnie przygotowane systemy. „Codzienne” używanie Użyłem cudzysłowu, bo zrootowany Nook nie stał się nigdy moim głównym czytnikiem. Nook po odpaleniu Androida działa niejako dwutorowo, umożliwiając dostęp zarówno do natywnego interfejsu jak i samego Androida. Kliknięcie np. HOME wyświetla nam dialog:  Możemy albo przejść do „zwykłej” strony startowej Nooka, albo ekranu startowego Androida. Podobnie jeśli chcemy otworzyć książkę w bibliotece – zostaniemy zapytani, której aplikacji do tego użyć.  Można zaznaczyć kwadracik na dole, co oznaczało będzie ustawienie domyślnej akcji – ale wtedy pozostaje nam duuużo szukania, gdzie potem te akcje ustawić, dlatego wolałem tego nie robić. W ustawieniach Nook Managera da się ustawić działanie fizycznych przycisków – np. po naciśnięciu lewego dolnego przycisku przez dwie sekundy Android zrozumie to jako przycisk „Back”.  Jest to konieczne w niektórych aplikacjach, które bez zdefiniowania przynajmniej „Back” oraz „Menu” wrzucą nas w ślepą uliczkę. Bardzo mi przeszkadzał brak możliwości szybkiego przełączenia się między aplikacjami – nie ma tutaj (przynajmniej oczywistego dla mnie) sposobu podejrzenia wszystkich otwartych aplikacji – jak np. wysuwany pasek w HTC Sense. Dlatego w momencie gdy chcemy opuścić jedną aplikację i skorzystać z drugiej trzeba przechodzić przez ekran startowy – co sprawia że przełączenie zajmie nam 10-15 sekund… Podsumowanie Gdybym miał oceniać Nooka jako tablet z Androidem, bez uwzględnienia jego sytuacji – byłby to chyba najgorszy tablet świata. Przysłowiowy „chińczyk z Biedronki” będzie  lepszy jeśli chodzi o szybkość działania, łatwość oraz intuicyjność obsługi. Nie jestem zaawansowanym użytkownikiem Androida, choć telefonu z tym systemem używam od ponad 2 lat. To był pierwszy raz, gdy dokonałem takiej modyfikacji urządzenia. I niestety czułem się mocno zagubiony. Programy, które znałem, wtłoczone w tak nietypowe środowisko działały bardzo różnie. Ostatecznie, Nook jako tablet nie wzbudził mojego entuzjazmu i nie znalazłem żadnego zastosowania dla siebie. Daleko mu jeszcze do użyteczności. Chodzą co jakiś czas pogłoski o pierwszym tablecie z e-papierem. Planuje go podobno Onyx, przy czym nie mówię tutaj o budżetowym czytniku i65s, który ma Androida ale… nie ma nawet dotykowego ekranu. Do poprawnego działania na pewno trzeba mocniejszego procesora i więcej pamięci. Nie zmienia to faktu, że Nook może być ciekawą zabawką w rękach doświadczonego użytkownika. Trzeba poświęcić, aby znaleźć działające aplikacje, skonfigurować te aplikacje oraz system. Jeżeli Twoja znajomość Androida jest bardzo pobieżna – raczej będziesz rozczarowany. Dlatego, choć po pierwszym artykule, wielu z Was zainteresowała możliwość okazyjnego kupna taniego czytnika z bonusem w postaci Androida – chcę uprzedzić, że to nie jest rozwiązanie dla każdego. No chyba że sam Nook jako czytnik nam odpowiada. Poza tym, pamiętajmy też o ryzyku związanym z iluzoryczną gwarancją. Przykładowy wpis na naszym Facebooku sprzed paru dni.  Nie dziwię się, że sprzedawca nie bardzo chce pomóc – bo jak się sprowadziło czytnik prywatnie z Anglii to się go nie będzie potem odsyłało. Jeśli zatem chcemy kupić solidny czytnik, który posłuży nam do nietypowej jak na e-papier zabawy – ryzykujmy. Jeśli szukamy tabletu z e-papierem, to jeszcze nie teraz. Czytaj dalej:  Test Nook Simple Touch – część I: jako czytnik e-booków Earl – tablet z e-inkiem dla turystów Nook i Android – jakie aplikacje zainstalować na czytniku? Rzucania czytnikiem ciąg dalszy: Nook Simple Touch i Kobo Aura Test czytnika Onyx AfterGlow i aplikacji Legimi – część I – pierwsze wrażenia Kobo Aura – prawie jak tablet 