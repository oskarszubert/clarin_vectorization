Czy rzeczywiście Amazon zamyka konta i usuwa zdalnie zawartość czytników? Czy jest to ostateczne? Zobaczmy kilka przypadków. Świat z prędkością błyskawicy obiegła wiadomość z bloga bekkelund.net (jeśli znowu nie działa oto cache Google). Otóż znajoma autora bloga wysłała mu informację, że Amazon… zamknął jej konto. Jednocześnie z jej Kindle zniknęły ponoć wszystkie kupione w Amazonie książki… Jako przyczynę obsługa Amazon.co.uk podała, że chodzi o powiązanie konta z innym zamkniętym kontem, ale odmówiła dalszych wyjaśnień. Zacząć trzeba od tego, że: Opisana tam historia wiąże się z konkretną wątpliwością: chodzi o użytkowniczkę z Norwegii, która koresponduje z brytyjskim supportem. A więc używała Kindle z UK, choć w Norwegii powinna raczej przerejestrować się na Amazon.com. Według Boing Boing: pani ta kupiła używanego Kindle na aukcji w Holandii Danii, używała go w Norwegii (z norweskim adresem i kartą), ale gdy się jej zepsuł, to nowego wysłano jej do UK. Jak donosi jeden z norweskich portali (link do Google Translate) - konto tej pani zostało otwarte ponownie. Według wątku na Mobile Read, gdzie cała sprawa jest śledzona – książek chyba nie usunięto.  Co wiemy z warunków usługi Amazon rzeczywiście w swoich dokumentach pisze o możliwości zablokowania usługi. Linkuję do polskich tłumaczeń, które znajdziemy na stronie Amazonu. Warunki Użytkowania Urządzenia Kindle Amazon z 6 września 2012: Wygaśnięcie praw. Prawa posiadane przez Klienta na mocy niniejszej Umowy ulegają automatycznemu wygaśnięciu w przypadku nieprzestrzegania przez Klienta dowolnego postanowienia zawartego w niniejszej Umowie. W razie zaistnienia powyższej okoliczności Amazon może ze skutkiem natychmiastowym anulować dostęp Klienta do Usługi bez zwrotu jakichkolwiek opłat. Braku żądań bądź nieegzekwowania ścisłego przestrzegania niniejszej Umowy przez Amazon nie należy rozumieć jako zrzeczenia się jakichkolwiek należnych praw. Warunki Użytkowania Amazon Kindle Store z 6 września 2012. Wygaśnięcie praw. Prawa posiadane przez Klienta na mocy niniejszej Umowy ulegają automatycznemu wygaśnięciu w przypadku nieprzestrzegania przez Klienta dowolnego postanowienia zawartego w niniejszej Umowie. W razie zaistnienia powyższej okoliczności, Klient zobowiązany jest do zaprzestania korzystania z Kindle Store, a Amazon może ze skutkiem natychmiastowym anulować dostęp Klienta do Kindle Store lub Treści Kindle bez zwrotu jakichkolwiek opłat. Braku żądań bądź nieegzekwowania ścisłego przestrzegania niniejszej Umowy przez Amazon nie należy rozumieć jako zrzeczenia się jakichkolwiek należnych praw. Brzmi strasznie, prawda? Przypomnijmy też, że: „Treści Kindle” oznaczać będą cyfrowe treści elektroniczne uzyskane za pośrednictwem Kindle Store, takie jak książki, gazety, czasopisma, dzienniki, blogi, kanały RSS, gry oraz inne statyczne oraz interaktywne treści cyfrowe A więc tak – zamknięcie nam konta będzie oznaczało utratę dostępu do treści kupionych w Kindle Store. Jak wygląda praktyka? Teraz, w jakich sytuacjach zdarzały się blokady kont Kindle? Na Mobile Read co jakiś czas opisywane są takie przypadki. Było ich zaledwie kilka, a dotyczyły z reguły:  Nadużyć ze zwrotem produktów czy reklamacjami – np. zbyt częstego zwracania książek z Kindle Store, co można zrobić do 7 dni od kupna książki Nadużyć geolokalizacyjnych – z tym parę osób z Polski się spotkało. Możemy sobie, owszem ustawić np. adres hotelu w Stanach i mieć niższe ceny na e-booki, albo dostęp do treści tylko dla USA – ale po 5 kupionych książkach (tę liczbę potwierdził kiedyś były pracownik supportu Amazonu) dostajemy uprzejmą prośbę o przefaksowanie do Amazonu dowodu, że faktycznie mieszkamy w Stanach. Jeśli tego nie zrobimy (albo nie „wrócimy” do Polski), konto zostanie zablokowane. Nadużyć związanych ze współdzieleniem kont – w Amazonie można mieć konto, z którego korzystają wszyscy domownicy, czego np. zakazuje Kobo. Ale jeśli np. następują logowania do konta z różnych miejsc na świecie, Amazonowi to może się nie spodobać. Jak wspomniałem wyżej – problemem tej pani mogło być częste podróżowanie, przy czym korzystała z konta na Amazon UK, a być może w UK bywała rzadko, czytnik używany z niewiadomą historią kupiony w Holandii (swoją drogą na Allegro trafia trochę używek sprowadzonych właśnie z Holandii) – to mogło wzbudzić podejrzenia automatów wyłapujących oszustwa – bo w korporacjach nikt tego ręcznie nie robi. Co zrobić w sytuacji zablokowania konta? Zaznaczę, że w Polsce z taką sytuacją się nigdy nie spotkałem, a gdyby komuś zablokowali, to pewnie by na jednym z forów o tym napisał. Owszem – straszą – przy wspomnianych wyżej sztuczkach ze zmianą adresu, ale nie kończyło to się nigdy blokadą. Generalnie jesteśmy tu w sytuacji takiej samej, jak inni klienci wielkich korporacji. W sieci można znaleźć wiele historii o tym jak Google zamknął (płatne!) konto Google Apps i trudno dobić się do jakiegokolwiek wyjaśnienia. Również usunięte konta na Facebooku nie mają dobrej sławy. W momencie gdy zaczynają się takie problemy, firma, która na co dzień jest przyjazna i załatwia po myśli użytkowników wiele ich spraw  – nagle pokazuje rogi. Sam miałem okazję o tym się przekonać, gdy Amazon zmusił mnie do zmiany nazwy serwisu. Na pewno nie warto się poddawać i próbować wszelkich form kontaktu. Tu historia wręcz bliźniacza do opisanej. Klient dostaje maila: We’ve found your account is directly related to another account which has been previously closed for abuse of our policies. As such, your Amazon.com account has been closed and any open orders have been canceled. All other accounts related to yours have also been closed. Wiele maili, pięć stron dyskusji i 4 dni później kolejny mail: We’ve reviewed your account and Kindle purchase history and have decided to reactivate your Amazon.com account. I’m sorry for any inconvenience you had while your account wasn’t available. We appreciate your cooperation and understanding. Główny winny – DRM! A co z usuwaniem treści? Znana jest od wielu lat sprawa książki „1984″ George’a Orwella (o ironio!), którą Amazon usunął zdalnie klientom i zwrócił za nią pieniądze. Przyczyną było to, że wydawca, od którego ją kupili nie miał praw do rozpowszechniania tekstu. No, ale normalne księgarnie nie wyślą ABW do Ciebie do domu, żeby zabrać Ci książkę, której wydawca nie miał jakiś tam praw. Dlatego po zmasowanej krytyce Amazon przeprosił i obiecał, że nie będzie tego robił w przyszłości. Tyle, że pamiętajmy, że w „filozofii DRM”, którą wciąż wyznaje Amazon, w Kindle Store nie kupujemy książki! Kupujemy tak naprawdę usługę – dostęp do treści, który to dostęp można zablokować. A więc przy wyrejestrowaniu urządzenia – usunąć np. książki z konta. Amazon robi tak zawsze z książkami wypożyczonymi (np. podręczniki które także i my możemy wypożyczać od lipca 2011). Jaki jest na to nasz sposób? Kopie zapasowe! Według polskiego prawa możemy zrobić kopię kupionej treści i nie ogranicza nas DRM. Pisałem o tym w dwóch artykułach:  Konwersja książki z DRM w 30 sekund (tam też była analiza prawna) – wprawdzie temat dotyczył plików EPUB z Adobe DRM – ale sposób dla Kindle jest podobny, tylko inna wtyczka. Na forum eksiazki.org znajdziemy przewodnik dla posiadaczy innych czytników – napisany z punktu widzenia użytkownika Onyxa. Kopie zapasowe e-booków – dlaczego i jak warto je robić – choćby dlatego, że taki Amazon może za parę lat upaść – i co z naszymi e-bookami?  Większość bardziej świadomych użytkowników forum Mobile Read natychmiast po kupieniu książki w Amazonie dodaje ją do Calibre z odpowiednią wtyczką, przez co ma własną, odbezpieczoną kopię, której żadna korporacja im nie zabierze. Dlatego – bez paniki. To, że na komuś spośród milionów klientów Amazonu przydarzy się  taka przygoda, nie znaczy, że nam też grozi. A nawet jeżeli, co uznaję za mało prawdopodobne, jesteśmy w stanie się przed taką sytuacją odpowiednio zabezpieczyć przez kopie zapasowe. Co i tak powinniśmy robić. Autor zdjęcia: listentomyvoice, CC BY-SA 2.0. Czytaj dalej:  Nowy wygląd konta Kindle – krok do przodu i dwa kroki w tył… Amazon wreszcie udostępnia pełne archiwa gazet na koncie Kindle Automatyczna aktualizacja książek z Kindle Store – włączać czy nie? Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze Jak wyczyścić informację o postępie w książce Kindle? [Ankieta] Z jakich krojów czcionki korzystacie na Paperwhite? 