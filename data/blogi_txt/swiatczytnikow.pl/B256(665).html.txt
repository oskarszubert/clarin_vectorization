Na blogu Now Novel pojawiła się kilka miesięcy temu infografika „Is there money in e-books”. Skupię się na jednym zaledwie wykresie. Widzimy na nim udział e-booków w amerykańskim rynku książki. W 2008 było to 1%, a w 2012 to już 30%. Osiągnięcie połowy rynku planowane jest na rok 2016. Dlaczego to przytaczam? Bo w Polsce w ubiegłym roku podawano udział książek elektronicznych jako 1-2%. Tyle ile w 2008 w Stanach. Ba, gdy jesienią 2010 zakładałem tego bloga, w Stanach było 8% i temat się dopiero rozkręcał. A teraz wyobraźmy sobie, że podobny wykres mamy dla Polski, zmieniamy jedynie daty.  2012: 1% 2013: 3% 2014: 8% 2015: 19% 2016: 30%  Dla Polski rokiem startowym dla e-booków był 2011, bo wtedy pojawiły się szerzej pierwsze tytuły. Ale dopiero w ubiegłym roku książki elektroniczne zaczęły się poważniej odznaczać na rynku wydawniczym, pisałem o tym szeroko w podsumowaniu roku 2012. Tak się zaczęła polska e-bookowa rewolucja. Trzy procent dla tego roku wydaje mi się realne. Jakiś czas temu taką liczbę podały mi zresztą dwa wydawnictwa, gdy zapytałem o to, jak sprzedają się nowości. Co będzie później? Czy faktycznie ruszy lawina? Gdzie znajdziemy się za trzy lata? Nie tylko Stany Nie można przykładać tutaj miary z rynku amerykańskiego, bo tam skutkuje kombinacja: tanie urządzenia + ogromny wybór książek + zintegrowane platformy. Amazon jeszcze w erze trzech procent miał zdigitalizowane kilkaset tysięcy tytułów. U nas urządzenia nie są jeszcze tak tanie, wybór nie jest tak duży, a platformy nie wypaliły. W efekcie konkurencja w Polsce jest znacznie większa, bo w Stanach człowiek decyduje się między platformą – Nook, Kindle, Kobo – a potem już kupuje e-booki. U nas kupuje dowolne urządzenie, a książki w dowolnej księgarni. Dla osoby z zewnątrz ryneczek e-booków wydaje się być pełen chaosu, bólów porodowych i niepewności czy da się wyciągnąć z niego jakieś pieniądze. Dlatego na razie część wydawców może ignorować jeszcze rynek książki elektronicznej, bez jakiegokolwiek skutku dla swojego biznesu. Za chwilę jednak nie będą mogli tego robić. Dzisiejsze księgarnie mocno walczą o rząd dusz, ale to dopiero początek. Jeśli którejś z nich uda się opanować rynek, będą żniwa. Wiele pozostałych czekają reorganizacje, a nawet upadki. Pamiętać jednak trzeba, że książki w Polsce nie sprzedają się dziś najlepiej i wejście obrotu elektronicznego sprzedaży znacząco nie poprawi. Racja, ilościowo jest na to szansa – wszak kto tylko ma czytnik, ten kupuje więcej, tyle że korzysta z różnych okazji. Ale sprzedawcy książek mogą na ciągłych promocjach poważnie wtopić, jeśli przychód nie wzrośnie na tyle, aby obniżenie ceny jednostkowej się opłaciło. Ten temat jeszcze poruszę. Pozostaje więc pytanie – co ma być lawiną, która w Polsce doprowadzi do tych 30%? Na to nie umiem w tej chwili odpowiedzieć – choć oczywiście mógłbym próbować. Jeśli popatrzymy na Europę, to Niemcy nie mają wcale lepiej od nas. Digital Reader podaje statystyki dla niemieckiego rynku e-booków. W 2011 było 1%, w 2012 – 2,4%. Podobnie jak w Polsce. A przecież tam jest Amazon, jest Kobo, są silni wydawcy z własnymi platformami, a oferta e-booków nieporównywalna. Nie mam jednak wielkich wątpliwości, że od wzrostu udziału e-booków w rynku nie ma odwrotu. Wiosną byłem pierwszy raz w życiu w Wielkiej Brytanii; tam e-booki mają 15% wg raportu Enders Analysis (link do PDF). Uwielbiam chodzić po księgarniach. Większość wydawnictw anglojęzycznych trzyma wysoki poziom edytorski – trzymanie w rękach głupiego poradnika jest przyjemnością dla oka. A jednak w przypadku książek innych niż nowości widziałem mnóstwo przecen. Dwie książki w cenie jednej. Półtorej w cenie jednej. Za funta, dwa, trzy. A przy wejściu do każdej księgarni sieci WHSmith wielkie stoisko z czytnikami. Idzie nowe. Czytaj dalej:  Los książki… według ankiety z 1958 roku (oraz archiwum Miesięcznika ZNAK) Bartłomiej Roszkowski: musi być efekt skali, którego w tej chwili nie mamy Nie ma DRM – i gdzie są teraz Twoje książki? Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Ebookpoint wprowadza zakup e-booka na prezent Polityka Cyfrowa na prezent – test funkcji 