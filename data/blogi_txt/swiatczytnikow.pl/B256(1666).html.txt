Miesiąc temu miałem okazję odwiedzić Artetekę – wzór nowoczesnej biblioteki – i miejsce, w którym już za parę  tygodni każdy będzie mógł skorzystać z czytników. Co więcej – niektóre będzie można wypożyczyć do domu! Arteteka to agenda Wojewódzkiej Biblioteki Publicznej w Krakowie, która mieści się w Małopolskim Ogrodzie Sztuki (ul. Rajska 12, wejście od ulicy Szujskiego). Na trzech piętrach mamy możliwość skorzystania z komputerów (a na nich dużo oprogramowania do pracy i tworzenia, m.in. pakiety Adobe), pogrania, poczytania komiksów, obejrzenia filmów.  Co nas najbardziej interesuje, to że w zbiorach Arteteki znalazło się także 60 czytników e-booków, które zostaną udostępnione być może jeszcze w marcu. Z tego co pamiętam, znalazły się tam następujące modele:  Kindle Touch Kindle Classic Onyx Boox x61e Pocketbook Pro Touch 622 Pocketbook Pro 912 – jedyny przedstawiciel 10-calowców.  Uwaga dla narzekających „dlaczego nie ma Paperwhite albo Angel Glow” – przetargi mają swoje opóźnienia, wyposażenie Arteteki planowano rok temu i jak na ten czas to rozsądny wybór. Tak oto Pocketbooki i Onyksy prezentują się na szafie – wszystkie w ochronnych etui.  A tak na stole w akcji.   Niektóre czytniki będzie można wypożyczać do domu, a część dostępna będzie na miejscu, na początku z biblioteką Wolnych Lektur, ale w przypadku urządzeń innych niż Kindle nie będzie raczej kłopotu z tym, żeby przyjść ze swoją kartą SD. Po co właściwie wypożyczać czytniki? Myślę, że to będzie świetna okazja dla niezdecydowanych, żeby zobaczyć jak wygląda czytanie na e-papierze w praktyce. Jak już pisałem we wprowadzeniu do tematu czytników, najważniejsze jest osobiste doświadczenie. Już wielu „wąchaczy książek” przekonało się do czytnika po jednej godzinie spędzonej na czytaniu… Trwają też prace nad ew. wypożyczaniem e-booków (to już umożliwia dla urządzeń z Adobe DRM gdańska Biblioteka Manhattan), ale to jest bardziej skomplikowana sprawa. Do Arteteki warto zajść nie tylko ze względu na czytniki, bo możemy tam skorzystać z wielu innych dóbr kultury…    Filmy, koncerty na DVD, gry, komiksy – czego dusza zapragnie. Są też okazjonalne wystawy:    I jeszcze parę zdjęć pokazujących nieco industrialne, ale pełne przestrzeni wnętrza Arteteki.      Szczegóły na temat tego kiedy i w jaki sposób czytniki będą udostępniane podam oczywiście na blogu. Niezależnie od czytników, każdego kto będzie w Krakowie lub okolicach zachęcam do odwiedzenia Arteteki (przypomnę: ulica Rajska 12; czynna od poniedziałku do piątku w godzinach 12-19) – na mnie zrobiła ogromne wrażenie. PS. Dziękuję bardzo pracownikom WBP w Krakowie, a w szczególności pani Marii Cibickiej za zaproszenie i oprowadzenie po Artatece. PS2. Dla użytkowników Wykopu – prośba o kliknięcie. :-) Czytaj dalej: Kraków, Opole i Gdynia – jak wyglądają statystyki wypożyczeń czytników? Krakowska Arteteka zaczyna wypożyczać czytniki e-booków Miejska Biblioteka Publiczna w Gdyni wypożycza czytniki [+informacje z Opola] Czytniki z oświetleniem – jak różni się kontrast ekranu? Pocketbook Color Lux – kolejny czytnik z kolorowym e-papierem Test czytnika PocketBook Mini – maluch, który dużo może… 