Dzisiaj nam księgarnie zaszalały. 4 książki godne polecenia. Nexto w Okazji dnia prezentuje nam dzisiaj za 9,85 zł „Leci z nami pilot. Kilka prawd o liniach lotniczych”. Autorem jest Sebastian Mikosz, były prezes LOT i choć widać delikatne wzmianki PR, to polecam ją zdecydowanie. Kupiłem pół roku temu (wtedy jeszcze miała DRM, teraz jest już bez) i odtąd przeczytałem dwa razy. Leciałem w życiu samolotem zaledwie parę razy, ale książka odpowiada na wiele pytań, jakie mogłem mieć. To naprawdę fascynująca opowieść o tym, jak funkcjonuje biznes lotniczy, jak konstruowane są oferty i jak wyglądała w 2010 słynna sprawa wulkanu. Dwa fragmenty – o ciekawych klientach: Inna zabawna sytuacja zdarzyła się za sprawą pewnej pani – Polki, która wiele lat temu wyjechała do Australii. Przyleciała do Polski na początku lat dziewięćdziesiątych, na kilka tygodni, po trzydziestu latach nieobecności i wracała do Australii. Ktoś powiedział jej, że w Polsce mogą spotkać ją różne nietypowe przygody, że lotnisko jest dziwne i że musi być przygotowana na różne sytuacje. Pani zrobiła check in, dała paszport, mówiąc, że leci do Australii przez Londyn. Agentka handlingowa wzięła papiery, dała boarding i, pokazując głową taśmę, powiedziała „zapraszam”. Zaproszenie było zachętą do umieszczenia walizek w specjalnym pojemniku-kubełku. Na to pani rzekła „OK” i wskoczyła do kubełka. Wyprowadzona z błędu (i kubełka) tłumaczyła, że wydawało jej się, że zostanie w tym pojemniku zawieziona pod samolot. Wszak powiedziano jej, że w Polsce panują dziwne obyczaje… I o wulkanie: Wtedy też wyszedł cały biurokratyzm europejskich struktur. Ponad 60% całej europejskiej floty było uziemione, codziennie anulowano prawie 20 tysięcy rejsów, a urzędnicy Eurocontrol pojechali sobie na weekend. Od piątku nic nie latało, a pierwszą konferencję telefoniczną z udziałem przedstawicieli rządów zorganizowano w poniedziałek 19 kwietnia o 15.00, podczas gdy zakaz lotów obowiązywał od 16 kwietnia! Format: EPUB, bez DRM. Bez problemu się konwertuje w Calibre. Karuzela z Madonnami Tomasza Raczka (12,90 zł na Virtualo) to książka poświęcona pięćdziesięciu siedmiu sławnym kobietom, które świadomie i nieświadomie wpłynęły na jego życie. W ich portretach, jak w kawałkach lustra, można zobaczyć historię XX wieku. Czasem także przypadkowo odbite fragmenty własnych doświadczeń. Losy 57 bohaterek przecinają się, splatają, wpływają na siebie. Dlatego lektura „Karuzeli z madonnami” może chwilami przypominać rozwiązywanie pasjonującej krzyżówki: jedno odgadnięte hasło pozwala szybciej odgadnąć i lepiej zrozumieć to, które się z nim krzyżuje. Prawdziwa gra towarzyska w skojarzenia. Formaty: EPUB albo MOBI. Jest też PDF… z DRM. PHP5 – narzędzia dla ekspertów (44,03 zł) to książka wydawnictwa Packt, przetłumaczona i wydana w Polsce przez Helion. W programie debugowanie, testowanie, zarządzanie kodem, korzystanie z subversion i pakietu eclipse. Niniejsza książka to pozycja przeznaczona dla programistów, którzy znają już podstawy tego języka. To unikalny podręcznik, dzięki któremu nauczysz się tworzyć efektywny, profesjonalny i łatwy w utrzymaniu kod. W trakcie lektury zdobędziesz wiedzę na temat systemów kontroli wersji, testów jednostkowych, szkieletów aplikacji oraz narzędzi wspomagających proces debugowania. Ponadto dowiesz się, w jaki sposób tworzyć dokumentację z wykorzystaniem phpDocumentor, jak wybrać najlepszy szkielet aplikacji oraz wdrożyć aplikację w środowisku produkcyjnym. Dzięki tej książce osiągniesz wyższy poziom zaawansowania w programowaniu w języku PHP! W cenie oczywiście trzy formaty: PDF, EPUB, MOBI. Pierwsza z rodu: Znajda (5,90 zł), to powieść fantastyczna Joanny Łukowskiej, którą w tym tygodniu przeceniono na RW2010. To opowieść o skrzatach i ludziach, radzących sobie w świecie bez słońca. Estera pisze pamiętnik, licząc, że ktoś go przeczyta; o ile po latach mroku ktoś jeszcze będzie umiał czytać. Rosa, młody przywódca skrzatów z Boru, rozmyśla o nieciekawej sytuacji swych pobratymców. Wielebna Maura czyni wyrzuty pozbawionej uczuć Pustej z powodu zagubienia Obiektu. Jakim sposobem dzieciak wymknął się z sieci? A jakim cudem ociemniały świat wciąż trwa? Czyżby dało się oszukać los? Czy ziarnkiem piasku, zgrzytającym w żarnach przeznaczenia, może być dziwna dziewczynka, która trafiła do Siedliszcza leśnych skrzatów? Tu też w cenie 3 formaty. 