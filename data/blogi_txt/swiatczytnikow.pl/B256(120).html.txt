Dziś będzie o trzech pozornie niezwiązanych ze sobą rzeczach. Promocja na „Cmentarz w Pradze”  Nexto w ramach promocji „Okazja dnia” sprzedaje książkę Umberto Eco, „Cmentarz w Pradze”. 17,50 za książkę, która w papierze kosztuje trzydzieści parę złotych to jest faktycznie okazja. Choć nie ma co ukrywać, że oczekiwalibyśmy takich cen na co dzień, tym bardziej że ta akurat książka jest zabezpieczona DRM Adobe, którego posiadacz niekompatybilnego czytnika musi zdejmować. Smutne liczby W artykule z GW o książce elektronicznej umknęły mi podawane tam wielkości sprzedaży e-booków. Cytuję odpowiedni fragment: WAB miesięcznie sprzedaje ponad 400 pobrań (sierpień – 495, wrzesień- 488, październik – 723.). Największe hity – nawet 30 szt. W całym 2010 r. sprzedali 3178 e-booków, w pierwszej połowie 2011 r. – 2642. Najlepiej sprzedaje się „Uwikłanie” Miłoszewskiego – 108 sztuk, przy sprzedanych 5 tys. egzemplarzy papierowych. „Powrót nauczyciela tańca” Henninga Mankella – 108 do 12 tys. „Niespokojny człowiek Mankella – 57 sztuk do 3 tys. (dane do końca września). Czarna Owca sprzedała w sumie ponad 3,6 tys. pobrań. – Powieść szpiegowska „Nielegalni”, zanim wyszła papierowa i audio, była dostępna jako e-book. W jeden dzień na Woblinku w promocji za złotówkę sprzedało się 200 sztuk. Od 1 sierpnia do końca października: 500 sztuk – absolutny rekord! Jednak choć tytułów prawie nie przybywa, wydawcy i dostawcy mówią, że rynek się rozwija. Notują wzrosty rzędu 70-100 proc. rocznie. Miesięcznie przez Nexto przechodzi 5-10 tys. pobrań, a to jeden z największych dystrybutorów. Kilkaset sztuk? Bestseller tylko wtedy, gdy puści się go za złotówkę? Te liczby pokazują najlepiej, jak raczkujący jest rynek e-booków w Polsce. Taniec ze smokami Piąty tom cyklu Martina ukazał się w Polsce miesiąc temu. A właściwie to nie piąty tom, ale pierwsza jego część. Parę dni temu pomyślałem, że kupię tę książkę jako prezent nieukindlowionej koleżance. Ponieważ pomysł był spontaniczny, ruszyłem w poszukiwania po księgarniach. Znalazłem dopiero… w piątej odwiedzonej (do Empiku nie wszedłem, bo coś mi brzęczało w plecaku, a nie miałem ochoty na rewizję osobistą). Za średniej jakości papier i miękką okładkę wydawca sobie życzy 45 złotych. Nie wiem czy ta książka przetrzyma więcej niż jedno przeczytanie. I to jest chore. Wydawca zakłada, że fani poprzednich 4 tomów zapłacą każde pieniądze za to, żeby dowiedzieć się „co dalej”. Tymczasem istnieją alternatywy.  Za 60-70 złotych można w polskich księgarniach dostać oryginalne wydanie „Dance with Dragons” w twardej okładce. Ja z kolei mam od dawna „Dance with Dragons” w wersji na Kindle. $13,79 to nawet przy dzisiejszych kursach mniej więcej tyle co jedna część po polsku.  Wniosek taki, że warto czytać w oryginale, choć oczywiście to nie jest dostępne dla każdego. Polski e-book? Zapomnijmy. W wersji EPUB ukazała się parę miesięcy temu jedynie „Gra o tron” i to w cenie, która sugerowałaby absolutną nowość, a nie coś, co należy już w zasadzie do klasyki literatury. Kiedy obecność nowości rynkowych w formie elektronicznej i po sensownych cenach będzie czymś normalnym, a nie wyjątkiem? Wielkość sprzedaży, którą podałem powyżej wciąż nie zachęca do inwestowania w licencje i konwersję. Ale rosnąca liczba czytników każe mieć nadzieję – będzie lepiej. Czytaj dalej:  Virtualo sprzedało w 2013 roku prawie pół miliona e-booków „Zajdlowy” BookRage uzbierał 100 tysięcy! Nexto uruchamia kiker.pl – serwis grupowych zakupów e-booków Ranking „Magazynu Literackiego KSIĄŻKI” #205 – październik 2013 E-booki, które znikają z oferty Publio podsumowuje Wakacyjną Listę Osobistą – wygrały: Lód, Sherlock i Siła nawyku 