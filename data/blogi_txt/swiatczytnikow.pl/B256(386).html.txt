Korzystanie z Instapaper to jedna z największych zalet posiadania Kindle. W ten sposób możemy na naszym Kindle czytać wszystko, co nas w Internecie zainteresuje. Co to jest Instapaper? To serwis, do którego możemy zapisywać długie artykuły ze stron internetowych, aby je potem w spokoju przeczytać. Instapaper wyciąga ze stron samą treść artykułu, dlatego nie będzie nam przeszkadzać nawigacja, grafika i reklamy. Artykuły możemy przeczytać na stronie – klikając opcję „text” otworzy nam się okno z samym tekstem artykułu. Najważniejsze jest jednak to, że możemy jednym kliknięciem wygenerować sobie gazetkę na Kindle albo inny czytnik. Korzystanie z serwisu jest jak dotąd bezpłatne (choć możemy dać autorowi dolara miesięcznie), wymaga rejestracji, w której wystarczy podać adres mailowy. Zbieramy treści Trafiliśmy na fajny artykuł, którego nie mieliśmy czasu przeczytać. Co zrobić, aby go dodać do Instapaper? Możemy oczywiście wejść na stronę Instapaper.com i kliknąć „add”, po czym zobaczymy formularz, w którym trzeba podać adres strony. Ale to zajmuje za dużo czasu. Dlatego najlepiej używać skryptozakładki (ang. bookmarklet) – czyli linku „Read Later”, który przeciągamy na pasek zakładek w przeglądarce.  Gdy już go mamy na pasku zakładek, to kliknięcie w „Read Later” wysyła nam (w tle!) artykuł do Instapaper, a my sobie dalej możemy przeglądać serwis. Co jest jeszcze lepsze – zakładka działa też w Google Reader – więc jeśli znajdę jakiś fajny wpis blogowy – wystarczy że kliknę na zakładkę i wiem, że go przeczytam później. Do Firefoxa jest też wtyczka „Instaright” (również wersja dla Chrome) – która dodaje link „Instapaper it!” w menu kontekstowym. Przydaje mi się np. w serwisie Gazeta.pl – tam otwieram wersję do druku, jednak ponieważ jest ona w nowym oknie, to nie mam zakładki „Read Later” – klikam jednak na prawy klawisz myszy i wybieram „Instapaper it!”  Z Instapaper zintegrowanych jest kilkadziesiąt aplikacji na iPhone i iPada – jeśli więc siedzimy na naszej przysłowiowej kanapie i leniwie przechodzimy przez kolejne newsy na Flipboardzie, gdy coś nas zainteresuje – też można to wysłać do Instapaper. Pełną listę tych aplikacji znajdziemy na stronie Extras. Jeden lub więcej folderów Domyślnie wszystkie artykuły z Instapaper trafiają do jednego, głównego folderu „Read Later”. Możemy jednak utworzyć kilka folderów – na przykład na rzeczy lekkie, na politykę i na tematy zawodowe. Wtedy dla każdego z tych folderów przeciągamy zakładkę – i dodajemy artykuły do tego, który nam pasuje. Tak wygląda mój folder „Zawodowe”.  Zakładkę „Zawodowe” mam na swoim pasku zakładek i zawsze gdy ją kliknę np. w Google Reader – artykuł trafia do Instapaper. Serwis jest na tyle sprytny, że jeśli w RSS jest tylko fragment artykułu – to zapamiętana zostanie pełna treść – bo wyciągna jest nie z RSS, tylko z oryginalnej strony czy bloga. Wysyłamy na Kindle  Zawartość folderu możemy ściągnąć w trzech formatach:  Wersja do druku – tak robiłem w czasach przedkindlowych – drukowałem sobie w kilku kolumnach artykuły do poczytania w autobusie. Plik MOBI – na Kindle Plik EPUB  – na inne czytniki.  Taki plik po ściągnięciu wrzucamy na Kindle (MOBI do katalogu „documents”) i możemy czytać. Jest jednak opcja automatyczna. Wchodzimy do „Account”, potem „Manage My Kindle Settings”. Widzimy tu formularz, w którym musimy podać adres e-mail przypisany do naszego czytnika. Wybieramy też, jak często Instapaper ma nam wysyłać nowe artykuły – codziennie czy raz na tydzień, w piątek. Ta funkcja przez jakiś czas działała, potem przestała, ostatnio znowu działa. Ale zawsze też możemy kliknąć „Send now” – i zawartość głównego folderu poleci przez WIFI na naszego Kindle. Pamiętać trzeba, aby na stronie ustawień Kindle do listy „Approved Personal Document E-mail List” dodać adres który mailowy znajdziemy (dużą czcionką) na stronie Instapaper – w ten sposób autoryzujemy Instapaper do wysyłania nam informacji. Automatyczna wysyłka dotyczy tylko głównego folderu – tak więc jeśli stworzyliśmy sobie inne foldery (np. „Zawodowe”), to musimy je ściągać ręcznie. Istnieje też sprytny programik Wordcycler, który siedzi na naszym komputerze i zawsze, gdy tylko podłaczymy Kindle przez USB, to wysyła kolejne nieczytane artykuły z Instapaper. Gdy usuniemy artykuł z czytnika – to programik oznacza artykuł jako przeczytany na stronie Instapaper. Nie korzystałem, choć podobno radzi sobie z kilkoma folderami. Z poczucia obowiązku dodajmy też, że są aplikacje Instapaper na iPhone oraz iPada. No, ale nie po to mamy czytnik, aby czytać na iPadzie. ;-) Czytamy! Artykuły przesłane z Instapaper tworzą gazetkę składającą się z 20 ostatnich artykułów.  Każdy z artykułów sformatowany został podobnie jak w przypadku czasopism przesyłanych z Calibre.  Ponieważ formatowanie jest automatyczne, czasami zdarza się, że automat wytnie za dużo czy za mało – ale w większości przypadków działa to poprawnie. Najlepiej jest z blogami, najgorzej z polskimi portalami. Na przykład nowa Rzeczpospolita ma wersję do druku, której Instapaper nie rozumie. Tak czy inaczej, Instapaper jest ogromnym udogodnieniem przy czytaniu RSS, albo przeglądaniu internetu – nie muszę niczego czytać teraz – mogę to zrobić później na czytniku. Ja już dłuższych tekstów na komputerze nie czytam – przerzucam je na Kindle. Gorąco polecam spróbować. Nie tylko Instapaper Używam Instapaper, ale poza nim istnieje kilka innych możliwości wysłania treści stron internetowych na Kindle Klip.me – Send to Kindle – wtyczka do Firefoksa i Chrome, która wysyła treść artykułu bezpośrednio do Kindle. Jest też wersja zakładkowa dla innych przeglądarek. „Send to Kindle” wysyła każdy artykuł osobno, ale ma tę zaletę, że można podejrzeć, jak wygląda wysyłany artykuł – działa też z wersją do druku w Rzepie. Readibility – to kiedyś była wtyczka, która ułatwiać miała formatowanie tekstów, wycinając z nich reklamy i nawigację. Teraz ma też możliwość wysyłania treści na Kindle, choć dodatkowe funkcje są tylko w wersji płatnej. Osobiście nie miałem potrzeby jej wykorzystania. Read It Later – to wtyczka formatująca tekst artykułów, która może też przechowywać artykuły do przeczytania później. Bezpośredniej integracji z Kindle nie ma – ale do ściągania i wysyłania artykułów można wykorzystać Calibre, zgodnie z instrukcją na stronie Read It Later. SENDtoREADER – robi mniej więcej to samo co powyższe strony, ponadto oferuje (płatną) subskrypcję RSS – trochę bez sensu, skoro możemy do tego celu używać Calibre. Kindle It – kolejna wtyczka, która działa podobnie do Klip.me  O aplikacjach do wysyłania treści na Kindle pisał też na swoim blogu Stanisław M. Stanuch. Napisał też osobno o Instapaper. Swoją drogą bloga kindle24.pl miałem swego czasu dodać do polecanych – niestety autor chyba stracił zapał, bo ostatni wpis jest z czerwca. Czytaj dalej:  Instapaper ma nowy wygląd – i trochę nie rozumiem po co…. Jaki czytnik będzie najlepszy do przeglądania internetu? Okładka z magnesem do Paperwhite czyli „zrób to sam” Świecący panel do czytnika? Daj sobie spokój i lepiej kup lampkę… Czytnik w samolocie – wreszcie będzie można czytać przez cały lot! Jak wyczyścić informację o postępie w książce Kindle? 