Czego boją się wydawcy książek? Że jeśli wypuszczą e-booka do sprzedaży, to natychmiast w sieci pojawią się pirackie kopie i niczego nie sprzedadzą. Że każda treść opublikowana cyfrowo błyskawicznie wymknie się spod kontroli. Jak można temu zapobiec? Wystarczy się uczyć od tych, którzy przeszli tą samą drogą.  Tak (na moim biurku) wygląda rozszerzone wydanie Wiedźmina 2, które rozeszło się przed premierą w dziesieciu tysiącach egzemplarzy. Jeśli kupimy edycję cyfrową na gog.com, tę samą zawartość (no, poza kostkami do gry i gipsową głową) dostaniemy w formie cyfrowej. 10-15 lat temu gry komputerowe były bardzo drogie, posiadaniem oryginału szczycili się nieliczni, a reszta kopiowała jak leci od innych – akurat wtedy upowszechniały się nagrywarki CD, ale jeszcze nie było szerokopasmowego internetu. Co zrobili wydawcy? Po pierwsze: obniżyli ceny. Nową grę na PC kupimy w przypadku absolutnych nowości za około 100 złotych. Po roku czy dwóch te same gry będą już za 30-50 złotych. Po trzech latach – gry trafiają do najtańszego segmentu, gdzie można je kupić za 15-25 złotych. Dlatego dostępne są dla każdej kieszeni, także dla młodzieży i posiadaczy starszych komputerów. Oczywiście bezpośrednie przełożenie tej polityki na e-booki nie jest możliwe. Nie ma jednak wątpliwości, że skoro ceny papieru rynek potrafi różnicować, to tak samo można zrobić z e-bookami. W Amazonie, gdy książka staje się popularna, „Mass market paperback” kosztuje parę dolarów. „MMP” to właśnie mały format, w miękkiej okładce, książka na dwa przeczytania – w zasadzie sprzedaje się treść, bo forma jest jak najprostsza. Dlaczego nie wymyślić czegoś w przypadku e-booków? Np. licencja (książka z DRM) na rok: 10 złotych, wszystkie możliwe pliki na zawsze: 20 złotych. Albo jeśli już ludzie mają płacić za nowość 30-40 złotych, zaoferujmy dwie książki w cenie jednej. To jest pierwszy krok, ale nie wystarcza. Ludzie, którzy ściągają z sieci nie są motywowani wyłącznie ceną. Czasami jest to po prostu łatwiejsze… Po drugie: zaczęli ułatwiać życie legalnym użytkownikom. Jeśli ktoś chce być uczciwy, nie wolno go karać za to. W przypadku gier DRM bywa już coraz bardziej symboliczny, w końcu wielu wydawców zrezygnowało z wymogu wkładania płyty do napędu, nawet jeśli konieczna będzie aktywacja, to jest ona jednorazowa. W przypadku treści cyfrowych chodzi o dwie rzeczy:  Łatwe kupowanie Łatwe korzystanie  Kupno gazety za 3 złote w formie elektronicznej nie może wyglądać jak w przypadku kupowania pralki za 1300. Nie będę czekał pół godziny na książkę, muszę ją mieć natychmiast i chcę zapłacić natychmiast. Gdy wyjeżdżałem miesiąc temu do Estonii, postanowiłem kupić jakiś przewodnik. Na stronie Lonely Planet znalazłem Estonia, Latvia   Lithuania Travel Guide. Można kupić w papierze całość, albo pojedyncze rozdziały jako PDF. Wybrałem jeden rozdział, zatwierdziłem, przeszedłem do Paypala, podałem hasło, zatwierdziłem – koniec zamówienia, które trwało może ze 2 minuty. PDF oczywiście bez zabezpieczeń. Marzenie. W polskich księgarniach takie uproszczenie jest często niemożliwe, ale da się obejść. Legimi ma na przykład możliwość wcześniejszego doładowania konta, z którego korzystam przy płatności. Wtedy więcej czasu stracę tylko przy pierwszym doładowaniu, a potem idzie już błyskawiczne.  No a o korzystaniu mowa już była. Użytkownik chce mieć książkę natychmiast, nie chce ściągać dodatkowych programów i wtyczek. Każda taka „rafa” na jego doświadczeniach sprawia, że tym chętniej skieruje się do serwisów pirackich. Przykład: kupiłem PDF w pewnej księgarni. Nie był oznaczony jako zabezpieczony. Otwierać się nie daje, nawet w Adobe Reader. Kontakt z obsługą sklepu – okazuje się, że nowa wersja Readera… nie obsługuje wtyczki FileOpen i powinienem:  odinstalować nową wersję zainstalować starą zainstalować wtyczkę dopiero wtedy otworzyć książkę  Wybrałem inną drogę skorzystania z treści, zapewne domyślacie się jaką, a w rzeczonej księgarni już żadnego e-booka nie kupię. Po trzecie: zaczęli dbać o wartość dodaną. I nad tym się zastanówmy bliżej. Dzisiaj chcąc zagrać w grę, mogę ją ściągnąć z torrentów, ale mogę też pójść do sklepu. I tam poza samą „treścią”, dostaję coś więcej. Co to może być w przypadku e-booków:  Dostęp do książek w każdej chwili. Gdzieś wyjechałem i chcę poczytać kupioną książkę? Żaden problem – wchodzę na stronę, gdzie ją kupiłem i ściągam ponownie. Albo wręcz korzystam z przeglądarki online. Wszystkie formaty – sprzedawcy nie powinno obchodzić, jak chcę przeczytać książkę. Dlatego powinien mi ją zaoferować w dowolnym formacie – co najmniej PDF, MOBI i EPUB. O’Reilly poszedł jeszcze dalej. Oto co widzę, po zalogowaniu się na swoje konto i przejściu do kupionych pozycji:  Ze swojego konta możemy ściągnąć też formaty APK (aplikacja na Androida) oraz DAISY (jest to format specjalnie przystosowany do urządzeń wspomagających odczytywanie np. przez głuchoniewidomych). Gwarancja zwrotu pieniędzy w przypadku, gdy treść nie spełni naszych oczekiwań. Taką gwarancję oferują Złote Myśli, jak działa w praktyce, nie mam pojęcia. Ale jest. Tania aktualizacja do papieru – jak na razie chore jest to, że jeśli chcę mieć papier i e-booka, to muszę zapłacić dwa razy. Ten błąd popełnia choćby Amazon. Ale inni już nie. O’Reilly daje możliwość rejestracji książki papierowej i e-booka dokupimy za 5 dolarów. Złote Myśli przysłały mi niedawno promocję, zgodnie z którą do posiadanych ebooków mogę dokupić papier z 50% zniżką. To nie dotyczy tylko książek technicznych, albo poradnikowych, ale także powieści. Jeśli kupię e-booka Dukaja i jednak chciałbym też cegłę „Lodu” postawić na półce – nie każcie mi płacić drugi raz 40 złotych… Materiały dodatkowe - popatrzmy na Wiedźmina 2 – gra to majstersztyk wydawniczy, nawet jak na tę branżę. Dostaniemy poradnik, wycinanki, jakieś dodatkowe kupony, muzykę, filmy  i tak dalej. W pozycjach kupowanych w Amazonie widywałem parę razy link do strony przeznaczonej tylko dla czytelników. Jasne, link może wyciec. Ale jeśli nie będzie pojawiał się w Google, i tak dotrą do niego tylko nieliczni.A jakby tak, mając książkę oryginalną:  Móc ściągnąć dodatkowy wywiad z autorem? Mieć dostęp do artbooka z ilustracjami z książki? Poczytać sobie próbną wersję pierwszego rozdziału, którą potem autorka zmieniła? Zobaczyć kolorowy plan zawartości książki? Dostać streszczenie do wydrukowania i wysłania znajomemu? Zalogować się na stronę, gdzie czytelnicy dopisują dalszy ciąg?   Dedykowane minisajty poświęcone książce – to już robią Złote Myśli i można się z nich nabijać, bo te poradniki traktują jak coś wyjątkowego. Ale oni mają rację. Ktoś, kto kupuje książkę, choćby był to e-book, w danym momencie skupia się tylko na tej jednej pozycji i po prostu opłaca się jak najwięcej o tej książce napisać, choćby było to wodolejstwo. Bądź legalny! Jakie są efekty podobnej polityki wśród graczy? Kiedyś korzystanie z pirackich gier było czymś normalnym. Dzisiaj, jeśli ktoś w internecie przyzna się że ściągnął sobie grę z sieci, zostaje od razu zaatakowany przez innych jako złodziej! Zmieniła się mentalność, i to młodzieży licealno- studenckiej, bo taka na forach najczęściej siedzi. Dziś już czymś normalnym jest kupować legalne gry. Oby za parę lat czymś normalnym było kupowanie legalnych e-booków. Czekamy. Czytaj dalej:  Kindle Matchbook czyli Amazon dokłada e-booka do książki papierowej Photoshop i Lightroom w eBookpoint – moje rekomendacje Tygodnik „W Sieci” na czytniki – za 3,50 zł miesięcznie, a od listopada za 10 zł E-booki, które znikają z oferty „Sezon burz” – wydawnictwo nie chce e-booka? Fani go sami zrobili… Ceny e-booków w Amazonie, czyli jak to zamiast Luksemburga, znaleźliśmy się w Polsce 