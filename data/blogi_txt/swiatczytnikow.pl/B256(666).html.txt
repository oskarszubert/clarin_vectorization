Opisywana kilka dni temu zbiórka Wolnych Lektur na digitalizację „Damy Kameliowej” w przekładzie Boya Żeleńskiego zakończyła się powodzeniem. Nawet z nadwyżką. Teraz kolejny tytuł - Fatalne jaja Michaiła Bułhakowa w tłumaczeniu Edmunda Jezierskiego - mikropowieść z gatunku fantastyki. „Fatalne jaja” Bułhakow ukończył w październiku 1924 roku, a cztery miesiące później ukazały się w almanachu wydawnictwa „Niedra”. Akcja toczy się w przyszłości, w 1928 roku, kiedy to na Związek Radziecki spada plaga potwornych gadów. Jeden z ówczesnych krytyków był zdania, że „jest to pamflet, historia o tym, w jaki sposób dobry pomysł może spowodować rzeczy okropne, jeśli do jego realizacji zabierze się człowiek odważny, ale ciemny i bez wyobraźni”. Inni recenzenci wypowiadali się bardziej jasno: ” polityczny sens tej utopii jest oczywisty – rewolucja zrodziła „gady”, przed którymi może ocalić nas tylko cud w rodzaju osiemnastostopniowego mrozów w sierpniu”. I jeszcze – „Fatalne jaja to koniec drogi twórczej Bułhakowa”. Opowieść o dziwnym wynalazku profesora Persikowa, człowieka ponad wszystko ceniącego zdrowy rozsądek, pokazuje, że logika nie jest tym, co mogłoby znaleźć zrozumienie u władzy Związku Radzieckiego. W rezultacie na kraj ruszają tłumy straszliwych potworów, niszczących wszystko na swojej drodze. Państwo ratuje z sobie znanych tylko powodów siła wyższa, na nic innego liczyć nie było można Ta książka jest krótsza – na opracowanie potrzeba tylko 726 złotych. Uprzedzę pytania – nie, „Mistrza i Małgorzaty” nie da się w ten sposób opracować, nadal żyje autorka jego przekładu, Irena Lewandowska, a do domeny publicznej utwory przechodzą dopiero w 70 lat po śmierci autora czy też tłumacza. Lewandowska i Dąbrowski również przetłumaczyli „Fatalne jaja” – ale jest też starszy przekład – i na nim oprą się Wolne Lektury. Przy okazji na stronie dotyczącej wsparcia znalazłem bardzo ciekawy link do platformy redakcyjnej Wolnych Lektur – można podejrzeć na jakim etapie są poszczególne książki, a nawet kto nimi się zajmuje. Pełna transparentność! Powoli ten blog staje się „Światem Wolnych Lektur”, ale to już na razie ostatni wpis na ten temat. :-) Zachęcam do śledzenia kolejnych zbiórek i oczywiście do wsparcia projektów, które nam odpowiadają. PS. Na stronie WL jest też link Włącz się w prace – szukają m.in. redaktorów technicznych oraz literackich. Czytaj dalej:  Wolne Lektury zbierają na Damę Kameliową Dzień Domeny Publicznej 2014 + konkurs na okładkę dla Wolnych Lektur Wasze propozycje okładek dla Wolnych Lektur – wyniki konkursu Ile kosztuje digitalizacja książki? Wyjaśnienia z Wolnych Lektur Book Rage 2 już działa: Twardoch, Lewandowski, Dębski, Szewczyk + Skowroński, Gütsche, Doyle DRM zmieniający treść e-booków? No nie… 