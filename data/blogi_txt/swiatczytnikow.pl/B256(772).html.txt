Moja przygoda z Kindle trwa już ponad dwa lata. Pomyślałem, że z tej okazji podzielę się swoimi doświadczeniami, o których jeszcze tutaj nie pisałem. Zacznę jednak od swojego wpisu na blogu prywatnym z grudnia 2009. Wtedy polską premierę miało eClicto i wszyscy zastanawiali się, czy takie urządzenia mają sens. Tytuł wpisu znamienny: E-booki tylko na chwilę? Książki czytać uwielbiam. Obecnie korzystam ze swojej Nokii 9300i, która z ekranem 640×200 daje całkiem niezłe możliwości czytania. Służą do tego dwa programy: Mobipocket Reader oraz Isilo, przy pomocy których da się czytać niemal wszystko. Ale e-booki kuszą. Bo jednak ekran większy, no i w przypadku takiego Kindle – możliwość bezstresowego zakupu różnych nowości ze świata, bez czekania na zamówienie, ani konieczności szukania wersji mniej oficjalnych. Czy kupię sobie? Możliwe, że w nowym roku znowu będę częściej jeździł transportem publicznym, no i więcej okazji do czytania będzie. Bardzo jednak poważny argument za *NIE* – kolejny sprzęt do noszenia, kolejna ładowarka do zabierania ze sobą na dłuższe wyjazdy… Obecnie zabieram już cztery… (telefon, netbook, ipod, aparat) Ale warto obserwować ten rynek. Prywatnie jestem zdania, że e-booki skończą się jak kiedyś pagery. Pager realizował jedną funkcję, a potem zastąpiły go taniejące komórki. E-booki zostaną zastąpione przez tablety i ultracienkie netbooki. Zwróćcie uwagę na jedno – w tekście jest zero na temat papieru elektronicznego. To proste – nie miałem jeszcze wtedy czytnika w ręku i nawet nie uświadamiałem sobie jaka to różnica. Przecież ekran to ekran… No i powtarzałem kolejny popularny argument – że czytniki to tylko przejściowa moda, że po co kupować czytnik, jak można mieć tablet. A mobilne czytanie – to miał być przede wszystkim telefon. Przez parę lat czytałem na Nokii 9300, którą do dziś uważam za najlepszy sprzęt, jaki miałem w życiu. Aplikacja Mobipocket Reader (firmy, która wynalazła format MOBI) i na matowym ekranie czytało się doskonale. Oczywiście, jak słońce świeciło mocniej, trzeba było ekran zasłonić, był też strasznie podatny na zarysowania. Cóż trzeba więcej – to pytanie zadają sobie i dzisiaj ci, którzy zastanawiają się czy telefon im nie wystarczy. Czasami faktycznie nie trzeba – pod względem mobilności nic telefonu nie pobije. I jeśli mamy czytać po 5-10 minut dziennie, to może nie warto kupować czytnika. Ale właśnie – Kindle okazał się być bardziej dostosowany do dłuższego czytania. Bo mogłem wyciągnąć telefon w autobusie albo czekając na jedzenie u chińczyka. Ale stawiać na biurku i czytać z tego małego ekranika – to już wydawało się ekstrawagancją. A ekran na którym mieściło się zaledwie parę linijek tekstu sprawiał, że od przewracania stron bolał mnie kciuk. Czytać godzinę czy dwie na telefonie? No nie. To sprawiło, że w końcu zacząłem myśleć o czytniku. Ciąg dalszy nastąpi. :-) Czytaj dalej:  Oto, co czytałem w roku 2013 Mój pierwszy rok z Kindle Paperwhite – co się zmieniło w moim czytaniu? Jeszcze wiele miesięcy budowania świadomości o tym, czym są czytniki Twórca Spider’s Web wchodzi w relację… z Kindle Już w 1926 roku czekano na „elektryczną gazetę”… Papier ma wciąż przyszłość… :-) 