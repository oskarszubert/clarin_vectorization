Nie jest to wiadomość związana bezpośrednio z tematyką naszego bloga, ale ponieważ wzbudziła już spore zainteresowanie, warto i o niej wspomnieć. Amazon ogłosił dzisiaj przejęcie firmy IVONA Software. W notce prasowej nie było nic o tym, że to firma z Polski, ale wiemy to skądinąd. Założona 12 lat temu w Gdyni, znana z technologii syntezatora mowy. Wykorzystują ją od dawna strony internetowe z funkcją „czytania” (czasami trochę bez sensu), a od niedawna polskie dworce kolejowe. Niezależnie od zastosowań – liczy się algorytm, który jest bardzo dobrej jakości i obsługuje już kilkanaście języków. Z notki: „Opracowana przez IVONA Software wyjątkowa technologia text-to- speech wyróżnia się naturalnością, dokładnością wymowy oraz łatwością wykorzystania. Jest ona kluczowym elementem funkcji zwiększających dostępność Kindle Fire, w tym Text-to-Speech, Voice Guide, czy Explore by Touch”, powiedział Dave Limp, Vice President, Amazon Kindle. „Zespół IVONA podziela naszą pasję do innowacji i koncentrację na potrzebach klienta. Liczymy na dalszy rozwój i dostarczanie świetnych produktów pozwalających na budowę najwyższej klasy rozwiązań głosowych klientom na całym świecie.” Parę osób pytało mnie dziś o komentarz – i w zasadzie nie wiem co powiedzieć. Oczywiście z „patriotycznego” punktu widzenia przyłączam się do gratulacji Antywebu – oto na pohybel sceptykom można w Polsce stworzyć technologię wygrywającą na globalnym rynku. To wielka motywacja dla firm, które chcą iść w ślady IVONY. Tylko że nie wiadomo jakie Amazon ma plany – czy dalej rozwijać IVONĘ, czy po prostu wykorzystać i zablokować konkurencję. Wiele korporacji znanych jest z tego, że kupują firmy tylko po to, żeby położyć łapę na ich technologii. Przykładowo firmę Mobipocket Amazon swego czasu kupił, aby wykorzystać ich format MOBI na Kindle – a sama firma, co widać po ich stronie, pozostaje od lat w hibernacji. Użytkownicy czytników Onyx Boox znają IVONĘ, która tam odpowiada za funkcję czytania książek na głos i radzi sobie całkiem nieźle. Ciekawe, czy Amazon jako konkurent Onyxa zaprzestanie sprzedaży licencji do takich zastosowań. Choć z drugiej strony Amazon wycofał się z dźwięku w swoich czytnikach, to ma być domena Kindle Fire. Czytaj dalej:  Amazon wchodzi do Polski… ale nie ze sklepem Czy Kindle to taki „iPhone” wśród czytników? Amazon wchodzi do Polski. Nie, jeszcze nie ze sklepem Amazon – ukryte imperium Nowy Nexus 7 prosto z Amazonu? Kolejne poszerzenie zakresu wysyłki do Polski Kindle „Ice Wine”? Plotki o nowym czytniku z Amazonu! 