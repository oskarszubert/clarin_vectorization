Podobno e-booki się nie sprzedają. Omawiany niedawno artykuł z GW wspominał, że bestsellery polskiego rynku e-bookowego osiągają nakłady 100-200 egzemplarzy. Jak żyć? To ja odpowiadam – dajcie Polakom wygodną platformę i niskie ceny, a książki będą kupowali masowo! Dziś mogłem przekonać się o tym na własne oczy. Jak czytelnicy Świata Czytników rzucili się do jedzenia żab Co jakiś czas polecam wybrane e-booki z promocji Kindle Daily Deal. Zwykle to są rzeczy, które sam kupiłem, korzystając z okazji. Ponieważ umieszczam tam linki partnerskie, mam możliwość zobaczyć ile się tego sprzedaje – zwykle jest to kilka- kilkanaście egzemplarzy. Jasne, nie są to tematy, które pasują każdemu, nie każdy też czyta po angielsku. Ale wczoraj było inaczej. Książka „Eat That Frog”, poświęcona jest prokrastynacji, czyli temu, co doskwiera niemal każdemu. Recenzje – niezłe (choć zróżnicowane). Cena – jeden dolar, a więc ryzyko niewielkie, nawet jeśli nie trafi w nasz gust. I oto co zobaczyłem dzisiaj w raportach kliknięć w programie partnerskim (w zrzucie wyciąłem inne produkty).  573 kliknięć w link do książki – z tego 40% zakończyło się kupnem, w inny sposób do książki dotarło 55 osób, zatem łącznie kupiliście 281 egzemplarzy „Eat That Frog”! Nie piszę tego, żeby się chwalić, ryzykuję zresztą, że ktoś mi zarzuci, że wmawiam czytelnikom denne książki amerykańskich motywatorów. :-) Co się jednak liczy: tańsze książki się sprzedają, szczególnie gdy ułatwia to platforma. Czy sprzedaż za złotówkę się opłaca? Pisałem w swoim czasie o sukcesach pisarzy „indie”, którzy w amerykańskim Amazonie sprzedają swoje dzieła po 1-3 dolary, mają czasami milionowe nakłady i przychody idące w setki tysięcy dolarów. Pojęcie z pierwszego roku ekonomii – elastyczność cenowa popytu – ma tu podręcznikowe zastosowanie. Sprzedaż wzrasta bardziej niż stopień obniżenia ceny. Autorom amazonowych bestsellerów opłaca się nawet wystawiać książki za $0,99 – choć tak niska cena oznacza oddawanie 70% haraczu dla Amazonu – ale zarobią więcej, niż gdyby sprzedawali za $2,99. Zgodnie ze wspomnianym artykułem w GW, powieść „Nielegalni”, dostępna w pewnym momencie na Woblinku za złotówkę sprzedała się w 200 egzemplarzach. Ile by poszło, gdyby nie ograniczali się wówczas tylko do aplikacji na iOS, a dostrzegli czytniki? Jasne – to jeszcze nie są liczby mogące dać efekt skali. Modny autor wystawi książkę po złotówce, sprzeda 500 sztuk i nadal zarobi mniej niż zasiłek dla bezrobotnych. Ale za rok czy dwa, to wszystko może wyglądać inaczej. PS1. Ilustracji, która otwiera artykuł nie znajdziecie w „Eat Tht Frog”. Pochodzi ona z komiksowej adaptacji tej książki, która niestety przeceniona nie była. PS2. W dzisiejszym Kindle Daily Deal mamy A More Perfect Heaven: How Copernicus Revolutionized the Cosmos ($1,99) – czyli biografię Mikołaja Kopernika. :-) Książka zrobiła trochę szumu w mediach – polecam np. artykuł z New York Times, „Biała plama w życiorysie Kopernika”. Uzupełnienie z 5.01.2011: okazuje się, żę łączna liczba kupionych egzemplarzy „Eat That Frog” wyniosła 355. :-) Po prostu system niektórze zakupy zarejestrował na kolejny dzień. Czytaj dalej:  txtr Beagle – najtańszy czytnik świata? No jednak nie… Już lepiej Kobo Mini. Sony zapowiada 13-calowy czytnik. Raj dla czytających PDF? Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Warszawskie Targi Książki 2013 – co mają dla fanów e-booków? Earl – tablet z e-inkiem dla turystów Wybór czytnika i… jeden drobny szczegół, który go dyskwalifikuje 