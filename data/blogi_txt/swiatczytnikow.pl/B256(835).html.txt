Amazon wkroczy do Polski w ciągu najbliższego roku. Na ten temat pojawia się coraz więcej plotek. Podawane daty to na przykład marzec i kwiecień 2012. Dziś napisała o tym Gazeta Prawna: Na razie amerykański gigant prowadzi rozmowy na temat współpracy z polskimi partnerami. Są wśród nich firmy kurierskie i operatorzy pocztowi na czele z prywatnym InPostem i Pocztą Polską. Rozmowy z niektórymi są bliskie finału i prawdopodobnie zakończą się podpisaniem porozumień o współpracy. [...] Natomiast Rafał Brzoska, prezes InPostu, przyznaje, że Amazon sonduje rynek, a operatorzy pocztowi wysłali mu swoje oferty. — Na razie nie podpisaliśmy żadnej umowy, ale liczymy na to; jeśli zapadną decyzje, Amazon zawrze umowy z wieloma operatorami – dodaje. Po raz pierwszy przedstawiciele firmy pojawili się u nas w czerwcu. Spotykali się nie tylko z kurierami i operatorami pocztowymi, ale także z dostawcami książek. – Sondowali rynek i możliwości współpracy – mówi „DGP” Krzysztof Olesiejuk, właściciel jednej z największych firm księgarskich na rynku. Amazon, jeśli wejdzie do Polski, to przygotowany na lokalną konkurencję. Bo inaczej skończy się tak jak z Ebayem, który nawet nie zagroził Allegro. Pozycja paru głównych graczy – Empiku i Merlina jest taka, że nie będzie łatwo ich pokonać. Ale firma Bezosa ma trochę argumentów za sobą. Lokalni specjaliści zwracają uwagę na dystrybucję – Amazon nie będzie miał polskiego centrum, a przesyłki będą szły z Lipska. Ale jeśli będzie to tak skuteczne jak przesyłanie Kindle – to nie widzę problemu. Tutaj fragment śledzenia trasy recenzowanego ostatniego K4 Classic. O 4 rano przesyłka wyjechała ze wspomnianego Lipska, zdążyła jeszcze zaliczyć odprawę celną i już o 14 była u mnie.  (OK. coś tu się nie zgadza, w 2 godziny z Lipska do Warszawy? Nawet samolotem nie da chyba rady, więc pewnie wyjechała dzień wcześniej, a ta 4 rano to jakaś ściema) Pytanie też, jaki będzie zakres produktowy, z jakim Amazon do nas wejdzie. Czy tylko to, z czym jest kojarzony – książki, muzyka, filmy, czy także elektronika, ubrania i właściwie wszystko, co widzimy np. w Amazon.co.uk. Jeśli przyjmie się model supermarketu z dostępną bezpłatną wysyłką od pewnej kwoty, to mogą namieszać. Zresztą przecież już od roku z Amazon UK mamy bezpłatną przesyłkę do Polski od 25 funtów. Jeśli opłaca się im oferowanie darmowego kuriera z Wielkiej Brytanii od 120 złotych, to tym bardziej z Lipska. Co to wszystko oznacza dla nas, czytelników książek elektronicznych? Odpowiedź nie jest oczywista. Polski Amazon nie musi oznaczać polskiego Kindle. Przynajmniej tak było dotąd – swojego Kindle miała tylko Wielka Brytania oraz Niemcy – klienci innych wersji językowych Amazona zamawiali ze Stanów. To jednak się zmieniło z Kindle 4, który ukazał się od razu w 6 wersjach językowych: angielska, niemiecka, francuska, włoska, portugalska i hiszpańska. Czy będzie też wersja polska? Technicznych problemów nie widzę. Więcej jednak zależy od dogadania się Amazona z polskimi wydawnictwami, bo premiera czytnika wymaga przede wszystkim premiery e-booków. Bez kilkunastu tysięcy książek polski Kindle Store nie wystartuje. PS. Na stronie z darmowymi książkami z Kindle Store dodałem dziś 7 nowych pozycji – jest kolejna świetna rzecz o prezentacjach, a także prognozy rozwoju nauk biologicznych i ich wpływu na nasze życie w tym wieku. Czytaj dalej:  Amazon wchodzi do Polski… ale nie ze sklepem Amazon wchodzi do Polski. Nie, jeszcze nie ze sklepem Nowy Nexus 7 prosto z Amazonu? Kolejne poszerzenie zakresu wysyłki do Polski Amazon – ukryte imperium Ranking marek czytników wg obsługi PDF Amazon kupił Liquavistę – czy to oznacza kolorowego Kindle? 