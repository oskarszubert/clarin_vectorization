O tym, w jaki sposób branża wydawnicza pragnie zreformować rynek książki pisałem już w artykule: Pożegnamy promocje? Wydawcy i księgarze chcą stałych cen na nowości. Nie byliśmy zachwyceni tymi pomysłami. To było w maju. Dzisiaj znamy już projekt „Ustawy o cenie stałej na książki”, przygotowany przez Polską Izbę Książki, a wspierany przez Ministerstwo Kultury i Dziedzictwa Narodowego. Projekt nie dotyczy e-booków, ale i tak możemy czuć się zaniepokojeni tematem. Projekt ustawy Oto i całość projektu – link dzięki Dziennikowi Internautów. Na stronie scribd można go też pobrać w formatach PDF/DOCX. Jest dość krótki.  Aktualizacja: Rafał prowadzący serwis Czytnikowe Ustawy przygotował też pliki MOBI oraz EPUB.  Co zapisano w projekcie?  Wydawca i importer są zobowiązani do ustalenia, przed wprowadzeniem książki do obrotu, jej ceny obowiązującej przy sprzedaży nabywcy finalnemu, obejmującej wartość podatku VAT. Ustalona przez wydawcę lub importera stała cena danej książki, obejmująca należny podatek VAT, powinna zostać podana do wiadomości nabywcy finalnego poprzez trwałe umieszczenie takiej ceny na książce. Dodatkowo, każdy wydawca i importer jest obowiązany utrzymywać publicznie dostępny, internetowy katalog wskazujący dokładną datę początkową i końcową obowiązywania stałej ceny danej książki, a także samą cenę zawierającą podatek VAT. Obowiązek stosowania w sprzedaży detalicznej ceny ustalonej przez wydawcę lub importera wygasa po upływie pełnych 18 miesięcy od dnia wprowadzenia pierwszego egzemplarza książki do obrotu.  Zwróćmy uwagę na to, że jest to obowiązek – a nie prawo wydawcy. Wydawca, nawet jeśli nie będzie chciał – musi ustalić stałą cenę. Ochrona książki czy stanowisk? W pierwszym artykule czytamy w podniosłych słowach, że ustawa ma na celu: ochronę książki jako dobra kultury, zapewnienie jej szerokiej i stałej dostępności na terenie kraju, zapewnienie urozmaicenia dostępnej oferty czytelniczej, propagowanie czytelnictwa jako narzędzia rozwoju intelektualnego i kulturalnego jednoski i skutecznego sposobu budowania kapitału społecznego oraz wspieranie różnorodnej i ambitnej twórczości literackiej. Jednak dalsze zapisy wskazują jednoznacznie na to, że chodzi przede wszystkim o ochronę interesów branży wydawniczej. Na przykład, Ty drogi kliencie zapłacisz cenę okładkową, ale jeśli księgarz czy wydawca chce kupić kilka egzemplarzy dla rodziny – będzie mógł to zrobić taniej: Art. 4. Obowiązek sprzedaży książki po ustalonej cenie stałej nie ma zastosowania do jej detalicznej sprzedaży: 1) wydawcy, importerowi oraz podmiotom profesjonalnie prowadzącym działalność w zakresie dystrybucji książek, a także pracownikom wymienionych podmiotów, pod warunkiem zakupu książki na własny użytek; 2) autorowi książki, pod warunkiem zakupu książki na własny użytek; 3) nauczycielom, celem umożliwienia im sprawdzenia przydatności książki w nauczaniu. Jak za dawnych czasów znów warto mieć znajomą panią w księgarni! Może nawet wrócą zwyczaje wkupywania się w ich łaski przy pomocy torcików wedlowskich, albo bułgarskich pomarańczy? Czy ktoś ma wątpliwości, że po wprowadzeniu ustawy w serwisach aukcyjnych pojawią się dziesiątki ofert od pracowników branży i nauczycieli, którzy będą w ten sposób odsprzedawali używane książki? Bo będą mieli dostęp do tańszych. Na odsprzedaż zezwala zresztą artykuł 5: 3. Książki używane, wybrakowane, wadliwe lub uszkodzone mogą być sprzedawane po cenach innych niż cena stała, pod warunkiem poinformowania konsumenta o wadach danego egzemplarza. Artykuł podpowiada nam kolejny sposób obejścia ograniczeń – w książce umieszczamy ostatnią, pustą stronę, dajmy to, na notatki. W księgarni ją wycinają – i oto mamy towar wybrakowany, który można sprzedać o 30% taniej. Klient jest zadowolony bo kupił taniej, księgarz jest zadowolony bo książka nie leży na półce – tylko, że musimy się bawić w obchodzenie prawa. Który to już raz w dzisiejszej Polsce. Czy to dobre przykłady? W Polsce? Zwolennicy ustawy powołują się na przykłady innych krajów, gdzie okres ochronny wynosi:  24 miesiące: Austria, Francja, Grecja i Hiszpania, 20 miesięcy: Włochy 18 miesięcy: Niemcy i Portugalia 12 miesięcy: Chorwacja (cytat za wydawniczym blogiem Beaty)  Tyle, że jak zwraca uwagę Marcin Maj -  Niemcy mają to rozwiązanie od roku 1988, Austria od 2002, Portugalia od 1996, Francja (będąca prekursorem przez tzw. prawo Langa) od 1981. Są to zatem regulacje z innej epoki i z innych krajów. W takiej Austrii można pozwolić sobie na ochronę branży i koszty tej ochrony przerzucać na czytelników – bo są oni znacznie bogatsi niż u nas. Jeśli ktoś zarabia 2 tysiące złotych netto, a taka jest mediana wynagrodzeń w Polsce, to dla niego ma spore znaczenie czy książka kosztuje 39 czy 31 złotych. Co najwyżej będzie kupować rzadziej, wypożyczać z biblioteki, albo dogada się ze znajomymi w kwestii wspólnego zakupu. Nie mówię już o ludziach bez stałego dochodu, młodzieży, studentach, bo ci liczą każdy grosz. Ja oczywiście rozumiem sens walki o własne interesy. Księgarnie tradycyjne przegrywają w tym momencie z internetowymi, mniejsze księgarnie albo już upadły, albo trzymają się przy życiu tylko dzięki podręcznikom czy sprzedaży akcesoriów z książkami niezwiązanych. Na rynek książki agresywnie wchodzą sieci dyskontowe. Ustalenie stałej ceny w jednej chwili zmniejszy przewagę internetu i dużych sieci. Ale… nie zlikwiduje możliwości kombinowania, jak wspomniałem wyżej. No i na pewno nie zwiększy czytelnictwa. Nie dotyczy e-booków Co ważne dla nas - ustawa nie reguluje rynku e-booków. W artykule 2, punkt 3 czytamy: Książką jest każda publikacja wydana drukiem w rozumieniu i zakresie wskazanym w symbolach  58.11.1 Polskiej Klasyfikacji Wyrobów i Usług. Tak więc wejście ustawy w życie, może paradoksalnie rozruszać rynek e-booków! Jeśli papier będzie kosztował okładkowe 39,90, bez żadnych zniżek – wtedy nawet nominalna cena e-booka wynosząca 25 złotych będzie atrakcyjna. Tyle że to dla czytelnika zysk dość niepewny. Księgarnie i wydawcy nie będą mieli już motywacji do promowania nowości – bo przecież po co schodzić np. do 16,90 skoro 25 złotych to też oszczędność? Co jest jednak gorsze – jeśli ustawa zostanie uchwalona, wtedy za rok, dwa szybka nowelizacja – i ceny książek elektronicznych również staną się kontrolowane. Stanie się tak, gdy tylko rynek e-booków wyjdzie z wczesnego stadium i będzie stanowił realną alternatywą dla papieru. I będziemy mieli sytuację jak w Niemczech – ogromne nakłady marketingowe, sklepy Amazona czy Kobo, bardzo rzutcy wydawcy – ale książki w amazon.de kosztują średnio 10 euro, a jeśli są przeceny to…. na pozycje anglojęzyczne. Bo na książki po niemiecku nie wolno. Nawet tańsze czytniki nie pomagają. Nic dziwnego, że u naszego zachodniego sąsiada e-booki mają wciąż 2-3% rynku. Czytaj dalej: Pożegnamy promocje? Wydawcy i księgarze chcą stałych cen na nowości! Ranking „Magazynu Literackiego KSIĄŻKI” #206 – listopad 2013 Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Czy promocje po 9,90 zł zniszczą rynek e-booków? Ranking „Magazynu Literackiego KSIĄŻKI” #205 – październik 2013 Virtualo sprzedało w 2013 roku prawie pół miliona e-booków 