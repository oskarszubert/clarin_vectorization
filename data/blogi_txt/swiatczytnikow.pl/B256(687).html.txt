Na taki ruch nie zdecydowała się chyba dotąd żadna księgarnia. Dzisiaj Nexto wyłącza z oferty wszystkie e-booki zabezpieczone przez Adobe DRM.  Nie znajdziemy już m.in. dziesiątek książek prawniczych z wydawnictwa Wolters Kluwer. Klienci, którzy kupowali wcześniej e-booki z Adobe DRM, dostali już powiadomienie w ubiegłym tygodniu, tak więc mogli pobrać je zanim zostaną usunięte. Część e-booków została też prawdopodobnie skonwertowana do znaku wodnego; w tym przypadku powiadomień nie było. Nowym czytelnikom przypomnę, że Adobe DRM to system zabezpieczania e-booków, który ogranicza ich możliwość otwarcia, drukowania, kopiowania, wymaga też instalacji anglojęzycznego programu Adobe Digital Editions. Utrudnia to znakomicie proces zakupu i korzystania z takiej książki, szczególnie u osób z mniejszym doświadczeniem. Jednocześnie jest to zabezpieczenie mało skuteczne, gdyż istnieją proste sposoby na jego zdjęcie. Od prawie dwóch lat większość księgarni przechodzi na znacznie bardziej przyjazny znak wodny. Poniżej oficjalne oświadczenie księgarni: Zdecydowaliśmy się na wyłączenie e-booków z zabezpieczeniem Adobe DRM w związku z tym, iż ponad 95% wydawców zdecydowało się na zmianę sprzedaży cyfrowych ksiażek i przejście na znak wodny. Utrzymywanie DRMów dla nielicznej liczby pozycji wiązało się z kosztami, zatem musieliśmy je po prostu ominąć. Klienci Nexto, którzy nabyli e-booki z tym zabezpieczeniem otrzymali wiadomość o tym fakcie i mieli czas na pobranie wszystkich książek zabezpieczonych Adobe DRM oraz ewentualne aktywowanie ich na czytnikach ebooków lub innych urządzeniach. Wydawcy już pracują nad tym, aby ich pozycje były sprzedawane już bez tych zabezpieczeń. Trwają negocjacje z autorami w tych sprawach. Część zabezpieczonych książek będzie można odczytać za pomocą czytnika on-line (via przeglądarka internetowa) oraz aplikacji mobilnej Nexto Reader. Mamy nadzieję, że niedługo również znikną nieliczne zabezpieczania FileOpen na pliki PDF i Klienci będą mogli korzystać z katalogu w 100% bez DRM. Oczywiście istnieją księgarnie, które nie miały od początku ani jednej książki z DRM. Należą do nich Ebookpoint albo Bookoteka. W innych jednak, wciąż z tymi zabezpieczeniami pojawiają się książki naukowe, specjalistyczne, a i wśród beletrystyki zdarzają się nowości. Nie jest to winą księgarni i dystrybutorów. To albo defensywna postawa wydawców, albo zapisy w umowach licencyjnych z autorami. Ruch Nexto może być na krótką metę nawet nieracjonalny – bo sami sobie ograniczają ofertę. Jest to jednak silny sygnał, że Adobe DRM w Polsce się nie sprawdził i że tylko znak wodny może być zabezpieczeniem, które chroni interesy autora,  jak też zapewnia wygodę czytelnikowi. I pomyśleć, że wczoraj minęły dwa lata od Warszawskich Targów Książki 2011, gdzie wydawcy przekonywali, że DRM dla rynku e-booków to konieczność… Teraz trzeba pogratulować tym wszystkim, którzy uwierzyli, że może być jednak inaczej. Aktualizacja: akurat z przykładem Wolters Kluwer strzeliłem trochę w płot, bo niedawno ich księgarnia też zaczęła publikować e-booki ze znakiem wodnym. Czytaj dalej:  Adobe szykuje nowy „niełamliwy” DRM Nie ma DRM – i gdzie są teraz Twoje książki? Google Books działa już w Polsce – uwaga na DRM! Koniec Bookoteki? Została księgarnia-duch Nexto uruchamia kiker.pl – serwis grupowych zakupów e-booków Cyfrowa prasa? Tylko formaty czytnikowe! 