Aplikacja Legimi oraz czytnik Onyx AfterGlow to duet, który może zagrozić u nas dominacji Kindle. Po raz pierwszy mamy na polskim rynku doświadczenie zbliżone do korzystania z Amazonu oraz… buszowania w bibliotece pełnej książek! No, nie myślałem, że aż tak entuzjastycznie zacznę ten artykuł. Gdy ponad rok temu Legimi startowało z modelem abonamentowym, byłem sceptyczny wobec tego tematu. Fajnie jest mieć dostęp do wszystkich e-booków, jakie chcemy, ale czytać na tablecie…? Wiadomo że nie. Prawie każdy, kto poczytał pół godziny na e-papierze, już nie powróci do innych wyświetlaczy. Wreszcie to się zmieniło. Dwa tygodnie temu pisałem o starcie oferty Legimi na czytniki. Tydzień temu przyjrzałem się pierwszy raz czytnikowi Onyx AfterGlow, który ma zainstalowaną aplikację Legimi. A teraz, po tygodniu korzystania z aplikacji, mogę powiedzieć – wsiąkłem! Ale po kolei. Zakup abonamentu Zacznę od uwagi – jeśli kupicie Onyxa w Legimi – dostaniecie mailem kod na miesięczny 14-dniowy okres próbny. Jeśli ktoś kupił czytnik gdzie indziej – wtedy pozostaje „zwykły” okres 7 dni. Na początku musimy wybrać, jaki chcemy abonament. Ja wybrałem Legimi 1500, a nie „bez limitu” z tej racji, że nie wierzyłem za bardzo, że Onyx mnie odwiedzie od czytania na Kindle, zresztą jeśli nawet, to mogę zmienić. Podobnie jak w Amazonie – podajemy numer karty płatniczej (nie musi być kredytowa), z której po 7 dniach okresu próbnego zostanie pobrana należność.  Po chwili dostajemy miłego maila z informacją.  Po 7 dniach z kolei – informacja, że zaczął się pierwszy miesiąc płatny.  No dobra, kasa kasą, a teraz lektura. Wybór, wybór, wybór! „Sezamie, otwórz się!” – tak zatytułowałem dzisiejszy wpis, bo dla miłośnika czytania otwierają się rzeczywiście ogromne możliwości. Otwieram aplikację Legimi, przechodzę do zakładki „Katalog” i co widzę?   Na pierwszym miejscu niedawne premiery: Bezbarwny Tsukuru Tazaki i lata jego pielgrzymstwa Murakamiego, głośny Smoleńsk Torańskiej, słynna biografia Beatlesów i jeszcze bardziej znany Jobs. Przewijam dalej - ooo, tu już świeżutka premiera: Carska manierka Andrzeja Pilipiuka. Następnie Kazimierz Kaczor. Nie tylko polskie drogi, albo Cybulski o sobie. W parę minut zebrałem czytania na dwa miesiące. Ale to nie wszystko. Katalog jest pełny znanych tytułów i autorów. Ile by nas kosztowało kupienie trzydziestu e-booków Kinga dostępnych w abonamencie Legimi?  Katalog możemy zawężać według kategorii.  Przykładowo bestsellery fantastyki i literatury faktu:    Zainteresuje Cię książka? Klikasz „Pobierz” i… po kilkunastu sekundach (zależnie od łącza) zostanie ściągnięta na czytnik.  To jest doświadczenie, jakie znałem dotąd tylko z Amazonu! Kupno w Kindle Store jest reklamowane jako „książka na czytniku w 60 sekund”. I tak samo to działa w Legimi. Można też natychmiast pobrać fragment. Przyznaję, że po godzinie z aplikacją miałem minę dziecka, które dorwało się do szafki z czekoladą… Biegałem po półkach, przeglądałem, otwierałem, szukałem dalej. Czy abonament jest dla mnie? Czy w abonamencie znajdziemy odpowiednią liczbę książek dla nas? Można przeglądać katalog Legimi online, a w opcjach zaznaczyć „tylko w abonamencie”.  Jeśli już abonament mamy – nie trzeba potem szukać książki na czytniku. Wystarczy kliknąć „Pobierz na półkę” – i już – po włączeniu Legimi nastąpi synchronizacja, a książka zostanie ściągnięta na nasz czytnik.  To jest dokładnie tak samo proste jak w Amazonie. Żeby było jasne – abonament Legimi nie zastąpi całkowicie potrzeby kupowania książek w innych miejscach. Niektórzy wydawcy nie będą chcieli brać w tym projekcie udziału. Inni sprzedają swoje książki tylko u siebie (np. Helion – w Ebookpoint, Znak – w Woblinku). Oceniając, czy chcemy kupić abonament, trzeba mieć to na uwadze. Ale… i tak mamy mnóstwo czytania. I to dostępnego na wyciągnięcie ręki. Liczba książek dostępnych w abonamencie przekroczyła już pewną masę krytyczną – nie możemy już powiedzieć, że nie ma czego czytać, bo każdy spokojnie znajdzie dziesiątki tytułów dla siebie. W tym miejscu warto przypomnieć, że opłacając abonament, dostaniemy zwrot części w postaci punktów Legimi w tzw. Klubie Mola Książkowego. Wykorzystać je możemy do zakupu tych książek, które abonamentem objęte nie są. Aplikacja i jej obsługa Legimi uruchamiamy z menu Aplikacje w Onyksie.  Przed pierwszym uruchomieniem warto zaktualizować oprogramowanie całego czytnika. Warto podkreślić, że jeśli czytnik usypiamy, a nie wyłączamy – to po przy ponownym wybudzeniu wrócimy po prostu do aplikacji. Jeśli zatem wystarcza nam Legimi – możemy z niego wcale nie wychodzić. Na starcie widzimy zakładkę „Moje Legimi”. Tam – nasze tygodniowe statystyki, ostatnio czytane e-booki i polecane nowości. Na dole informacja o bieżącym pakiecie. Druga zakładka to „Katalog” – o niej wspominałem wyżej. Zakładka trzecia to „Półki” – i tam znajdziemy wszystkie książki, które pobraliśmy w ramach abonamentu oraz kupione osobno.  Parę uwag dotyczących ustawień, których ikonę znajdziemy w górnym prawym rogu.  Kolejno:  Parametry tekstu (krój czcionki wybieramy bezpośrednio z czytanej książki) Orientacja ekranu Czas w rozdziale – działa jak funkcja Time To Read w Kindle Paperwhite. Jeśli to wyłączymy, widzimy liczbę stron do końca rozdziału. Dokładne odświeżanie – nie zauważyłem specjalnej różnicy. :-) Synchronizacja – może to się odbywać w tle (automatycznie), albo na żądanie. Synchronizacja obejmuje zawartość książek na półce i domyślnie – również miejsce w książce, tak że odkładając czytnik podejmiemy lekturę na telefonie od tego samego miejsca. To też doświadczenie znane z Amazonu. Na samym dole liczba stron, która nam pozostała w bieżącym cyklu rozliczeniowym. Liczbę zobaczymy tylko jeśli mamy wybrany plan z limitem stron.  Samo czytanie – jest OK. Strony – podobnie jak w innych aplikacjach Onyxa – zmieniamy na trzy sposoby:  Klawisze po lewej i prawej stronie ekranu Dotknięcie po lewej lub prawej stronie ekranu Przesunięcie lewo-prawo.  Przede wszystkim zmiana stron jest płynna i szybka, nic nie przeszkadza w lekturze.    Wszystko działa bardzo płynnie. Ghosting praktycznie niewidoczny – zaś pełne odświeżenie ekranu następuje co kilkanaście stron. W pierwszych wrażeniach nt. AfterGlow pisałem o nowym trybie odświeżania A2 – który eliminuje zupełnie pełne odświeżenie e-papieru. W aplikacji Legimi nie ma specjalnie sensu go włączać, bo pogorszy on kontrast. Co rozdział następuje krótka przerwa – ładowanie kolejnego rozdziału, które trwa kilka sekund. To może rozpraszać przy szybkim przeglądaniu książki – ale nie, jeśli ją czytamy strona po stronie. Spis treści to po prostu osobna strona z linkami do rozdziałów:  Wyszukiwanie w książce może trochę potrwać – szczególnie jeśli tytuł jest dłuższy – widać, że aplikacja nie tworzy własnego indeksu. Teraz o rzeczach, których mi w aplikacji brakuje:  Nie ma żadnych możliwości „pracy z książką”: podkreśleń, notatek i zakładek. Fajnie byłoby mieć takie funkcje jak ma Kindle. Dość słabo obsługiwane są linki wewnętrzne – można zamiast kliknięcia linku zmienić stronę, nie zawsze działają też linki do przypisów. W ogóle – widać, że aplikacja jest po prostu portem wersji dla Androida i nie była pisana specjalnie pod e-papier. Widać to np. przy przewijaniu list książek, które mogłoby działać płynniej. Również niektóre elementy interfejsu na ekranie czytnika wyglądają cienko i szaro. Projektując na e-ink trzeba jak najczęściej używać po prostu czerni i bieli. Fajnie byłoby mieć do aplikacji dostęp od razu z ekranu głównego Onyxa – choć, jak pisałem wyżej – jeśli czytnik usypiamy, to możemy z Legimi w praktyce nie wychodzić.  Legimi ma więc sporo do poprawienia – a jestem przekonany, że użytkownicy czytników będą zgłaszali swoje uwagi i postawią poprzeczkę znacznie wyżej niż tabletowcy. To jednak nie zmienia jednego – dostęp do setek książek i samo czytanie działa bardzo ładnie. Podsumowanie Jestem wciąż pod wrażeniem tego co proponuje Legimi. Razem z czytnikiem Onyx AfterGlow (lub tańszą Storią) dostajemy spójny ekosystem. To się udało po raz pierwszy na polskim rynku, chociaż próby integracji sklepów z czytnikami wcześniej były. Jest jednak różnica między sklepem – nawet najlepiej działającym, a usługą abonamentową – gdzie ściągnięcie książki nie ściąga już nam niczego z karty. Wiadomo, wygoda kosztuje. Do wyboru cztery pakiety - od Legimi 300 za 6,99 zł do „Bez limitu” za 32,99 zł – co już jest kwotą niemałą. Wszystko zależy od naszego tempa czytania, ale jeśli naprawdę czytamy dużo – pakiet bez limitu zwróci się przy czytaniu 2-3 książek w miesiącu. Jeśli polujemy na promocje i bierzemy tylko oferty po 9,90 zł – abonament może opłacać się mniej. Ale za 9,90 nie kupimy wszystkiego. Abonament daje też wolność wyboru i poszerzania horyzontów. Dziesiątki książek, po które byśmy nigdy nie sięgnęli – tu dostępnych w ciągu sekund. Nigdy już nie powiemy, że nie mamy czego czytać. Czy kiedyś marzyliście o tym, żeby w nocy zakraść się do księgarni, ściągnąć z półki różne tytuły, zrzucić to wszystko na podłogę i czytać, czytać, czytać? Przeglądając katalog Legimi czułem się jakbym buszował w takiej księgarni. Mówiąc krótko: rewelacja. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Nowa oferta abonamentowa Legimi już ruszyła: miesiąc od 6,99 zł; czytniki od 479 zł „Czytaj bez limitu” na czytniki? Nowa aplikacja Legimi już w grudniu! 4000 tytułów w abonamencie Legimi + konkurs: jesteś za czy przeciw? Rok Legimi czyli 3 książki rocznie (albo i 400) Czytaj bez limitu na Androidzie – Legimi wchodzi na nową platformę 