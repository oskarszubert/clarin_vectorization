Aktualizacja z 29.09: Książka wypadła już z Kindle Daily Deal i kosztuje obecnie $2.99. Zawsze zwracaj uwagę na cenę w momencie kupna!   Jakby w odpowiedzi na moje narzekania z poprzedniego postu Amazon wpuścił do promocji Kindle Daily Deal kolejną dobrą książkę, tym razem za $0.99. Farewell: The Greatest Spy Story of the Twentieth Century opowiada historię Władymira Wietrowa, pracownika KGB, który postanowił w latach 80. przejść na współpracę z wywiadem francuskim i od tego czasu przekazywać im informacje. Według jednego z blogerów pomoc Wietrowa przyczyniła się do upadku komunizmu: Bez Farewella nie doszłoby zapewne do upadku muru i komunizmu.  Reagan nigdy nie odważyłby się rozegrać swojej brawurowej karty z Gwiezdnymi Wojnami, gdyby nie miał  w rękawie takiego asa jak Farewell. Dzięki niemu posiadał absolutną wiedzę o tym, co wiedzą i czego nie wiedzą Rosjanie… Wietrow był frustratem i alkoholikiem. Nienawidził ZSRR, mimo że zawdzięczał mu wszystko – karierę sportową (był mistrzem ZSRR w sprincie), awans społeczny, znajomość języków i błyskotliwą karierę w KGB.  Miłość do matuszki Rassiji  przerodziła się jednak w gwałtowną niechęć, kiedy jako  agent przyjechał po raz pierwszy na Zachód. Zakochał się we Francji, w której imponowało mu wszystko. Dobre życie, wolność słowa, białe pieczywo i świeże mleko w sklepach. Przez wiele lat organizował tam siatkę szpiegowską. Zachód dzięki Wietrowowi znał wszystkie słabości ZSRR. Zdekonspirował dla Francuzów całą siatkę agentów KGB  na Zachodzie. Przekazywał im  tak dużo tajnych dokumentów, że nie nadążali z tłumaczeniami.  Początkowo podejrzewali, że jest podstawionym przez KGB prowokatorem, ale to, co znaleźli w papierach, przeszło ich najśmielsze oczekiwania. [...] Reagan mógł bawić się z nimi, ponieważ miał wgląd w ich tajemnice. Wiedział, co mają, a czego nie. Poza tym od połowy lat 80. podrzucał im trefne technologie z błędami, np. związane z rozpoznaniem sił powietrznych napastnika, o których z góry było wiadomo, że na polu walki zawiodą. Sam Wietrow nie umiał jednak się ochronić przed swoimi słabościami. Po pijanemu zabił innego oficera KGB, został wtedy skazany, a w trakcie dochodzenia wyszły też jego działania szpiegowskie. W styczniu 1985 wykonano karę śmierci. Farewell, to angielskie tłumaczenie książki Bonjour Farewell: La vérité sur la taupe française du KGB, która ukazała się w 1997. Była też podstawą filmu Kryptonim Farewell (link do Filmweb). Ani książka, ani film nie zostały opublikowane w Polsce. Jeśli chcesz poznać kulisy działania wywiadów lat 80. – polecam. Przypominam, że jak z każdym Daily Deal – promocyjna cena obowiązuje do jutra, do godziny 9 rano. 