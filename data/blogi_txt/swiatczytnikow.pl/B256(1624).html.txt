Nieco ponad tydzień temu wystartowała porównywarka Świata Czytników. Jestem ogromnie zaskoczony pozytywnym odzewem. Bo nie udawajmy, serwis jest dość amatorski, pisany po godzinach, jeszcze sporo jest do zrobienia. Ale działa. Przed zabraniem się do pracy patrzyłem na wyszukiwarki w różnych księgarniach i uważam, że pod względem trafności wyszukiwania wcale nie jest najgorzej. :-) Dziękuję też za Waszą wyrozumiałość, zgłaszanie błędów i propozycji. Część trafia do szufladki „a może teraz?”, część do szufladki „za pół roku, gdy będzie porządny zespół”, ale każda się przydaje. Informacje o starcie porównywarki pojawiły się w wielu miejscach sieci:  Gazeta.pl: Szukasz e-booka? Znajdziesz go dzięki tej porównywarce. Przez pewien moment artykuł linkowany był ze strony głównej gazeta.pl, obok drugiego tekstu ze Świata Czytników, czyli recenzji Kindle Touch. Jak widać – zilustrowano ją zdjęciem wersji Classic. :-)) Dziennik.pl: Wystartowała pierwsza polska porównywarka cen e-booków. Antyweb: Porównywarka ebooków od Świata Czytników – koniec z szukaniem po omacku Spider’s Web: Wystartowała porównywarka e-booków. Ambitny projekt, który pokazuje jak wiele jest jeszcze do zrobienia Dziennik Internautów: Możesz porównać ceny e-booków Interaktywnie: Gdzie najtańsze ebooki? Podpowie porównywarka Rynek Książki: Świat Czytników porównuje e-booki Ponadto informację prasową przedrukowały m.in. Ekomercyjnie, Mediarun, ecommerce.edu.pl, media2.pl Temat podjęło też paru blogerów, m.in. Piotr Lipiński, który oczywiście umieścił screena z ofertami swojej „Piątej Komendy”. :-)  Co działo się w ubiegłym tygodniu? Porównywarka w ciągu 7 dni miała ponad 10 tysięcy odwiedzin. Nie jest to bardzo dużo, jeśli weźmiemy pod uwagę, że w tym samym czasie Świat Czytników odwiedzono 75 tysięcy razy. Ale na początek to dobry start. Zaczynają się pojawiać pierwsze wejścia z Google, które zaindeksowało już parę tysięcy podstron. Po starcie zwróciło się do mnie z własnej inicjatywy kilka kolejnych księgarni, rozmowy i prace nad plikami XML z ofertami wciąż trwają. Księgarnie różnią się elastycznością i „mocami przerobowymi”. W jednym przypadku XML dostałem tego samego dnia, w innym konieczna były długa rozmowy na Skype na temat zasad działania. Tak samo u niektórych wystarczy dogadanie się ustne, u innych dokładna umowa o współpracy. Sądzę, że na początku przyszłego tygodnia pojawią się 2 księgarnie, obie z dość unikatową ofertą, której nie ma dzisiaj w porównywarce. Na serwerze testowym jest już ponad 80 tysięcy e-booków. Dzisiaj do porównywarki trafiła niemal cała domena publiczna z Virtualo, ponad 17 tysięcy książek, jeśli liczyć oddzielnie EPUB i MOBI. Jeśli dołożymy do tego książki z Wolnych Lektur oraz Nexto – w łatwy sposób możemy znaleźć większość lektur szkolnych i klasyki literatury. Na razie nie wszystko wyświetla się dobrze, ale będziemy nad tym pracowali. :-) W połowie przyszłego tygodnia pierwsze ważne zmiany funkcjonalne, które powinny ułatwić korzystanie z porównywarki. Czytaj dalej:  250 milionów straty? Coroczne jęczenie nad piractwem e-booków Nowa oferta abonamentowa Legimi już ruszyła: miesiąc od 6,99 zł; czytniki od 479 zł Czytelnictwo e-booków w Polsce, czyli błąd statystyczny Warszawskie Targi Książki 2013 – co mają dla fanów e-booków? E-booki, które znikają z oferty „Sezon burz” w oficjalnym e-booku – nareszcie! 