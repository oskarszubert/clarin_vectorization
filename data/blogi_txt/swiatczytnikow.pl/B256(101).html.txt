Wypowiedzi z konkursu „Moja przygoda z czytnikiem”, pokazały jak Kindle może przydać się naukowcom, albo prawnikom. Wygląda na to, że do tych grup może dołączyć kolejna – księża i osoby zakonne. Cztery razy 1700 stron Liturgia Godzin, czyli brewiarz, jest modlitwą odmawianą kilka razy dziennie przez duchownych katolickich, ale też osoby świeckie. LG to zestaw hymnów, psalmów i fragmentów biblijnych, przygotowanych odrębnie na każdy dzień. Jest to bardzo dużo tekstu, m.in. w codziennej „Godzinie czytań” przechodzi się przez wszystkie ważniejsze teksty Starego i Nowego Testamentu. Do niedawna jedynym sposobem dotarcia do treści LG było nabycie 4 grubych tomów wydanych przez Pallotinum, z których każdy miał po 1700-1800 stron, no i swoje kosztował.  Można też było kupić wydanie skrócone (jednotomowe) lub „brewiarz dla świeckich”, co jednak oznaczało skakanie po różnych stronach, aby znaleźć teksty na konkretną okazję. W sprzedaży znaleźć można tom „wakacyjny”, przeznaczony do tego, żeby go sobie zabrać na urlop, ale nie zmieniało to faktu, że to nadal są setki stron… Brewiarz.pl Nieporęczność wersji papierowych sprawiła, że sporą popularność osiągnęła strona Internetowa Liturgia Godzin, gdzie od 10 lat teksty z Liturgii Godzin są dostępne online.  Przy odrobinie samozaparcia można było tę stronę otworzyć czy to na telefonie czy Kindle i z niej korzystać. Gdy parę lat temu przeżywałem chwilową fascynację tą formą modlitwy, korzystałem ze swojej starej Nokii 9300 i dało radę. :-) Od lipca pojawiła się jednak alternatywa. Możemy kupić teksty LG w czterech różnych formatach:  MOBI (na Kindle) EPUB (na inne czytniki) PDB (do programu iSilo, popularnego na różnych telefonach – ten format był już dostępny od paru lat) PDF (wersja do druku)   Teksty MOBI i EPUB kosztują 10 złotych za miesiąc, przy czym można kupić jedno wydanie, albo abonament na dłuższy okres. Mogłoby być taniej, choć zakładam, że w tym jest też wliczona opłata na rzecz wydawnictwa. Przydałoby się też automatyczne wysyłanie na Kindle, niestety na razie trzeba ściągać ręcznie po jednej części na tydzień.  Gdy chcemy kupić któryś z formatów, do dyspozycji mamy plik demonstracyjny (link do MOBI), dzięki któremu można sprawdzić jak wyglądać będzie na naszym urządzeniu. A jak wygląda taki brewiarz? Dostępne są wszystkie wersje na dany dzień, bo któraś diecezja czy zakon mogą mieć np. swoje święto i wtedy obowiązuje inne oficjum.  Gdy wejdziemy do danego dnia, mamy do dyspozycji teksty mszalne na ten dzień oraz wszystkie części modlitw – od Jutrzni do Komplety. Hymny i modlitwy są poprawnie sformatowane. Podobnie czytania, choć można by się czepiać braku lepszego wyróżnienia akapitów.  Nawigacja kursorem działa tylko po spisie treści (szybko przejdziemy między kolejnymi dniami), nie da się przejść między częściami danego dnia, ale linki są powtórzone dostatecznie często. Generalnie czyta się bardzo wygodnie, po wybraniu tekstu na dany dzień, pozostaje już tylko klikać „Next”. Kindle dla księży? Niewielu czytelników tej strony zainteresowanych jest odmawianiem brewiarza. Dlaczego więc tak rozwodzę się nad tym wydaniem? Bo jest to przykład, gdy czytniki mogą zmienić życie całkiem sporej grupy ludzi. Księża nosili dotąd grube tomiska, a teraz będą mogli zabierać ze sobą… poręczny czytnik. Zresztą nie dotyczy to tylko Liturgii Godzin. O sposobach korzystania z Biblii na Kindle też już była tu mowa? Tak samo, zwykłych ludzi format LG odstraszał od regularnego z niej korzystania, teraz już format problemem nie jest. Dlatego, jeśli masz znajomego księdza lub innego odmawiającego LG, pokaż mu ten artykuł, odeślij do strony brewiarz.pl, a potem namów do kupienia Kindle. :-) A gdy już kupi, to zapraszamy do podzielenia się opinią w komentarzu. Czytaj dalej:  Kindlowy modlitewnik do pobrania Miesięcznik „Charaktery” dostępny w formatach EPUB/MOBI epodreczniki.pl już działają – na razie tylko matematyka: EPUB, PDF i online OpenDyslexic – font ułatwiający czytanie przy dysleksji Dwutygodnik FORUM również w MOBI/EPUB! Biblia Warszawsko-Praska na czytniki – pierwsze katolickie wydanie w EPUB/MOBI 