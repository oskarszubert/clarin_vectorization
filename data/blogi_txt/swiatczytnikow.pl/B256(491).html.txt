Aktualizacja z 3.11: Promocja już się skończyła, książka ma teraz wyższą cenę.   Od wielu lat jestem dużym zwolennikiem pisarstwa Stephena Coveya. Uważam że jego teoria 7 nawyków pozwala zebrać i uporządkować właściwie 90% wiedzy, jaką mamy na temat rozwoju osobistego. Książki Coveya nie obiecują cudów, nie są zaczadzone „pozytywnym myśleniem”, a poprzez konkretne przykłady są inspiracją do działania. O Coveyu zdarzyło mi się nawet kiedyś napisać hasło w Wikipedii. :-) Principle-Centered Leadership ($1.99) – to jedna z książek Stephena Coveya, której dotąd nie miałem. Ukazała się w roku 1991, a w 2009 autor napisał nową przedmowę specjalnie do wersji Kindle. W Polsce książka nosi tytuł „Zasady skutecznego przywództwa” (link do Merlina) i opis polskiego wydawcy jest następujący: Książka jest kontynuacją opracowanych przez Coveya 7 nawyków skutecznego działania, cieszących się niezwykłą popularnością nie tylko w Stanach Zjednoczonych (ponad 10 mln sprzedanych egzemplarzy), ale także w Europie. Tym razem autor wyjaśnia, jakimi cechami powinien się charakteryzować i jakim zasadom hołdować przywódca, by w pełni wykorzystać energię, zdolności i umiejętności swoje oraz osób, którymi kieruje i uzyskać w ten sposób najlepsze efekty nie tylko w wymiarze zawodowym, ale i ludzkim. Po przejrzeniu Principle-Centered Leadership wydaje mi się, że nie jest to rewolucja na miarę „7 nawyków”, ale jeśli ktoś chce kierować dobrze nie tylko innymi, ale przede wszystkim sobą, to warto, aby tę książkę poczytał. Promocja, jak zwykle trwa do jutra, ze względu na zmianę czasu – do godziny 8 rano. 