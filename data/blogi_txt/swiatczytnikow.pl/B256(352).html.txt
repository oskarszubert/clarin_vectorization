Kilka dni temu „Gazeta Wyborcza” pojawiła się w Kindle Store. Skorzystałem z próbnej prenumeraty i jestem zszokowany – w dzisiejszym wydaniu (przynajmniej w wersji z Kindle Store) znalazł się artykuł o e-bookach: ”Książka papierowa czy elektroniczna? Wybór mamy coraz większy”.  Artykuł pojawił się online następnego dnia pod tytułem „E-booki łatwo nie mają. Czy Polacy przerzucą się na elektroniczne książki?”  A jednak czytnik GW zauważa, że najlepszym urządzeniem do czytania e-booków jest czytnik. Brawo! Jak dotąd większość polskich mediów poruszających temat twierdziło, że tablety (konkretnie iPad) są niezastąpione. Autorka artykułu zauważyła, że multimedialność iPada skutkuje problemami ze skupieniem uwagi na dłuższy czas. Nie dziwię się, ponieważ nawet na Kindle istnieje nieodparta pokusa sprawdzenia poczty lub przeglądania mobilnych stron. Wniosek z tego taki, że (jak pisał Robert) tablet nie służy do uważnego czytania dłuższych książek i jest urządzeniem o innym przeznaczeniu. Interesujące jest to, że mimo wspomnianej wyższości e-papieru, z artykułu wyłania się całkowicie inny obraz – w komunikacji miejskiej czyta się głównie na komórkach, smartfonach, tabletach i laptopach. Dobrze, że przy okazji zwrócono uwagę na wygodę mobilnego czytania. Piractwo, DRM i spółka Autorka artykułu zwróciła uwagę, słusznie zresztą, że głównym dystrybutorem e-booków w języku polskim są piraci i to oni najbardziej dbają o wygodę „klienta”. Nawet więcej, kupienie legalnych e-booków w naszym języku jest „kłopotliwe i drogie”. Wiąże się to oczywiście z Adobe DRM, spędząjącym sen z powiek posiadaczom popularnego w Polsce Kindle. Nie zabrakło w tym kontekście wzmianki o eBookpoint, jako księgarni, która nie dręczy klientów uciążliwym zabezpieczeniem i oferuje książki w 3 formatach. Kolejnym problemem po piractwie i zabezpieczeniach, jest według GW, mała oferta elektronicznych książek w języku polskim i „zapychanie” oferty e-księgarń klasyką literatury - o czym wspomniałem w artykule o problemach rynku e-booków w Polsce. Nie mogło też zabraknąć tematu, który obecnie najbardziej dotyka czytelników – ceny e-booków i czytników są za wysokie. VAT na książki elektroniczne powinien zostać obniżony, a czytniki powinny stanieć, aby e-czytanie stało się zjawiskiem powszechnym. Według mnie, to już się dzieje. Amazon sprzedaje swój najtańszy czytnik (dostępny tylko w USA) za $79, a wersja międzynarodowa kosztuje $109. Co prawda nic nie wskazuje na to, że Amazon zrobi prezent Europie (a już na pewno nie Polsce), ani tym bardziej, że jakikolwiek dystrybutor w Polsce jest w stanie pozwolić sobie na oferowanie czytnika z e-papierem w tak niskiej cenie, jednak ceny elektroniki spadają i także czytniki doczekają się momentu, gdy będą tak popularne jak komórki. W artykule pojawia się informacja o tym, że  digitalizowanie oferty wydawnictw jest trudne. I nie chodzi tu o same przeniesienie oferty do wersji cyfrowej i konwersję, lecz o prawa autorskie. Umowy zawierane kilka lat temu nie uwzględniały wydań elektronicznych, bo nie było takiej potrzeby; wtedy nikt nie myślał o e-bookach. Okazuje się, że renegocjacja umów to zbyt duże koszty i wysiłek i wydawcom zwyczajnie się nie chce. I nie ma się co dziwić – przy obecnym zainteresowaniu e-bookami, tego typu działania są bez sensu. Chociaż paradoksalnie, takie działania opłaciłyby się później. Pozostaje nadzieja, że nowe umowy z autorami będą negocjowane z myślą o digitalizacji. Problemy stojące na drodze do rozwoju rynku e-booków wymienione przez GW pokrywają się z wcześniejszymi spostrzeżeniami osób zajmujących się tematem. Brak nowych argumentów nie przeszkadza, ponieważ nie chodzi o to, aby powiedzieć coś oryginalnego, tylko żeby powiedzieć to głośno. Dzięki takim artykułom e-książki przebijają się do masowej świadomości. I chociaż posiadacze czytników wychodzą na gadżeciarzy („Czytelnik e-booka jest gadżeciarzem”) to dzięki nim więcej osób dowie się, że książka elektroniczna to nie jest już pieśń przeszłości tylko teraźniejszość. Gratuluję „Gazecie Wyborczej” i pani Magdalenie Szwarc chęci zajęcia się tym tematem. PS. Pojawiła się wielokrotnie przywoływana liczba czytników w Polsce, która podobno wynosi 60 tysięcy. Marzenia… PS2. GW na Kindle w końcu jest dostarczana rano, a nie około 16 jak wcześniej Czytaj dalej:  Gazeta Wyborcza łączy paywalla, prenumeratę na czytniki i aplikacje Gazeta Wyborcza nareszcie w Publio. Cała, z dodatkami! Jeszcze wiele miesięcy budowania świadomości o tym, czym są czytniki Oto, co czytałem w roku 2013 VAT na e-booki trafia do Trybunału Konstytucyjnego Amazon wejdzie do Rosji? Jak e-czytają Rosjanie? 