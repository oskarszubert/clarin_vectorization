Od pewnego czasu widywałem w polskich księgarniach e-bookowych nieznane mi tytuły, z okładkami wskazującymi na to, że chodzi o jedną serię. Dopiero parę dni temu dostałem informację prasową na ten temat. ,,Białe kruki na e-booki’’ to akcja promująca wznawianie książek w formie elektronicznej. Skierowana jest zarówno do czytelników, którzy poszukują książek niedostępnych już na rynku, jak i do autorów oraz właścicieli praw autorskich zainteresowanych wznowieniem swoich publikacji w nowoczesnej formie. - E-booki to nie tylko wygoda i dostępność, ale także ogromna szansa dla niszowych tytułów. – Takie książki są niechętnie wznawiane przez tradycyjnych wydawców, ze względu na wysokie koszty i brak gwarancji zysku – wymagają inwestycji w papier, druk, transport i magazynowanie. Zupełnie inaczej sprawa wygląda w przypadku e-booków, których nie dotyczą takie problemy jak wyczerpanie nakładu, czy brak miejsca na półkach księgarń – mówi Marzena Zawadzka, prezes zarządu firmy Inpingo, inicjatora akcji. Co na razie zostało wydane? W artykule „Piszemy polską literaturę od nowa, czy wydobywamy trupa”, tak tłumaczą: Rozpoczęliśmy od autorów piszących na przełomie XIX i XX wieku, część tytułów pochodzi też z wczesnych lat dwudziestych ubiegłego wieku. Niektóre to prawdziwe perełki, jak powieści obyczajowe autorstwa konserwatysty Wincentego Łosia. Inne to unikaty na skalę światową stawiające pierwsze, nieśmiałe kroki w kierunku literatury fantazy, horroru, literatury kryminalnej, czy podróżniczej. Czy ktoś o Was słyszał o na przykład o Stefanie Barszczewskim i jego powieści „Czandu”, wydanej w 1925 roku, opartej na motywach wziętych z „Wojny w przestworzu” Wellsa? „Czandu” przedstawia fantastyczny świat XXII wieku, ale, jakże by mogło być inaczej… wciąż osadzony w polskich realiach. Czy relacja z podróży Jakuba Gordnona, „Podróż do Nowego Orleanu”, swoiste widzenie Ameryki przez polskiego szlachcica. Można więc powiedzieć, że to coś pomiędzy działalnością Wolnych Lektur, a self-publishingiem. Wydawane są utwory, które znajdują się w domenie publicznej, ale zostały zapomniane, jak choćby powieści wspomnianego wyżej Barszczewskiego.  Ceny są dość atrakcyjne – kilka złotych to sensowne pokrycie kosztu digitalizacji i dystrybucji. Choć z oczywistych powodów zasięg będzie mniejszy niż gdyby książki były dystrybuowane za darmo. Książki z serii Białych Kruków znajdziemy w większości księgarni, przykładowo:  Virtualo Legimi Publio eBookpoint Nexto Woblink  Widzę tam kilkaset tytułów, więc nie wiem do czego odnosi się ten 1000 z grafiki otwierającej artykuł. Może do wielkości sprzedaży? Ale i kilkaset wystarczy. Największe zagrożenie jakie tu widzę to właśnie nadmiar. Większość autorów i tytułów jest nieznana, jak więc czytelnik ma dokonać wyboru? Trochę podpowiedzi znajdziemy na stronie akcji, np. sugerowane książki historyczne, albo artykuł o tym jaka jest wartość XIX- wiecznych powieści. No niestety, po przejrzeniu niektórych darmowych fragmentów, momentami pojawia się niesamowita grafomania. :-) Akcję organizuje firma Inpingo, która dzięki swojej platformie jest w stanie przygotować z jednego źródła książki w ponad 20 formatach. Dzięki akcji „Białe Kruki na E-booki” chcemy sprowokować do dyskusji o zapomnianej polskiej literaturze i jej pisarzach. Ta nasza prowokacja jest tym silniejsza, że oto udostępniamy wszystko w wersji cyfrowej. Teraz każdy bez ograniczeń ma sposobność czytać to, co kiedyś skrywała gęsta warstwa kurzu… Kupiłem na próbę jedną powieść i skład oceniam jako poprawny – wszystko jest na swoim miejscu. Wydawca dodał także przypisy do kilku trudniejszych słów. Pomysł jest bardzo dobry – o ile będziemy mieli trochę odwagi, żeby spróbować nieznanych nam autorów. Prywatnie widzę tu analogię do muzyki rockowej lat 70. – mnóstwo zespołów wydawało wtedy na świecie płyty, tylko część się przebiła – są jednak zapaleńcy, którzy do starszych nagrań docierają i cieszą się nimi. Podobnie może być z literaturą. Jeśli ktoś lubi Sienkiewicza i Kraszewskiego – czemu nie próbować zajrzeć  głębiej? Czytaj dalej:  Cytat na niedzielę: Marek Krukowski o swojej kolekcji książek Więcej niż oszczędzanie pieniędzy – tom I bezpłatnego e-booka od Michała Szafrańskiego „31.10. Księga cieni” – trzecia odsłona zbioru opowiadań od polskich autorów do pobrania! Nagroda Zajdla: 11 nominacji i… 10 ma wersje e-bookowe! Zmiany w Złotych Myślach – czy pionier e-booków w Polsce przetrwa? Pożegnamy promocje? Wydawcy i księgarze chcą stałych cen na nowości! 