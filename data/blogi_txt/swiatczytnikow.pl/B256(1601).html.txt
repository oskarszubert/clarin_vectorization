Sklep Amazonu co jakiś czas zaskakuje nas powrotem do sprzedaży jakiegoś starego modelu. Kindle Keyboard 3G można znów zamówić do Polski. Ostatni raz na dłużej zdarzyło mu się to w lipcu. Jak widać, dla Amazonu jest to takie samo zaskoczenie jak dla mnie, bo aż im się strona trochę rozjechała. ;-) I powtórka informacji z dawnego wpisu:  Kindle Keyboard to dawny Kindle 3 – model czytnika, który premierę miał w sierpniu 2010. Ma on pełną klawiaturę, ułatwiającą wpisywanie tekstu, a także trochę skrótów klawiszowych, których nie znajdziemy w innych wersjach. Na Keyboardzie możliwych jest też parę sztuczek, które na Touch/Paperwhite wymagają już głębszych modyfikacji. Keyboard 3G to jedyny obok DX model, który umożliwia przeglądanie internetu na połączeniu 3G, wprawdzie ograniczone od pewnego czasu do 50MB na miesiąc, ale do awaryjnego sprawdzenia rozkładu jazdy czy poczty jak znalazł, tym bardziej że działa w kilkudziesięciu krajach świata (mapka zasięgu wersji international). We wrześniu 2012 wraz z oprogramowaniem w wersji 3.4 Keyboard dostał m.in. wyraźniejszą czcionkę, taką samą jaką ma model Classic, kontrolę rodzicielską oraz obsługę nowego formatu KF8. Keyboard ma 4GB pamięci (3,25 na pliki użytkownika), a także angielski syntezator mowy,  obsługę audiobooków i MP3 – funkcje które zostały z nowych Kindli usunięte. Ciekawostką są dwie gry – saper i gomoku, uruchamiane skrótem klawiszowym ALT+SHIFT+M Więcej w porównaniu wersji Kindle. Jeśli chodzi o koszty zamówienia, te pozostają takie same.    Kolejno:  czytnik kosztuje $189 jego przesyłka $20,98 opłaty celne $57,85 razem: $267,83 czyli około 820 zł. Przy zamówieniu lepiej przełączyć walutę na USD, bo niedawna innowacja Amazonu przelicza po niekorzystnym kursie.  Razem z czytnikiem można kupić oryginalną okładkę przecenioną do $9,99. Za tę cenę to dobra okazja, choć jak widzę, pozostała tylko wersja czarna… Nie radzę natomiast nabrać się na to, co Amazon proponuje pod nazwą Screen Protector, gdyż folia na ekran do niczego się nam nie przyda, poza frustracją wynikającą z pogorszonego kontrastu. Dla mnie Keyboard był przez kilka lat ulubionym modelem Kindle, dopiero po kupnie Paperwhite II, przestałem z niego korzystać nawet w domu. PW2 kupił nawet nasz autor gościnny KHRoN, który zarzekał się że tego nie zrobi… Ale pewnie będą i tacy, którzy na tego weterana od dłuższego czasu polowali. :-) Czytaj dalej: [nieaktualne] Kindle Keyboard 3G wrócił do sprzedaży! Jeden, samotny… Kindle Touch 3G wrócił do sprzedaży Amazon przecenia oryginalne okładki dla Kindle Touch i Keyboard „All-New” Kindle Paperwhite wysyłany do Polski od 15 października! [nieaktualne] 13 dni czekania na nowego KPW „All-New” Kindle Paperwhite 3G wysyłany już do Polski. Warto dopłacać? 