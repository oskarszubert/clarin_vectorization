Wpis gościnny by KHRoN Osobiście jestem fanem nietypowego wykorzystania urządzeń przenośnych. Dlaczego? Dla zabawy oczywiście. Bardzo lubię mojego Kindle i nie zamieniłbym go na żaden inny czytnik. Jednakże wielu osobom – z przyzwyczajenia do książek – brakuje w Kindle pewnej rzeczy. Brakuje patrzenia na dwie strony naraz. Co prawda Amazon posiada już patent na „dwuwyświetlaczowy” czytnik, jednakże szybciej doczekamy się Kindle z podświetleniem… jeśli w ogóle kiedykolwiek doczekamy się podwójnego wyświetlacza w Kindle czy też jakimś innym czytniku z wyświetlaczem e-ink (a to z uwagi na patent Amazonu). Czy to oznacza że jesteśmy skazani na czytanie e-booków po jednej stronie naraz? Nie. Wystarczy pogrzebać w szufladzie i znaleźć zapomniane Nintendo DS. Jeśli mamy dodatkowo kart pozwalający na uruchamianie homebrew jak R4 czy Acekard 2 możemy zainstalować sobie DSLibris. Instalacja jest prosta – wystarczy rozpakować na kartę microSD plik ZIP dostępny na stronie DSLibris, a następnie skopiować pliki ePub do katalogu /book. Czytnik wyświetla tekst z podstawowym formatowaniem, ale nietypowe jest to, w jaki sposób go wyświetla – dzięki dwóm wyświetlaczom, ebooka czytamy jak książkę. (na zdjęciu fragment ebooka Complete Works of H.P. Lovecraft) DSLibris to chyba jedyny czytnik plików ePub dla Nintendo DS – pozostałe, jakie widziałem, pozwalają jedynie na czytanie plików TXT lub (X)HTML. Ciekawostką jest, iż one również pozwalają na wyświetlanie tekstu w układzie „jak książka”. Możemy nawet ustawić własne fonty (wystarczy skopiować wersję normal, italic oraz bold do katalogu /font) oraz podstawowe parametry tekstu (rozmiar oraz odstępy między akapitami). Co prawda używając DSLibris napotkamy czasem problem z wczytaniem jakiegoś pliku ePub (najlepiej jeśli plik ePub został przygotowany „dla czytnika Stanza” – nie wiem co to w praktyce oznacza, wiem że to działa) i nie wyświetlają się obrazki, ale czego oczekiwać od programu tworzonego w wolnym czasie i uruchomionego na urządzeniu z procesorem 66MHz i 4MB RAM-u (a mimo to potrafiącego wyświetlić nawet pełną treść Wikipedii offline). Ot ciekawostka. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Test Nook Simple Touch – część I: jako czytnik e-booków Test czytnika PocketBook Mini – maluch, który dużo może… Nook i Android – jakie aplikacje zainstalować na czytniku? Test czytników e-booków w magazynie PC World Sześciometrowa tablica e-papieru w Nowym Jorku, ale… z Gdyni 