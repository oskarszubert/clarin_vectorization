Wydawnictwa Szkolne i Pedagogiczne wchodzą w tym roku mocniej w e-podręczniki. Na razie próbują różnych podejść, wśród nich aplikacje na iPada, Androida oraz pierwsze wersje podręczników w EPUB. Niniejszy artykuł powstał we współpracy ze WSiP – zostałem w sierpniu zaproszony do warszawskiej siedziby wydawnictwa, gdzie obejrzałem próbne wersje aplikacji, miałem też okazję przejrzeć kilka podręczników. Co mamy do dyspozycji? 2 września pojawiło się w sprzedaży 30 nowych e-podręczników, dlatego oferta WSiP obejmuje w tym momencie 45 tytułów przeznaczonych dla klas 4 i 5 szkół podstawowych oraz 1 i 2 szkół ponadgimnazjalnych. Kto będzie korzystał z e-podręczników w pierwszej kolejności? Spytałem o to rzecznika WSiP, Jarosława Matuszewskiego: Czytelnikami e-podręczników są przede wszystkim uczniowie, którzy na co dzień mają dostęp do komputerów i mobilnych urządzeń, takich jak tablety czy smartfony. Wśród dzieci i młodzieży spora grupa ma świadomość komfortu korzystania z podręczników, które dostępne są na jednym urządzeniu, zawsze pod ręką i przede wszystkim nie zajmują miejsca w plecaku! Według raportu Google – już co czwarty uczeń korzysta z tabletów i smartfonów w szkole. A z badania przeprowadzonego przez WSiP wynika, że wielu nauczycieli pozwala już uczniom na używanie sprzętów mobilnych podczas zajęć lekcyjnych. E-podręczniki dla iOS oraz Androida To tegoroczna nowość – z AppStore możemy pobrać dwie aplikacje: WSiP SP i WSiP LO - działają na iPadzie oraz iPhone. Gotowe są też już aplikacje na tablety z Androidem: WSiP SP oraz WSiP LO. Aplikacja ma formę kiosku, w którym można bezpośrednio kupować i czytać podręczniki. Na iPadzie można przed kupnem przejrzeć kilkanaście stron każdego podręcznika, natomiast na iPhone oraz w wersji dla Androida dostępne są przykładowe fragmenty (kilkanaście stron w osobnym pliku). Ta łatwa dostępność podręczników jest ich wielką zaletą.   Każdy z podręczników ma wersje próbne, które można przejrzeć przed kupnem, to po prostu kilkanaście stron.   Ceny e-podręczników są o 10% niższe od cen wersji papierowych, z tym że w tym momencie mamy promocję -20% – a więc w stosunku do papieru jest o 30% taniej. Każdy podręcznik jest odpowiednikiem książki papierowej, z możliwością dostępu do szczegółowego spisu treści – tak to wygląda na iPadzie: E-podręczniki w PDF PDF oferuje to samo co pliki z aplikacji tabletowej – tyle że mamy nad nimi większą kontrolę. Pliki nie mają DRM i są zabezpieczone znakiem wodnym, dlatego można je sobie dowolnie kopiować między naszymi urządzeniami. Ponieważ nie miałem jeszcze dostępu do aplikacji, sprawdziłem PDF na iPadzie – i  ku mojemu zaskoczeniu, czytało się bardzo dobrze. Jak najbardziej wyobrażam sobie naukę, choć dotyczy to ekranu 10″. Przy 7″ – gdy wrzuciłem pliki na Samsunga Galaxy Tab, trzeba było przekręcać urządzenie i powiększać plik. Inaczej jest z czytnikami – w trybie portretowym litery są zbyt małe, nawet po zwiększeniu kontrastu. Oto przykład z podręcznika „Fizyka po prostu” dla szkół ponadgimnazjalnych.  Po przekręceniu czytać się da całkiem nieźle, tyle że mniej czytelne są wszystkie te elementy, które znalazły się na kolorowym, albo niejednolitym tle – przykładowo ćwiczenia. Konwersji czy trybu reflow nawet nie próbowałem – bo w przypadku podręcznika do fizyki wszystkie wzory się rozjadą. E-podręcznik w EPUB Wiosną tego roku wydawnictwo zdecydowało się na eksperyment – wydanie jednego z podręczników w formacie czytnikowym. Podręcznik „Historia po prostu”, poświęcony historii XX wieku i przeznaczony dla pierwszej klasy szkół ponadgimnazjalnych, został przygotowany w formacie EPUB. Od typowych książek wyróżnia się dość zróżnicowanym formatowaniem – tak wygląda akurat po konwersji do AZW3 na Kindle Paperwhite. Czuć trochę, że ekran 6″ nie pozwolił książce rozwinąć skrzydeł – ale po przeczytaniu (a nie tylko przejrzeniu) dwóch rozdziałów mogę powiedzieć, że jest komunikatywnie i czytelnie. Jedyne z czego bym zrezygnował, to z użycia koloru w tekście – dopóki korzystamy z czytników z e-papierem, taki tekst wychodzi po prostu szary i ma mniejszy kontrast. Mapy, czego się obawiałem też nie wyglądają źle – a ściślej: można przeczytać to, do czego mapa została przeznaczona, np. ruchy wojsk.  W ogóle dzięki dużej ilości obrazków, plik EPUB jest bardzo duży – zajmuje bowiem aż 90 MB. Moim zdaniem WSIP powinien też wprowadzić multiformat, tak aby z jednego podręcznika można było korzystać zarówno na czytniku, jak i tablecie. Ewentualnie sprzedawać PDF+EPUB w pakiecie, tak jak obecnie można kupić w pakiecie ćwiczenia i podręcznik. Oto wyniki wyszukiwania rzeczonej „Historii po prostu”:  Jak widać, mamy już w tym momencie spory wybór. Nie tylko pliki WSiP proponuje uczniom nie tylko „gołe pliki”. Po kupieniu e-podręcznika w sklepie Wydawnictw otrzymamy kod umożliwiający korzystanie z serwisu WSIPnet.pl, który jest czymś w rodzaju interaktywnego zeszytu ćwiczeń. Obecnie platforma obejmuje swoim zakresem I i IV klasę podstawówki, I i II klasę gimnazjum, egzamin gimnazjalny po klasie III oraz I klasę szkół ponadgimnazjalnych. Co dalej? Pierwsze, co pomyślałem sobie, to – gdzie są pliki na czytniki? O kolejne pliki EPUB zapytałem rzecznika WSiP: Przygotowanie e-podręcznika w formacie EPUB wymaga w rzeczywistości przygotowania materiału zupełnie od początku. Podręczniki WSiP bazują przecież nie tylko na tekście, ale także na licznych kolorowych fotografiach, wykresach, tabelach, których odwzorowanie w tym formacie nie jest proste. PDF jest obecnie najlepszym uniwersalnym formatem, który pozwala na odwzorowanie ilustracji, wykresów, zdjęć i formuł matematycznych w odpowiedniej jakości. Umożliwia korzystanie z podręcznika na wszystkich najpopularniejszych, a tym samym najbardziej dostępnych dla uczniów urządzeniach, m.in. na komputerze, laptopie czy tablecie. Pierwszy podręcznik WSiP do nauki historii w formacie EPUB traktujemy jako rodzaj testu. Chcemy przekonać się, czy faktycznie istnieje wśród uczniów zapotrzebowanie na podręcznik w postaci innej niż PDF. I tak to wygląda – konwersja podręcznika do formatu czytnikowego wymaga tak naprawdę zaprojektowania tego podręcznika od nowa, bo są pewne bariery, których nie przeskoczymy. Porównanie wersji PDF i EPUB pokazuje, że niestety ograniczenia formatowe w tym przypadku bardzo bolą. Jeśli szef projektu e-podręczników w ramach Cyfrowej Szkoły mówi że podręcznik nie może być PDF-em, to jak najbardziej się z nim zgadzam, ale gdy testowałem amerykańskie podręczniki z CK-12 Foundation, to widać było różnicę między zgrabnym interfejsem webowym, a momentami toporną wersją na czytniki. Bardzo więc mnie ciekawi dalszy rozwój sytuacji. Widzę, że WSiP trzyma rękę na pulsie i próbuje różnych podejść do formy e-podręcznika. O to też zapytałem rzecznika: Nie wiemy jeszcze jak ostatecznie będzie wyglądać rządowy e-podręcznik. Ale nie czekamy na to. Wprowadzamy własną ofertę e-rozwiązań edukacyjnych, która odpowiada na potrzeby rynku: nauczycieli, rodziców i uczniów. Mamy więc komplet e-ćwiczeń do gimnazjum, dzięki którym uczniowie mogą w szkołach zostawić zeszyty ćwiczeń a w domu rozwiązywać te same ćwiczenia online. Mamy ofertę 45 e-podręczników do szkół podstawowych i ponadgimnazjalnych. To są podręczniki tożsame z podręcznikami tradycyjnymi, o tych samych numerach aprobat. To rodzice i dzieci decydują, z jakiej formy książki chcą korzystać. Mamy portal egzaminacyjny z testami próbnymi przed egzaminami egzamer.pl, który umożliwia przejście na próbę egzaminów końcowych (VI kl, gimnazjum, matura) w czasie rzeczywistym, z odpowiedziami i rekomendacjami dalszej pracy. Jesteśmy wszechstronnie przygotowani do zaspokajania potrzeb edukacyjnych wszystkich zainteresowanych tym procesem. Wielu nauczycieli nie wyobraża sobie przejścia na e-podręcznik, dlatego my dajemy wybór. Wielu rodziców nie chce, by ich dzieci uczyły się wyłącznie z elektroniki, dlatego my dajemy wybór. A jak będzie z e-podręcznikiem – zobaczymy. Warto sprawdzić i zobaczyć, czy coś nam już odpowiada.   Wszystkie e-podręczniki w księgarni WSiP mają teraz 20% rabatu, co daje cenę o 30% niższą od wersji papierowych. A jakie jest Wasze zdanie?     E-podręcznik? Zmieni pozytywnie oblicze polskiej edukacji  Niczego nie zmieni Musimy jeszcze poczekać Zobacz wyniki    Loading ...  Czytaj dalej:  epodreczniki.pl już działają – na razie tylko matematyka: EPUB, PDF i online Teraz Biologia – darmowe podręczniki do gimnazjum w EPUB/MOBI GUS: Średnio na książki wydajemy 19 zł, a z podręcznikami już 70 zł… Ruszyła aplikacja mobilna Publio + Agatha Christie na zachętę TOP15 polskich księgarni e-booków według miesięcznika Press Specjalny (i darmowy) numer miesięcznika „W drodze” 