O czytnikach Kindle mówi się, że nie pozwalają na zbyt wiele elastyczności. Jednak w dziale ustawień kryje się sporo mniej znanych opcji. W tym artykule przyjrzę się ustawieniom Kindle Paperwhite. Wchodzimy do nich przez Menu » Settings. Drobne uwagi na początek:  Ustawienia są bardzo podobne w Kindle Touch, pod warunkiem że mamy oprogramowanie 5.3.2 albo wyższe. Zrzuty ekranowe dotyczą modelu Paperwhite 3G – ale nie powinno być specjalnych różnic przy wersji WIFI. Część opcji dostępna będzie tylko po rejestracji czytnika – to jest czynność absolutnie konieczna, choćby do realizacji gwarancji albo możliwości wysyłki bezprzewodowej.  Ekran główny Na ekranie głównym ustawień widzimy pięć głównych opcji. Dwie pierwsze dotyczą sieci, trzecie rejestracji, czwarte ustawień urządzenia, piąte – ustawień czytania.  Omówię te opcje po kolei. Airplane Mode Domyślnie sieć w Kindle Paperwhite jest stale włączona. W momencie gdy urządzenie jest uśpione, aktywność sieci też zanika. Można to zauważyć gdy wyślemy coś na czytnik bezprzewodowo – ściąganie zaczyna się dopiero po aktywacji czytnika. Dlatego, choć włączona sieć ma oczywiście wpływ na pobór baterii, wiele osób dla wygody pozostawia ją włączoną. Założył to też Amazon, który już w Kindle Classic (od wersji 4.1) wprowadził „udogodnienie” utrudniające wyłączenie sieci. Jeśli chcemy sieć wyłączyć – musimy zrobić tak jak w telefonie – wchodzimy do ustawień i wybieramy Airplane Mode, co aktywuje tzw. tryb samolotowy. Ponowne włączenie sieci możliwe jest także przez opcje – trzeba wejść do ustawień i Airplane Mode wyłączyć. Uwaga: w Kindle Touch wciąż sieć włącza się przez Menu » Wireless On/Off - i było to znacznie wygodniejsze rozwiązanie. Wi-Fi Networks Domyślnie Kindle łączy się z najbliższą zapamiętaną siecią. Dodajmy – błyskawicznie, szybciej niż np. mój tablet Samsung Galaxy Tab… Gdy wejdziemy w opcję „Wi-Fi Networks”, zobaczymy wszystkie okoliczne sieci – ich nazwy, siłę sygnału i informacje o zabezpieczeniach lub ich braku.  „Rescan” to odświeżenie listy sieci. Wybranie „Other…” sprawi, że musimy podać nazwę sieci, np. jeśli jest ukryta.  Podobnie jak w innych urządzeniach dane konkretnej sieci można „zapomnieć”, wystarczy przytrzymać dłużej jej nazwę – potwierdzić przez „Forget”. Registration Jeśli czytnik nie jest zarejestrowany – w tym miejscu mamy możliwość rejestracji: albo logujemy się na nasze konto w Amazonie, albo zakładamy nowe. Warunkiem jest rzecz jasna aktywna sieć. W momencie gdy czytnik jest zarejestrowany – kliknięcie „Registration” spowoduje pojawienie się dialogu „Deregister your Kindle” czyli możliwości wyrejestrowania czytnika.  Można go będzie potem zarejestrować na inne konto. Dwie uwagi:  Nie radzę wyrejestrowywać „na próbę”, bo po ponownej rejestracji może być problem z otwarciem książek ściągniętych z Amazonu (trzeba je będzie pobrać ponownie). Funkcja nie działa jeśli mamy włączone „parental controls” czyli ustawienia rodzicielskie.  Device Options Tutaj znajdziemy najwięcej opcji ważnych dla użytkowania czytnika.  Device Passcode Mamy możliwość zabezpieczenia naszego czytnika kodem cyfrowym. Przy pierwszym uruchomieniu widzimy dialog, w którym dwukrotnie trzeba podać kod:  Jak on działa? Przy następnym aktywowaniu Kindle powita nas prośbą o podanie kodu.  Gdy kod mamy ustawiony – możemy w tym miejscu go wyłączyć lub zmienić – oczywiście do wyłączenia konieczna jest znajomość hasła bieżącego…   Jeśli zapomnimy kodu, według pomocy Amazonu można podać kod uniwersalny: 111222777 – ale uwaga: spowoduje on zresetowanie Kindle i usunięcie jego zawartości. Tak więc kod jest zabezpieczeniem zawartości urządzenia, nie zabezpiecza jego samego na wypadek np. kradzieży. Parental Controls Funkcja „Parental Controls”, czyli zabezpieczeń rodzinnych pozwala ograniczyć dostęp do tych części czytnika, które mogą potencjalnie okazać się niebezpieczne.   Funkcja umożliwia zabezpieczenie hasłem każdej z trzech internetowych funkcji: dostęp do przeglądarki (aby dziecko nie łaziło po różnych dziwnych stronach); dostęp do Kindle Store (aby niczego nie kupić przypadkowo – przydatne jeśli dajemy czytnik mniej doświadczonej osobie – choć pamiętajmy, z każdego zakupu można się wycofać); dostęp do zakładki Cloud (np. dajemy dziecku Kindle wyczyszczonego z „dorosłych” tytułów, a chmurę blokujemy, żeby nie mogło ściągnąć tego co mamy w archiwum).  Włączenie jakiejkolwiek blokady uniemożliwia też wyrejestrowanie czytnika oraz reset do ustawień fabrycznych. Device Time Tu sprawa jest prosta – decydujemy, czy czas na czytniku będzie ustawiony automatycznie (na podstawie połączenia z siecią), czy też ustawimy go ręcznie.  Warto sprawdzić tę opcję, jeśli Kindle błędnie wyświetla pliki posortowane od ostatnich („Recent”) – np. najnowsze umieszcza na końcu. Może w tej sytuacji pomóc włączenie automatycznego odświeżania czasu i połączenie się z siecią. Personalize your Kindle Tutaj kilka opcji, które personalizują nasz czytnik.  Device Name – określamy nazwę urządzenia – będzie ona widoczna w górnym pasku, a także na koncie Kindle. Własną nazwę mają wszystkie fizyczne urządzenia Kindle oraz aplikacje. Kupując książki lub czasopisma w Kindle Store wybieramy wtedy dokąd ma trafić kupiona treść.  Nazwę można zmienić również na koncie w Amazonie w dziale Manage Your Devices. Personal Info – tutaj miejsce na parę słów od siebie, to dobre miejsce na pozostawienie danych kontaktowych na wypadek zagubienia czytnika. Inna sprawa, że informacja schowana została tak głęboko, że można wątpić, czy potencjalny znalazca do niej dotrze…  Recommended Content – domyślnie po kupieniu czytnika, opcja jest włączona („On”) i tym samym na ekranie startowym czytnika, przy ustawieniu widoku okładek, widzimy dodatkowe rekomendacje z Kindle Store. Tak wyglądają na Kindle Touch:  Nie należy ich mylić z reklamami – rekomendacje pojawiają się we wszystkich wersjach Paperwhite i Touch. Można się ich spokojnie pozbyć. Już w artykule na temat pierwszych chwil z Kindle Paperwite radzę tę opcję wyłączyć, bo po prostu zabiera miejsce na głównym ekranie. Send-to-Kindle E-mail - w tym miejscu widzimy wyłącznie jaki adres mailowy przypisany jest do urządzenia, możemy go zmienić wyłącznie przez nasze konto w Amazonie w dziale Manage Your Devices. O mailach w przypadku Kindle zobacz artykuł: Wszystko na temat adresów mailowych Kindle. Language and Dictionaries Tutaj zgromadzono opcje ustawień regionalnych.  Language – wybór języka w jakim działa urządzenie. Dwie odmiany angielskiego, niemiecki, hiszpański, francuski, włoski, portugalski w wersji brazylijskiej oraz chiński i japoński.  Po zmianie języka następuje restart czytnika w aktualnym języku – więc ostrożnie z eksperymentami po chińsku. :-) Jaka jest różnica między „English (UK)” oraz „English (US)”? Zmieni się delikatnie pisownia paru opcji – czyli np. „personalise” zamiast „personalize”… Z naszego punktu widzenia jedna rzecz jest istotna: w przypadku brytyjskiej wersji angielskiego zobaczymy czas w formacie 24-godzinnym, czyli zamiast 7:06 PM będzie 19:06. Keyboards – wybór jednej lub kilku klawiatur narodowych. Do wyboru nawet chińska, naszej oczywiście nie ma – przytrzymując dłużej odpowiednią literę jesteśmy w stanie wpisywać jedynie literki ś, ó oraz ć. Dictionaries – to lista słowników dla każdego języka.  Jak widać, dla języka polskiego mam jeden słownik (przygotowany zgodnie z opisem w artykule), więc wyboru nie ma – stosowany będzie konkretnie ten. W przypadku języka angielskiego mogę wejść głębiej – i wybrać jeden z trzech.  Tutaj domyślnie używam zakupionego w Amazonie Merriam-Websters’ Advanced Learner’s Dictionary, można włączyć oczywiście jeden z dwóch domyślnych słowników Oxforda – dla brytyjskiej i amerykańskiej odmiany angielskiego. Jeśli przykładowo ściągniemy angielsko-polski słownik Bumato – też pojawi się na tej liście. Reading Options Tutaj opcje dotyczące czytania – część z nich dotyczy tylko książek z Kindle Store, albo wysłanych do chmury…  Annotations Backup Zgadzamy się tutaj czy nasze podkreślenia, notatki, informacje o ostatniej stronie oraz kolekcjach będą kopiowane na serwery Amazonu. Pozwala to na synchronizację tych danych między urządzeniami. Dotyczy to jednak dwóch kategorii książek: kupionych w Kindle Store, albo znajdujących się w chmurze (czyli np. wysłanych mailem, albo przez aplikacje Send To Kindle). Notatki do plików które wgraliśmy po kablu Amazona nie interesują. Co do kolekcji – polecam też artykuł o tym jak je przenosić między czytnikami. Popular Highlights Dotyczy to wyłącznie książek kupionych w Kindle Store. Możemy zdecydować, czy w treści książki zobaczymy 10 najpopularniejszych fragmentów podkreślanych przez innych użytkowników. Niektórym to przeszkadza, tak więc opcję można wyłączyć. Public Notes W książkach z Kindle Store możemy też zobaczyć publiczne notatki udostępnione przez użytkowników społecznościowego serwisu kindle.amazon.com. Ale szczerze, mam to włączone, a nigdy takiej notatki nie zobaczyłem. Wynika to pewnie ze znikomej popularności tego serwisu. Page Refresh Wybieramy jedną z dwóch opcji odświeżania ekranu z atramentem elektronicznym:  Off – ekran jest odświeżany co 6 zmian stron.  On – ekran jest odświeżany co stronę, tak jak w starszych wersjach Kindle (np. Keyboard).  Ustawienie domyślne to „Off” i należy je zmienić tylko jeśli przeszkadza nam ghosting. W pewnych warunkach (np. gdy jest bardzo ciepło lub bardzo zimno), Kindle sam może włączyć opcję odświeżania co stronę – jest to najwyraźniej forma ochrony ekranu. Social Networks Po kliknięciu tej opcji, otwiera się przeglądarka, a my wybieramy sieci społecznościowe, w których będziemy dzielić się czytanymi fragmentami (funkcja „Share”). Do wyboru Twitter i Facebook, w każdym przypadku musimy podłączyć konta.  Na powyższym przykładzie mam podłączonego tylko Facebooka, a przykładowy fragment wygląda tak:  Co jeszcze? Kilka opcji ukrywa się w innych miejscach: Jeśli jesteśmy na ekranie ustawień, wybranie Menu » Device Info pokaże komunikat z pięcioma informacjami:  numer MAC karty Wifi numer seryjny czytnika możliwości sieciowe – albo Wifi, albo Wifi+3G. numer wersji oprogramowania (aktualna to 5.3.6.) ilość miejsca dostępnego na czytniku.   Nadal jesteśmy na ekranie ustawień: Menu » Restart wykonuje twardy restart urządzenia (bez ostrzeżenia), zaś Menu » Reset Device resetuje czytnik – tutaj zobaczymy komunikat, że nasze treści mogą zostać usunięte. Ekran czytania książki: Menu » Reading Progress - wybieramy jaka informacja ma być wyświetlana w dolnym lewym rogu ekranu: lokacja, czas do końca rozdziału, czas do końca książki – to samo jest do uzyskania gdy po prostu klikniemy lewy dolny róg. Opcje przeglądarki internetowej – Menu » Browser Settings są zaledwie cztery: kasowanie historii, kasowanie ciasteczek, wyłączanie JavaScriptu oraz obrazków. Dostępnych jest także kilka „tajnych” poleceń wywoływanych przez wyszukiwarkę, np. ;311 w modelach z 3G pozwala na zmianę sieci komórkowej, a ~ds wyłącza usypianie. Odsyłam do artykułu. Jeśli będzie zapotrzebowanie społeczne, przygotuję podobny artykuł ale dotyczący Kindle Classic/Keyboard – tam lista opcji wygląda inaczej, choć są w zasadzie podobne. Czytaj dalej:  „Tajne” polecenia w Kindle Paperwhite / Touch Kindle Paperwhite i Touch korzystają z polskiej Wikipedii! [Ankieta] Z jakich krojów czcionki korzystacie na Paperwhite? Oprogramowanie 5.4.3 dla nowego Paperwhite – poprawa działania PDF, kolekcji i słownika [Prenumerata cykliczna w Nexto] – jak ustawić wysyłkę na Kindle? Aktualizacja Kindle Touch 5.3.7 – poprawki słownika i wyszukiwania 