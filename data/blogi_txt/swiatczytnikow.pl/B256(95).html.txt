Oryginał, czy tłumaczenie? E-book czy papier? Takie dylematy w przypadku posiadaczy Kindle zdarzają się bardzo często. Bo przecież z zakupem czytnika nie przestawiliśmy się od razu na książki elektroniczne. W zależności od możliwości i potrzeb kupujemy różne wersje. Decyzja: książka, ale jaka? Skrwawione ziemie: Europa między Hitlerem i Stalinem, którą napisał Timothy Snyder dotyczy bardzo trudnego tematu: wymordowania 14 milionów ludzi przez imperia niemieckie i radzieckie w latach 30 i 40. Poznajemy z niej historię Europy Środkowej z perspektywy całego regionu, nie tylko pojedynczych krajów. Książka stała się bestsellerem i zbiera doskonałe recenzje. Chwali się jej obiektywizm, oparcie na wielu źródłach, no i odwagę zakwestionowania pewnych mitów, np. na temat Holocaustu. Temat drugiej wojny światowej mnie interesuje, więc po przeczytaniu obszernego wywiadu z autorem postanowiłem książkę kupić. Ale jaki mam wybór?  Po polsku – Skrwawione ziemie są dostępne wyłącznie jako dość gruba (550 stron) książka papierowa.  W popularnym Merlinie dostaniemy ją za 55 PLN, w KDC czyli księgarni wydawcy za 42 PLN. Taniej na razie się nie da. Po angielsku - Bloodlands dostaniemy w dwóch wersjach:  papier z Amazon.com za $17.01 (ok. 45 PLN) albo z Amazon UK za £14.60 (ok 65 PLN). Za parę tygodni ma się pojawić wersja w miękkiej okładce (paperback) za około 30 PLN. Trzeba pamiętać o kosztach wysyłki, przy zakupie jednej książki warto korzystać z takich księgarń jak Book Depository. e-book z Kindle Store kosztuje $9.88 czyli około 27 PLN. (Dopisek z 10 czerwca: niestety już podrożało:  $13.66).    Co kupić? Zakładam tu znajomość angielskiego i posiadanie czytnika. Po angielsku czy po polsku? Z tym angielskim bywa oczywiście różnie, zainstalowany w Kindle słownik pomaga, ale sprawdzanie co trzeciego słowa mogłoby skutecznie zniechęcić do lektury. Dlatego warto pobrać darmowy fragment, który zawiera i 10% treści pozwala się zorientować, czy dajemy radę. Mój angielski jest techniczny, nie humanistyczny. Na studiach uczono mnie opisywać trendy na giełdzie, a nie zmiany w przyrodzie i wybory moralne. To determinuje wybór lektur. Powieści wolę po polsku, bo za idiomami często nie nadążam. Ale książka historyczna? Czemu nie? Po polsku czy angielsku? Czasami decyduje też treść. Powstanie ’44 Normana Daviesa znajdziemy jako Rising ’44 w Kindle Store. Ale z lektury wstępu do polskiego wydania wiemy, że obie wersje językowe mocno się różnią. Davies chciał ułatwić temat anglojęzycznym czytelnikom i zrezygnował na przykład z podawania nazwisk, a niektóre dość dziwnie przerobił, np. Bora Komorowskiego na „Boor”. Polacy, znający jakoś własną historię dostali wersję bez ułatwień. No, ale w przypadku innych książek Daviesa takich ułatwień nie było. Dlaczego więc nie wziąć ebookowej wersji „Wysp”? Tym bardziej że kosztuje około 40 złotych zamiast 70-90 złotych – tyle trzeba zapłacić za polską edycję Znaku. E-book czy papier? Jeśli chcę e-booka, muszę się zdecydować na wersję angielską. Polska, jeśli się kiedyś ukaże, to pewnie na platformie Woblink (współpracują ze Znakiem) i zabezpieczona DRM Adobe. Ponieważ zdejmując DRM zostanę uznany za pirata, nie chce mi się tam ani kupować, ani czekać na łaskawe udostępnienie. Jakie pytania na temat książki zadaję sobie przy wyborze wersji?  Ile waży i ile ma stron? (Ta ma 550 stron) Czy układ poszczególnych stron jest ważny i sam w sobie wnoszący informację? (Nie, po prostu są kolejne akapity tekstu) Czy ma dużo ilustracji, map, infografik? (Nie) Czy będę ją czytał przy biurku, czy raczej w powrotnym autobusie z pracy? (Wszędzie) Czy będzie mi się chciało ją zabierać ze sobą do plecaka, gdzie i tak za bardzo nie mam miejsca? (Zabieram już Kindle)  Wygrywa wersja elektroniczna. Dlatego to właśnie e-booka Bloodlands kupiłem w Kindle Store. A tak się zaczyna: Ale wybór mógłby być inny. Doskonałe podręczniki fotografii autorstwa Michaela Freemana, na przykład „Okiem fotografa”, są dostępne jako anglojęzyczne e-booki. Ale tam już liczy się format, no i zdjęcia, które warto pokontemplować na spokojnie, kładąc kwadratowy album (23x25cm) na biurku. Tu nawet nie myślałem o formie elektronicznej. Podsumowanie: Książki elektroniczne coraz częściej będą wybierane w pierwszej kolejności. Szczególnie tam, gdzie tak naprawdę papieru nie potrzebujemy. Ale każdy z nas trochę inaczej podchodzi do tematu e-książek. To, jaką postać książki wybierzemy w danym momencie zależy od wielu czynników. A Wy w jaki sposób wybieracie między papierem i e-bookiem? Czytaj dalej:  „Sezon burz” – wydawnictwo nie chce e-booka? Fani go sami zrobili… Czy promocje po 9,90 zł zniszczą rynek e-booków? Kindle Matchbook czyli Amazon dokłada e-booka do książki papierowej E-booki, które znikają z oferty 250 milionów straty? Coroczne jęczenie nad piractwem e-booków Prof. Turski zachęca do czytników 