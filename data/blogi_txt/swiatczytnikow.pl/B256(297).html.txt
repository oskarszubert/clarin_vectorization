Jeszcze jedno wspomnienie z dyskusji o e-bookach na Warszawskich Targach Książki sprzed dwóch miesięcy. Przedstawiciel któregoś z wydawnictw zacytował grafika, który nie wie jak ma przygotować te książki elektroniczne, że nie ma jeszcze standardów, jak taka książka ma wyglądać. Wskutek czego książki elektroniczne wyglądają brzydko. Wyraźne jest tu niezrozumienie oczekiwań i potrzeb dzisiejszych czytelników e-booków. W wielu przypadkach przestaje się liczyć zaplanowany przez redaktora i wydawcę układ książki. Liczy się dostęp do treści. Pliki EPUB i MOBI to plastyczne masy, które wlewają się w formę ekranu, na którym czytamy. Wyglądają dobrze w jednej i dwóch kolumnach, na ekranach 3, 6, 10 i 20 cali, niezależnie od wielkości tekstu i innych parametrów czcionki. Co więcej – na moim czytniku mogę sobie określić, w jaki sposób chcę widzieć ksiązkę – czy chcę mieć duży czy mały margines, dużą, czy małą interlinię, czcionkę szeryfową czy bezszeryfową. Są nawet czytniki, gdzie można sobie zdefiniować własne style (CSS), choć to już jednak z punktu widzenia większości czytelników będzie przesadą. Dla edytorów to jest herezja, bo przecież w książce papierowej odpowiedni krój pisma i pozostałe parametry dobiera się bardzo starannie. Na pierwszy rzut oka da się odróżnić książkę złożoną „na kolanie” i taką, przy której ktoś posiedział. Ale ludziom wystarcza czysty tekst. Jeśli ktoś ściągnie sobie powieść z Chomika i wrzuci ją na czytnik, nie będzie narzekać, że brakuje marginesów, co najwyżej – że są literówki. Sytuacja to trochę analogiczna do MP3 – ściągający MP3 poświęcają jakość CD na rzecz wygody. Bo liczy się dostęp do muzyki. Podobnie jest z e-bookami. Co pozostaje edytorom? Najważniejsze to dostarczenie wolnego od błędów tekstu. Gdy patrzę na recenzje w Amazonie, ludzie są bezlitośni wobec literówek, zagubionych wierszy i innych błędów wskazujących na to, że książka nie była sprawdzana. Ale co jeszcze?  Ilustracje – takie ich przygotowanie, aby działały na różnych urządzeniach. Ozdobniki takie jak początki rozdziałów. Zrobienie dobrej nawigacji. Spis treści to podstawa, ale również podlinkowanie tego, co w treści powinno być linkowane. Dziś już zupełnie inaczej czytałoby się książki takie jak „Gra w klasy” Cortazara (od pewnego momentu po każdym z krótkich rozdziałów podawany był numer rozdziału kolejnego). Może właśnie ta interaktywność jest kluczem do powieści przyszłości? Weźmy np. „Grę o tron” i inne powieści z tego cyklu – tam każdy rozdział jest pisany z punktu widzenia jednej osoby. A jakby tak w wersji e-bookowej przygotować nawigację, która pozwoli nam chodzić tylko po rozdziałach gdzie przeczytamy o danym bohaterze, np. o Jonie?  W przykładzie z ilustracji na początku artykułu wydawca nie do końca się spisał. Kupiłem wersję Kindlową klasycznej, zaczytanej pozycji z mojej dziedziny zawodowej, „Design of Everyday Things”. Rozdziały i nawigacja – wszystko działa ładnie – gorzej z ilustracjami, które zostały wskanowane w niskiej jakości. Co nie zmienia faktu, że dostęp do treści i różnych przykładów jest dla mnie najważniejszy. Tak czy inaczej, niesłuszne jest narzekanie na „brzydotę” książek elektronicznych. Użytkownicy czytników oczekują przede wszystkim wolnej od błędów treści, po której da się poruszać. Pół etatu więcej dla korektora się przyda. A grafikom i operatorom DTP można w tym przypadku podziękować. Czytaj dalej:  OpenDyslexic – font ułatwiający czytanie przy dysleksji Uczniowie z dysleksją czytają szybciej e-booki, tyle że na… iPodzie! DRM zmieniający treść e-booków? No nie… Katalog firm zajmujących się konwersją e-booków + kilka porad Biblia Warszawsko-Praska na czytniki – pierwsze katolickie wydanie w EPUB/MOBI Kindlowy modlitewnik do pobrania 