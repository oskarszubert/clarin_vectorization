Wielokrotnie na Świecie Czytników wspominałem o świetnej funkcji programu Calibre, która pozwala zapisać się na nasze ulubione serwisy, tak że ich dostajemy na nasz czytnik. Do dyspozycji jest już kilkadziesiąt „recept” na polskie serwisy i kilkaset na anglojęzyczne.  Używanie Calibre ma jednak pewną wadę. Jeśli chcemy dostawać każdego ranka informacje z Rzeczpospolitej albo ulubionego bloga, trzeba najpierw włączyć komputer i Calibre. Ideałem byłoby, gdyby nowe treści czekały na nas gdy siadamy do porannej kawy. Rozwiązaniem są tutaj serwisy działające „w chmurze”. Gdzieś na odległym serwerze zainstalowany jest program Calibre i dodatkowy interfejs do korzystania. Logujemy się, zapisujemy na wybrane recepty, a serwis wysyła nam je o wybranej godzinie. Wtedy wystarczy odpalić WIFI na naszym Kindle i trafią do nas. eGazeciarz.pl to projekt rozwijany od ponad pół roku przez Artura Stacheckiego, znanego także jako soxymora. W tym tygodniu wystartowała nowa wersja serwisu. Instrukcja korzystania z eGazeciarza jest prosta:  Zarejestruj się na stronie podając adres e-mail, a także adres e-mail Twojego Kindle Dodaj adres subskrypcje@egazeciarz.pl do listy akceptowanych adresów w Amazonie (zakładka: Personal Documents Settings / Approved Personal Document E-mail List) Wybierz interesujące Cię serwisy z menu „Subskrypcje”, a następnie zaznacz dni i godziny, w których chcesz je otrzymywać.  Tak zapisujemy się na wybrany serwis:  Tutaj wybrałem, że teksty ze Świata Czytników będą wysyłane raz w tygodniu w poniedziałek o godzinie piątej. Można też od razu wysłać lub ściągnąć plik z zawartością serwisu. Poza serwisami można zapisać się także na codzienną wysyłkę programu telewizyjnego – tutaj TVP Kultura. (W komentarzach mi wyjaśniono, że ponieważ TVP Kultura jest tygodnikiem, to wystarczy ustawić wysyłkę raz w tygodniu). Na razie głównym obsługiwanym czytnikiem jest Kindle, ale Artur, który jest chyba najbardziej znanym w Polsce czytnikowym hackerem (w pozytywnym tego słowa znaczeniu) pracuje już nad wersją dla Onyxa. Według podobnej zasady działa parę innych serwisów, m.in. anglojęzyczny ReadBeam. Zaletą eGazeciarza jest skupienie na polskich serwisach, no i to, że część recept jest zdaje się poprawiona w stosunku do tych, które mamy w Calibre. Nie wszystko działa idealnie, ale serwis ma już swoją oddaną grupę użytkowników, bo rzeczywiście ułatwia czytanie prasy, blogów i innych serwisów. Czytaj dalej:  Jak tworzyć recepty za pomocą Calibre – krótki podręcznik Calibre 1.0. – pierwsza wersja programu po 7 latach! Jest też konkurencja: BookONO Jak pozbyć się wiszących spójników w Calibre? Kindle, Calibre, formaty i jak uzyskać idealny plik OpenDyslexic – font ułatwiający czytanie przy dysleksji Kupujemy czytnik Kindle babci lub dziadkowi 