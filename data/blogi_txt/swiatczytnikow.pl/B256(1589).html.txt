Jakiś czas temu zwróciła się do mnie polska firma SAG, producent wyposażenia wojskowego. Ponieważ w SAG pracuje wielu posiadaczy Kindle, postanowili zrobić także „taktyczne” etui, początkowo na własny użytek – a potem na sprzedaż. Otrzymałem od SAG lekki pokrowiec oraz okładkę. Oba akcesoria są dostosowane są do rozmiarów Kindle Classic – ale ponieważ nie mam akurat w domu Classica, przetestowałem je na Touch. Pokrowiec  Tu sprawa jest prosta – Kindle Touch do pokrowca wchodzi bez problemu, chociaż większy od niego odrobinę Onyx i62 już się nie mieści. Pokrowiec jest wykonany na zewnątrz z wytrzymałej Cordury 1100 dtx. Z przodu znajduje się rzep na naszywkę identyfikacyjną. Niczym takim nie dysponuję. :)  Oczywiście taki pokrowiec jest miękki, tak więc nie ochroni urządzenia przez dużymi naciskami. Tu już potrzebujemy czegoś solidniejszego. Okładka/Etui  Okładka faktycznie jest solidna. Producent zapewnia: Ich cechą charakterystyczną jest przede wszystkim de facto niezniszczalność – są zrobione z materiałów, które mają wytrzymać eksploatację na polu walki, więc zużycie ich w warunkach miejskich jest praktycznie nierealne. Tu również materiałem jest Cordura 1100dtex, ale dodatkowo utwardzona poliwęglanowymi wkładkami. W środku wyświetlacz chroni dodatkowo miękka siatka dystansowa, która służy jednocześnie jako podpórka. Z przodu też mamy rzepa na naszywkę. Czytnik można ustawić pionowo.   A także poziomo…  Podpórkę trzeba zgiąć według zaznaczonego wzoru. Takie ustawienie nadaje się znakomicie do czytania PDF w trybie landscape.  Przeznaczenia widocznych na tym zdjęciu zaczepów nie udało mi się określić – prawdopodobnie można tam włożyć jakiś drucik, żeby stojak był stabilniejszy.  Jak widać po zdjęciach – Kindle Touch wszedł już trochę na wcisk. Mniejsze Classic, a także Paperwhite powinny pasować idealnie.  Jest to zdecydowanie okładka dla fanów militariów – w porównaniu do znanych mi produktów Amazonu, Tuff Luv, Marware czy Bluecosto jest bardziej kanciasta i zajmuje więcej miejsca – z czytnikiem w środku ma grubość ok. 2,5 cm. Z drugiej strony, dzięki użytym materiałom wcale nie jest cięższa. Natomiast wytrzymałością bije na głowę wszystkie wymienione marki. Jeśli chcemy naszego Kindle Classic ochronić przed ekstremalnymi warunkami panującymi w wypełnionym plecaku, może to być niezły pomysł. Linki i ceny  Oba akcesoria kupimy bezpośrednio od SAG:  Strona producenta: pokrowiec (36 zł), okładka (115 zł) Sklep MadOnion: pokrowiec (36 zł), okładka (115 zł)  Jeszcze słowo o wersjach. Ja testowałem czarne – ale okładki dostępne są kilku kolorach: np. coyote, oliwkowy, Snow, Flecktarn, DPM, wz. 93 itd. Jak się okazuje sprzęt wojskowy może mieć kolory, o których przeciętny człowiek nie ma pojęcia. :-) Czytaj dalej:  AmazonBasics Black Leather Folio Cover – budżetowa okładka ze stojakiem dla Kindle Okładka z magnesem do Paperwhite czyli „zrób to sam” Kindle, Calibre, formaty i jak uzyskać idealny plik „Tajne” polecenia w Kindle Paperwhite / Touch Świecący panel do czytnika? Daj sobie spokój i lepiej kup lampkę… Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze 