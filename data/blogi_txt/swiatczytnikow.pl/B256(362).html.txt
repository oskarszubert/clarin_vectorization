O tym, jak wygląda realizacja gwarancji na Kindle były już artykuły gościnne w naszym serwisie (np. „Jak uszkodziłem swojego Kindle i co było dalej”), ale dopiero niedawno miałem okazję przekonać się, jak to działa w praktyce. Jedna rozmowa na czacie, jedna wizyta w UPS i oto załatwiona wymiana czytnika Kindle. 1. Problem – bateria Dlaczego w połowie grudnia zdecydowałem się reklamować mojego Kindle Keyboard 3G? Od początku bateria nie trzymała tak długo, jakbym tego oczekiwał. Jakieś 7-10 dni, podczas gdy inni mówili o miesiącu. No, ale zrzucałem to na karb tego, że czytam na Kindlu bardzo dużo, że wrzucam też dużo książek – a indeksowanie zżera prąd. Jednak tak koło wakacji zorientowałem się, że bateria coraz bardziej słabnie. Przy włączonym 3G czytnik potrafił paść po niecałych 2 dniach. Miałem jednak wątpliwości, głównie natury moralnej. Czy słusznie będzie mi tak sobie zgłosić problem i poprosić o nowego? Najlepiej dać to wyjaśnić Amazonowi. Klikam na Help i następnie w linka Contact Us.  W pierwszym kroku wybieramy czego dotyczy problem – zamówienia, Kindle, czy czegoś innego. Jeśli mamy parę urządzeń, wybieramy o które chodzi. W drugim jesteśmy prowadzeni za rękę co do problemu, który mamy. Pod linkiem Power Issues znalazłem informację: jeśli bateria po wyłączeniu sieci trzyma krócej niż 7 dni – skontaktuj się z działem pomocy. Pora więc się skontaktować. 2. Załatwianie: czat Pozozstajemy na stronie „Contact us”. Do dyspozycji mamy trzy rodzaje kontaktu. Amazon sugeruje zadzwonić – ale to opcja kosztowna (choć można kupić pakiet minut na Skype czy poprosić żeby oddzwonili), no i jeśli ktoś zna słabiej angielski, to rozmowa z operatorami może być trudna. Można wysłać maila – ale tutaj nie załatwimy gwarancji – każą zadzwonić. Dlatego najlepszą opcją jest czat. Nawet jeśli nie znamy dobrze języka, to mamy czas, żeby w spokoju odpowiedzieć. Klikam więc w „Start chatting” i otwiera się okno czatu. Na początku opisujemy cały nasz przypadek i dopiero wtedy następuje połączenie z konsultantem. Większość ludzi trafia na konsultantów z Indii. Ja zgłaszałem swój problem o godzinie 16, która w Stanach jest głębokim rankiem, w Indiach późnym wieczorem. „Mój” konsultant miał na imię Angelo, więc raczej nie był z Indii. Wyjaśniłem o co chodzi, że bateria od początku nie działała za dobrze, a potem się pogorszyło. Dostałem parę uzupełniających pytań, po czym nastąpiła decyzja: Konsultant zamawia dla mnie zamiennik i prosi o odesłanie uszkodzonego egzemplarza w ciągu 30 dni, w przeciwnym razie zostanie obciążona karta. Ja jeszcze dopytuję o etykiety do wysyłki zwrotnej, konsultant zapewnia, że mi je wyśle. Zapytałem o to z tego powodu, że czasami każą wysyłać na swój koszt, a potem to zwracają. Ale tak będzie najprościej – nic nie zapłacę za odesłanie starego Kindle. I tyle, dziękujemy sobie, rozmowa trwała kilkanaście minut. 3. Nowy Kindle Jak powiedzieli tak zrobili:  Zgłosiłem awarię 6 grudnia. Nowy czytnik został wysłany jeszcze tego samego dnia. I przyszedł już 9 grudnia.  I tak oto 3 dni po zgłoszeniu mogłem cieszyć się nowym urządzeniem i zrobić mu pamiątkowe zdjęcie ze starym.  4. Odsyłanie starego Na odesłanie starego mamy 30 dni. Możemy do tego celu wykorzystać opakowanie, w którym otrzymaliśmy nowego (oznacza to, że nie trzeba trzymać pudełek po Kindle). W mailu od Amazonu dostałem link do dokumentów, które pobieramy z ich strony i drukujemy.  Dostajemy następujące dokumenty:  etykietę adresową – nakleić ją musimy na pudełko z Kindle, w tym miejscu gdzie była oryginalna etykieta. 3 kopie faktury wysyłkowej, którą podpisujemy i dołączamy do dokumentów.  Najlepiej wydrukować sobie dodatkową kopię etykiety – pracownik UPS podstempluje ją i dostaniemy dowód, że ją wysłaliśmy. UPS ma kilkadziesiąt punktów odbioru w Polsce, jeśli mieszkamy w większym mieście, najprościej tam podjechać. Można też jednak wezwać telefonicznie kuriera. Jak to wyglądało w moim przypadku: 14 grudnia zaszedłem do punktu UPS na Marszałkowskiej w Warszawie, nikogo nie było, pracownik odebrał ode mnie przesyłkę, przyłożył pieczątkę i …tyle. „Acha, to Amazon” – nie wyglądał na zdziwionego. Spędziłem tam może 30 sekund. 5. Potwierdzenie Nasza przesyłka ma numer trackingowy (to jest „Waybill number”), który możemy śledzić na ups.com – ciekawie było po raz pierwszy oglądać trasę Kindelka w drugą stronę. :-)  Można też wejść do Returns Center – centrum zwrotów na stronie Amazonu, naszą przesyłkę znajdziemy pod linkiem „Your Returns”. Mniej więcej tydzień po odebraniu przesyłki dostałem potwierdzenie mailem. I tyle – sprawa zamknięta – stary Kindle oddany, nowy u mnie działa. Podsumowanie Moje doświadczenie potwierdziło to, o czym pisało już wiele osób przede mną. Zwrot Kindle w okresie gwarancji jest niesamowicie prosty. Jestem naprawdę zaskoczony, jak gładko to poszło. Jeśli korzystamy z czata, jest to tym łatwiejsze, że nie trzeba dobrze znać języka, w razie potrzeby można korzystać z translatora. Dlatego jeśli masz ze swoim czytnikiem problem – nawet niekoniecznie wymagający wymiany – to możesz swobodnie z tej możliwości kontaktu korzystać. Czytaj dalej:  Ćwiczenia z rzucania nowym Paperwhite. Przeżył! I znów oczko wyżej – Kindle Paperwhite w wersji 5.3.6 Amazon wreszcie udostępnia pełne archiwa gazet na koncie Kindle Mailem czy po kablu? Porównanie dwóch metod wrzucania książek na Kindle Oprogramowanie „starego” Paperwhite 5.3.9 – poprawa stabilności w PDF Oprogramowanie Kindle Paperwhite 5.3.8 – ważna poprawka działania słownika 