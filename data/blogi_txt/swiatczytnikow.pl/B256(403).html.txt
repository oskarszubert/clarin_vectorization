Moja powieść „Trójka” jest na Amazonie. Ale zadowolony do końca z tego nie jestem i promuję raczej kopię z Wydaje.pl. Na Amazonie cena jest zbyt wysoka, a polskie znaki w opisie się wykrzaczyły. Czemu tego nie zmieniam? Bo boję się odrzucenia… już szesnastego z kolei. E-booki po polsku można przeforsować na Amazona, ale nie jest to bezstresowe. Jak robić to najsprytniej? Wytrwałość przepisem na sukces System self-publishingu Amazon Direct Publishing jest w teorii idealny dla nowych, jeszcze nieznanych autorów. Wystarczy stworzyć konto, poświęcić trochę czasu na przygotowanie e-booka w odpowiedniej formie, załadować go do systemu i czekać na pieniądze, sławę i tabuny groupies stojące tygodniami pod oknem. Na drodze ku sławie i bogactwu stoi tylko jedna przeszkoda – Amazon nie pozwala na wrzucanie e-booków w języku polskim. Niestety. Na liście dostępnych języków jest niemiecki, angielski, włoski, francuski, a nawet łacina, ale polskiego nie ma. I właśnie dlatego trzeba być bardzo wytrwałym. Ostatnie korekty mojej powieści zakończyłem dwa miesiące temu. Później dałem 30 dni wydawnictwom na odkrycie mojego geniuszu ;) Mój tekst okazał się najwyraźniej zbyt przełomowy, bo nikt się nie odezwał. Nadszedł więc czas na self- publishing. Chcę być polską Amandą Hocking! Chcę, by mnie czytano! Chcę z tego żyć! Chcę… chociaż opublikować. W ciągu miesiąca walki z systemem Amazona moja książka została odrzucona 15 razy. Wynik w sumie nie najgorszy, biorąc pod uwagę, że wpychałem ją w korporacyjne gardło na siłę. Za 16-tym została przyjęta. Jak to najlepiej zrobić?  Sztuczki Na łamach serwisu Robert nie raz podawał przykłady polskich autorów, których twórczość jest dostępna w Amazonie. Oto kilka sztuczek, które poznałem w ciągu ostatniego miesiąca.  Odpowiedni tytuł - w tytule należy umieścić słowo „Polish” lub coś podobnego. Nie dlatego, że to wymóg, ale dlatego, że jeśli tego nie zrobicie, to po opublikowaniu książki Amerykanie i Anglicy którzy ją kupią i tak zapewne będą ją zwracać. Szkoda czasu. Odpowiednie słowa – zostając jeszcze przy tytule, warto unikać słów „Kindle” i „Amazon”. To znaki towarowe Amazona, przez które książka może zostać odrzucona (miałem jeden taki przypadek). Zawsze nowy szkic - jeśli Wasz tytuł zostanie odrzucony, warto dodać go ponownie jako nowy szkic. Dzięki temu będzie opatrzony w systemie innym numerem seryjnym, a więc łatwiej przemkniemy się między czujnymi oczami moderatorów.  Z mojego doświadczenia wynika, że dodawanie książek w innych kategoriach językowych (np. jako niemiecki, łacina itp.) niewiele zmienia. Z kolei warto zadbać o odpowiedni opis, przemyślaną cenę i inne szczegóły. Każda zmiana opisu czy ceny książki, to kolejny proces weryfikacyjny i kolejna możliwość odrzucenia. Ja póki co mam dość. Póki co chcę się nacieszyć publikacją. Radzę też uzbroić się w cierpliwość. Nie dość, że ciężko się przebić przez moderację, to jeszcze system Amazona działa dość słabo. Gdy Wasza książka będzie już do kupienia w sieci, Wy nie będziecie jeszcze  mieli dostępu do opcji edycji. Dziwne i okropnie niewygodne.  Alternatywa? Self-publishing zacząłem od Amazona, bo po prostu było to moje małe, niewinne marzenie. Prawda jest jednak taka, że dla polskiego autora są lepsze alternatywy. Zarówno zagraniczne, jak rewelacyjnie wygodny i szybki Smashwords oraz rodzime w postaci, na przykład: Wydaje.pl, Bezkartek.pl, Poczytaj.to, StronaSztuki.pl. Jest też Virtualo, czyli pośrednik, ale konieczny, jeśli chcecie zobaczyć swojego e-booka w takich sklepach jak empik.com, amazonka.pl, ebook.pl czy gandalf.com.pl. Mówiąc krótko, opcji jest dużo. Dla autora piszącego po polsku, większość z nich jest niestety wygodniejsza niż Amazon. Tu dygresja od Roberta: wybierając platformę publikacji pamiętajmy też, czy nasi czytelnicy będą mogli z tej platformy skorzystać. Najlepszym rozwiązaniem jest chyba Smashwords, skąd powieść Trójka można (po kupieniu) ściągnąć jako PDF, MOBI, EPUB, HTML, RTF albo i czysty tekst. Jak publikować? Odpowiedź na tytułowe pytanie jest więc bardzo prosta. Aby opublikować polskiego e-booka na Amazonie i nie dostać od tego bólu głowy, najlepiej jest mieć tego e-booka w języku angielskim. Przykre, ale niestety póki co prawdziwe. Co nie znaczy, że nie warto próbować. Przy odrobinie szczęścia i dużej dawce wytrwałości, Wasza książka pojawi się w ofercie Amazona. Czy ją ktoś kupi, to już zupełnie inna kwestia… Powodzenia! Czytaj dalej:  Świt ebooków #2 – drugi numer pisma z RW2010 Kindle Matchbook czyli Amazon dokłada e-booka do książki papierowej Ceny e-booków w Amazonie, czyli jak to zamiast Luksemburga, znaleźliśmy się w Polsce Autorzy protestują przeciwko… polityce zwrotów e-booków w Amazonie Nie ma DRM – i gdzie są teraz Twoje książki? Pomysł na self-publishing, czyli książka Alexa Barszczewskiego 