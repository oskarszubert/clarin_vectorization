Jeśli chcemy czytać książki na naszym Kindle, to oczywiście muszą być w takim formacie, który Kindle zrozumie. Krótki, praktyczny przewodnik po formatach. Aktualizacja z 9.12.2012: parę drobnych poprawek. AZW – domyślny format książek kupowanych w Kindle Store. Są to najczęściej pliki MOBI (patrz niżej), zabezpieczone DRM, co oznacza, że książkę przeczytamy tylko na tym czytniku, który został wcześniej połączony z naszym kontem w Amazon.com. Pod jedno konto możemy podłączyć kilka czytników i tak jedną kupioną książkę czytać całą rodziną. Pod rozszerzeniem „AZW” mogą się też kryć tzw. pliki Topaz, które mają osadzone czcionki, przez co zakupiona książka może wyglądać „artystycznie”. Pliki kupione w Amazonie są automatycznie synchronizowane między urządzeniami, na których je czytamy. Możemy czytać sobie tę samą ksiązkę na czytniku, potem na iPadzie, a potem na telefonie z Androidem. Nasze podkreślenia czy notatki zostaną zapamiętane. MOBI, PRC – format Mobipocket – jest to format książek na Kindle, które sami możemy tworzyć, lub które kupimy w księgarniach innych niż Amazon, także polskich – Virtualo, Woblink, Publio itd. Do konwersji z innych formatów korzystać można z programów:  Mobipocket Reader (najłatwiejszy) Mobipocket Creator, Calibre (największe możliwości) ewentualnie z usługi konwersji przez e-mail (dla posiadaczy czytnika z WIFI bezpłatna).  Zobacz też artykuły o konwersji: podstawy i opis narzędzi. Z książkami w formacie MOBI można zrobić to samo co z oryginalnymi zakupionymi w Amazonie – np. podkreślać, dodawać notatki itd. Synchronizować niestety trzeba już ręcznie, kopiując plik MBP. PDF - Kindle czyta wszystkie PDF niezabezpieczone przed otwarciem. PDF jest wyświetlany na całym ekranie w oryginalnym layoucie i nie jest przekształcany do postaci linearnej (brak tzw. reflow).  Czasami PDF lepiej wygląda, gdy go sobie przekonwertujemy. W tym celu można skorzystać z opisanych wyżej programów, lub usługi Amazona, bezpłatnej dla korzystających z WIFI. W obecnie sprzedawanych modelach Kindle można korzystać z podkreśleń w PDF, albo ze słownika. Otwierane są też pliki, które wymagają hasła. Nie było to możliwe w Kindle 2/DX. Tu jednak ważna uwaga – Kindle poza AZW nie akceptuje innych formatów zabezpieczonych przed otwarciem – wyjątkiem jest wspomniane wyżej hasło.  Tak więc jeśli kupimy zabezpieczonego PDF (np. Adobe DRM albo File Open), to nie przeczytamy go bezpośrednio. Jednak taki zabezpieczony plik można łatwo przekonwertować przy pomocy Calibre. TXT - jak to tekst, bez fajerwerków, ale przeczytamy. Polskie znaki działają bez problemu. EPUB – to standardowy format e-książek, które kupimy w wielu sklepach internetowych i ściągniemy z sieci. Kindle nie czyta bezpośrednio plików EPUB. Ale korzystając z Mobipocket Reader, albo Calibre możemy przekonwertować bardzo ładnie te książki do formatu MOBI. Zachowane są spisy treści, rozdziały, linki itd. Wszystko będzie wyglądać tak samo, bo w środku obu tych formatów „siedzi” plik HTML. Jeśli plik EPUB jest zabezpieczony, mamy możliwość przekonwertować go przy pomocy Calibre. DOC, DOCX, RTF, HTML – Kindle również nie czyta  tych formatów. Konieczna jest konwersja, która przebiega całkiem dobrze. Nie ma problemów jeśli chodzi o polskie litery. W przypadku HTML jest pewna sztuczka – jeśli w pliku .html zmienimy rozszerzenie na .txt – Kindle będzie potrafił taki plik otworzyć. Nie z każdym jednak sobie radzi, dlatego i tak warto konwertować. PDB (Isilo) - książki do popularnego czytnika dla telefonów komórkowych nie mają niestety możliwości przekonwertowania na cokolwiek innego, w tym na Kindle. PDB (Palm OS) – inny popularny format mobilny – daje się przekonwertować przy pomocy pomocy programu Calibre. DJVU – w tym formacie często przechowywane są skanowane książki czy czasopisma, korzystają z niego polskie biblioteki cyfrowe. Tego też niestety na Kindle nie poczytamy. Da się jednak taki plik np. wydrukować jako PDF przy użyciu takich narzędzi jak PDF Creator. CBR/CBZ – popularny format komiksowy, to po prostu spakowane Rarem/Zipem obrazki. Kindle obsługuje CBZ – wystarczy go wgrać tak jak normalną książkę – ale do katalogu „Pictures”, nie „Documents”. Zobacz też artykuł o czytaniu mangi na Kindle. Można trochę się zagubić, prawda? Ale reguła jest prosta – jeśli mamy jakieś książki w formatach: EPUB, PDF, DOC, RTF, HTML, PDB (Palm) – wszystkie możemy przekonwertować do formatu MOBI i czytać je spokojnie na naszym Kindle. Czasami posiadacze innych czytników krytykują Amazona za obsługę tylko MOBI i konieczność konwersji innych formatów (np. EPUB). Jednak ma to też zaletę – wszystkie pliki MOBI działają tak samo i nie mamy sytuacji, w której funkcja X działa w jednym formacie, a w drugim już nie – co jest standardem przy wielu innych czytnikach. Czytaj dalej: Co nowego w Calibre – obsługa DOCX, wirtualne biblioteki, edycja spisu treści i dopracowanie książek Jak podzielić wyrazy w e-bookach KF8 lub EPUB? Planescape: Torment Novelization – książka fantasy z najlepszą fabułą? Cyfrowa prasa? Tylko formaty czytnikowe! Automatyczna aktualizacja książek z Kindle Store – włączać czy nie? 150 darmowych książek z Microsoftu i… 3,5 miliona pobrań! 