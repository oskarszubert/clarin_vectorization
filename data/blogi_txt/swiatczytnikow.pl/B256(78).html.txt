Aktualizacja 12.11.2012: poniżej jest też stanowisko Virtualo. Piotr Lipiński, autor reportaży „Piąta komenda” oraz „Humer i inni” postanowił pochodzić po rankingu najczęściej ocenianych książek w Virtualo. Oto co zobaczył:  Co to ma być?! Kim są ci autorzy i skąd te tytuły? Piotr następująco skomentował to na swoim blogu: Na pierwszym miejscu pod względem ocen znajdziemy „100 zabaw dla dzieci 3-letnich” wydawnictwa „Siedmioróg” – 2576 ocen! Ocena łączna oczywiście „bardzo dobry”. Wygląda na to, że organizowanie zabaw dla trzylatków stało się jakoś niedawno narodową pasją. Przynajmniej wśród czytelników ebooków. Wydawnictwo zresztą ma w ogóle znakomite wyczucie rynku. Jego tytuły muszą doskonale trafiać w czytelnicze gusta, bo należą do najczęściej ocenianych. Na przykład szalenie popularna autorka Marty Fox, którą widzimy w prawym dolnym rogu. Jeszcze ciekawsze są dzieła pana dr Zbigniewa Osiaka, którego książki o fizyce przyciągają rzekomo setki ocen. Szczególna Teoria Względności – 392 oceny, a co tam.  Zgodzić się można z komentarzem Piotra. Czytelnik papierowych książek, który spojrzałby na ten ranking, utwierdziłby się w przekonaniu, że czytelnicy ebooków są rzeczywiście, delikatnie mówiąc, jacyś dziwni. I poszedł wąchać swoje papierowe książki. Źródło tych ocen nie ulega wątpliwości. Każdy może sobie wybrać książkę i klikać przez parę godzin kasując za każdym razem cookie, tak aby dobić do 300 czy 500 ocen. Pan Osiak i paru innych autorów stwierdziło że trzeba zainwestować trochę czasu w promocję. :-) To jest problem wszystkich platform, także tych największych. W Booklips przeczytamy historię R.J. Ellory’ego, znanego także w Polsce autora thrillerów, który zakładał fałszywe konta w Amazonie, aby umieszczać pozytywne recenzje swoich książek. Bywały też bardziej bezczelne akcje – np. strona Getting Book Reviews, gdzie za 499 dolarów można było kupić 20 recenzji. Zresztą to samo oferują polskie firmy „marketingu szeptanego” jeśli chodzi o wpisy na forach… Gdy patrzę na „darmochę z Kindle Store”, to widzę często 10 ocen na 5 gwiazdek – „ta książka zmieniła moje życie” i jedną na dwie gwiazdki – „strata czasu” i zwykle ta ostatnia jest jedyną prawdziwą. Wielu self-publisherów zachęca swoich fanów, żeby coś od serca napisali – no i piszą. Stawka jest wysoka – na książki bez recenzji i oceny nikt już nie zwróci uwagi. Tak więc powinny one być, a najlepiej, żeby zacząć od pozytywnych. Poproszenie czytelników nie jest przecież żadnym oszustwem… Na stronie głównej książkowego portalu nakanapie.pl najbardziej wyróżnionym wątkiem jest „Uczciwość przede wszystkim”: Od początku naszych działań przyświecało nam, by w serwisie nakanapie.pl był jasny podział na to, co jest wynikiem działalności czytelników oraz na to, co jest wynikiem działalności wydawnictw. Jednak w ostatnim czasie obserwujemy wzmożona aktywność ze strony tych drugich, jak i agencji PR/buzz/social marketing, gdzie podejmuje się próby zachwiania tego jasnego podziału. Tym działaniom się sprzeciwiamy – nie tylko jako redakcja serwisu, ale także zwykli czytelnicy, aktywnie korzystający na co dzień z serwisu. W związku z tym reagujemy i będziemy reagowali na wszelkie praktyki marketingu szeptanego oraz wpływanie na użytkowników, jak i treści, w celu utajonej formy reklamy oraz wspomagania marketingowego umieszczonych u nas książek. Na LC sami użytkownicy zabrali się za wyszukiwanie podejrzanych opinii. Ta choroba dociera wszędzie. Jak reagować? Można systemowo – i niezbyt mądrze. Amazon ostatnio… usuwa hurtem recenzje pisane przez pisarzy, nawet jeśli piszą pod swoim nazwiskiem, np. Joe Konrath utracił ponad 50 takich recenzji. Niestety skuteczna jest tylko moderacja ręczna, sprawdzanie powiązań między kontami, śledzenie (i ew. blokowanie) publicznych proxy. To jednak kosztuje dużo czasu i chyba nikt nie może sobie pozwolić na 100-procentową skuteczność. Zresztą z punktu widzenia platformy często lepiej mieć więcej tych ocen niż mniej – dlatego wydaje mi się, że wiele serwisów (szczególnie stricte handlowych) na takie praktyki patrzy między palcami… Aktualizacja z 12 listopada: Publikuję następujące stanowisko Virtualo. Budując sklep, chcieliśmy umożliwić głosowanie jak największej grupie osób, które zetknęły się z książką – czy to papierową, czy z e-bookiem. Nie wzięliśmy pod uwagę niebezpieczeństwa, że niektórzy Autorzy, z którymi współpracujemy w ramach projektu self-publishingu lub inne osoby, mogłyby wprowadzać Czytelników w błąd, nabijając sztuczną liczbę ocen. Podważa to zaufanie do nich i stanowi praktykę, której nie popieramy. Po zweryfikowaniu prawdziwości głosów i po kontakcie z zainteresowanymi stronami, zawyżone oceny zresetujemy. Apelujemy również do osób, które uważają, że tworzenie sztucznych rankingów ma sens, aby powstrzymały się od takich praktyk, bo nie są one uczciwe w stosunku do Czytelników. Dodatkowo zmodyfikujemy nasz system do wystawiania ocen, żeby zapobiec takim sytuacjom na przyszłość. O sprawie poinformowaliśmy również wydawnictwo Siedmioróg, które zobowiązało się wyjaśnić zaistniałą sytuację po swojej stronie. Wyważone i takie, jakiego można oczekiwać. Dodam, że celem wpisu nie była krytyka platformy, tylko takich praktyk. W końcu mało kto próbuje wszystkich metod sortowania wyników, co zrobił wspomniany na początku artykułu Piotr. :-) Czytaj dalej: Autorzy protestują przeciwko… polityce zwrotów e-booków w Amazonie TOP15 polskich księgarni e-booków według miesięcznika Press Ranking „Magazynu Literackiego KSIĄŻKI” #205 – październik 2013 Ranking „Magazynu Literackiego KSIĄŻKI” #200 – maj 2013 Ranking „Magazynu Literackiego KSIĄŻKI” #203 – sierpień 2013 Ranking „Magazynu Literackiego KSIĄŻKI” #206 – listopad 2013 