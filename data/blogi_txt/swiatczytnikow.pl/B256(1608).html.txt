Dziś dostałem od Virtualo informację o kolejnych publikacjach. Nie licząc książek z domeny publicznej, księgarnia ma już 300 e-booków w formacie MOBI. W grudniu pisałem o pierwszych wydawnictwach, które w Virtualo mają już swoje publikacje  – były to Albatros, Czarna Owca, Czarne, Drzewo Babel, Insignis, Literackie, W.A.B. Teraz dołączyły kolejne: Fabryka Słów, G+J, Nasza Księgarnia, Noir sur Blanc, Świat Książki oraz Zysk i Ska. Virtualo chwali się, że w formacie MOBI dostępne są bestsellery i nowości wydawnicze ostatnich miesięcy m.in.:  „Cmentarz w Pradze” Umberto Eco „Steve Jobs” Waltera Isaaksona „Gaumardżos” Anny Dziewit-Meller i Marcina Mellera  Swoje e-booki w formacie MOBI mają też już autorzy Fabryki Słów: Andrzej Pilipiuk, Jacek Komuda i Jarosław Grzędowicz. Natomiast wydawnictwo G+J puściło całą serię „Blondynka” opisującą podróże Beaty Pawlikowskiej. Każda część po 8 złotych. Część wydawnictw obniżyła też do końca stycznia ceny na MOBI o 15%. Wniosek: Konkurencja jest dobra. Parę tygodni temu donosiłem o „Cmentarzu w Pradze” przecenionym przez Nexto. Była to wtedy najlepsza oferta, choć niestety jako EPUB zabezpieczony DRM. Teraz już ten sam „Cmentarz” możemy dostać jako MOBI, trochę drożej, ale bez zabezpieczeń. To naprawdę rewolucja. Kolejne wydawnictwa, które dotąd trzymały się DRM rękami i nogami zgadzają się na format MOBI zabezpieczony znakiem wodnym. Zaskakujące jest dla mnie, jak szybko wydawnictwa rezygnują z DRM – widocznie Virtualo ma wśród nich wystarczający autorytet. Może też po paru tygodniach okazało się, że o dziwo pliki nie wypłynęły nigdzie w serwisach pirackich i że można zaufać rozsądkowi czytelników. To bardzo dobra informacja dla całego rynku. Czekamy teraz na kolejne kroki – zdjęcie DRM także z plików EPUB (dlaczego posiadacze innych czytników mają być poszkodowani?), a także wprowadzenie MOBI przez inne księgarnie. Spieszcie się, bo Virtualo zaczyna Wam odjeżdżać… Czytaj dalej:  Opowiadania nominowane do Nagrody Zajdla (w części) za darmo Nexto pozbywa się ostatecznie Adobe DRM Google Books działa już w Polsce – uwaga na DRM! Adobe szykuje nowy „niełamliwy” DRM Nie ma DRM – i gdzie są teraz Twoje książki? Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią 