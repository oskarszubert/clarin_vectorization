Z reguły na tym blogu nie zajmuję się informacyjnym szumem, od którego puchną inne technologiczne portale. Zanim zajmę się jakimś tematem, staram się zadać pytanie „a co to dla nas oznacza” i bardzo często nie ma odpowiedzi. Merlin kilka dni temu podczas Targów Książki w Krakowie ogłosił nowy pomysł na sprzedaż książek elektronicznych i zapowiedział swój własny czytnik. I tu mam dylemat. Bo wydarzenie może mieć znaczenie dla całego polskiego rynku, ale… jednocześnie może być też zwykłą PR-ową wydmuszką. Co wyczytamy z informacji prasowej:  W pierwszym półroczu 2014 firma chce zaprezentować swój czytnik Merbook. Jednocześnie uruchomi sprzedaż książek elektronicznych w ramach abonamentu, co obejmie „dziesiątki tysięcy plików”. Projekt będzie realizowany z jedną z sieci telefonii komórkowej i są też przypuszczenia, że czytnik będzie miał moduł 3G i pozwoli na dostęp do książek w dowolnym miejscu.  I tylko tyle. Żadnych szczegółów, zdjęć, specyfikacji. Zapowiedzi „polskiego Amazona” są moim zdaniem całkowicie przedwczesne. Wzór z Niemiec? Kto im ten czytnik wyprodukuje? Możliwe, że zainteresują się modelem Tolino Shine, który ostatnio mocno promuje niemiecka branża wydawnicza – i to tak skutecznie, że przestraszony Amazon obniżył cenę Classica - co już trwa trzeci miesiąc. Platforma dla niemieckich czytelników jest dostatecznym magnesem. Wprawdzie w testach allesebook.de Tolino przegrał zarówno z Kindle, Kobo, jak i Pocketbookiem, ale wypadł na poziomie Sony PRS-T3, więc nie tak źle. Merbook może odnieść sukces, jeśli firmie uda się wreszcie stworzyć spójną platformę, w której kupowanie e-booków będzie jeszcze prostsze niż obecnie. Forma abonamentowa oznacza też związanie klienta z konkretną ofertą. Mogę sobie wyobrazić np. że ktoś bierze „czytnik za złotówkę” i potem w abonamencie miesięcznym np. 29,90 ma trzy e-booki; jedna nowość, dwa stare… Czyli dobrze znana metoda „klubów książki” w nowym wykonaniu. Tylko, czy uda się zmienić przyzwyczajenie Polaków do odrębnego kupowania czytników i książek w promocjach? Jasne – taki Merlin atakowałby segment, który jeszcze z czytników nie korzysta, to szansa na sporą edukację i promocję książek elektronicznych. Czy to wystarczy dla sukcesu własnej platformy? Wiele czytników Empiku Gdy jestem w salonach Empiku, podsłuchuję, co mają do powiedzenia ludzie oglądający czytniki. Włączą, pobawią się klawiszami czy ekranem i wymieniają uwagi, w rodzaju: „a Monika kupiła sobie tego Kindle”. Empik stracił już kilka razy szansę do zdefiniowana rynku, sprzedając różne modele czytników. Najpierw było nieszczęsne Oyo, czytnik z absolutnie dolnej półki. Druga wersja była już lepsza, ale nawet jak pewna firma wyprzedawała niedawno na Allegro pomagazynowe resztki z Niemiec, to nawet po 150-200 złotych nie było wielu chętnych. Potem próbowali z Trekstorem Pyrus, który jednak nawet nie miał WIFI, więc jak o tym oprzeć platformę? Teraz w salonach Empiku można kupić czytniki Pocketbooka. Co ciekawe, niektóre z nich (np. Pocketbook 623 Highlight Touch) mają wgraną aplikację Empik.com. A więc jest wreszcie ta platforma! Czy ma jednak praktyczne znaczenie? Jak patrzę na forum Pocketbooka na eksiazki.org, zaawansowani użytkownicy instalują oprogramowanie od producenta, bo jest ono szybciej aktualizowane o nowe funkcje. Co robią zwykli ludzie? Czy kupują książki z Empiku dlatego, że kupili od niego czytnik? Nie mam pojęcia. Ale sam fakt, że na stronach księgarni nie widzę żadnych ale to żadnych wzmianek o integracji z czytnikiem, świadczy o tym że sama firma nie chce promować tej możliwości. Jak będzie z Merlinem? Firma, przejęta ostatnio przez Czerwoną Torebkę, po wielu latach stagnacji zaczyna dziś mocno inwestować w rozwój. Mają środki – i jak sądzę, determinację, aby coś zrobić. Przekonamy się wiosną. Czytaj dalej:  PocketBook i książki czyli pakiety świąteczne w Virtualo (oraz zapowiedź testu) PocketBook CAD Reader czyli czytnik dla architektów Czytniki z oświetleniem – jak różni się kontrast ekranu? Sony zwija się ze Stanów, a klientów odsyła do Kobo Nowa oferta abonamentowa Legimi już ruszyła: miesiąc od 6,99 zł; czytniki od 479 zł Ranking marek czytników wg obsługi PDF 