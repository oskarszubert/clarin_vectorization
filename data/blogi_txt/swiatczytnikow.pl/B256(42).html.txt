Zazwyczaj oryginalne akcesoria do Kindle są stosunkowo drogie, np. okładki kosztują ponad 100 złotych. Amazon w swojej budżetowej linii Basics proponuje jednak okładkę znacznie tańszą.  Jest to przedmiot o niesamowicie długiej nazwie: AmazonBasics Black Leather Folio Cover with Multi-Angle Adjustable Stand, który znajdziemy wyłącznie w Amazon UK. Po co taka okładka? Testowałem kilka miesięcy temu oryginalną okładkę dla Kindle Paperwhite, do której czytnik się wciska. Jest ona leciutka i dopasowana do czytnika, trzyma się ją wygodnie, ma jednak jedną wadę z mojego punktu widzenia. Otóż ciężko ją postawić na biurku bez jakiegoś podparcia. Korzystając z Kindle Keyboard przyzwyczaiłem się, że stawiam okładkę na biurku i po prostu sobie stoi, a ja ograniczam się do zmiany stron raz na jakiś czas. Szukałem więc jakiejś okładki ze stojakiem, niestety tym razem firma Tuff Luv nie miała nic ciekawego do zaproponowania. Odkryłem natomiast akcesoria z serii AmazonBasics, o których kiedyś już pisałem. Jest to rodzina sprzętu dość taniego, a przyzwoitej jakości.  Okładka pasuje do trzech modeli Kindle: Classic, Touch oraz Paperwhite. Czytnik umieszczamy wewnątrz czterech gumek na rogach. Mamy też gumkę, której można użyć po zamknięciu okładki. Okładkę możemy trzymać w ręku, ale najważniejsza jest oczywiście funkcja stojaka. Stojak ma trzy poziomy, regulowane przez wstawienie części z czytnikiem do odpowiedniego rowka. Nie ma tutaj np. rzepów jak w Tuff-Luv, ale mocowanie jest dość stabilne i nie ma obawy, że dotykając czytnika zmienimy jego położenie.  Okładka wykonana jest ze skóry, a wewnątrz pokryto ją miękkim materiałem z mikrofibry. Złożona okładka wygląda bardzo solidnie, ktoś napisał w recenzji, że przypomina reporterskie notatniki starszej daty. Kindle w środku wydaje się być niezniszczalny. Ale jeśli porównamy z oryginalną okładką „na wcisk” – widać o ile jest większa.  Rzeczywiście, jest dość gruba – ma aż 2,7 cm grubości, w porównaniu do 1,6 cm w okładce oryginalnej. Co ciekawe, nie przekłada się to na większy ciężar – jest tylko nieznacznie cięższa od oryginalnej. Niestety, ponieważ jest to okładka uniwersalna (co jest zresztą kiepską wymówką), nie zaopatrzono jej w magnes wyłączający Paperwhite – musimy więc to robić ręcznie.  Czy warto kupić? Na moim biurku okładka spełnia doskonale swoją rolę, bardzo fajnie się ją też trzyma, powiedziałbym że w łóżku, gdzie trzymam okładkę wysoko nawet wygodniej. Zwykle jednak na wyjazdy przekładam Paperwhite do okładki oryginalnej, bo jest po prostu poręczniejsza. Mogę ją więc polecić wszystkim czytającym „stacjonarnie”, jak też oczekującym maksymalnej ochrony dla swojego urządzenia. Okładkę kupimy wyłącznie w amazon.co.uk – nie jest dostępna w amerykańskim Amazonie.  Kosztuje £11.99 czyli około 60 złotych. Jak to w brytyjskim Amazonie bywa, przesyłka będzie darmowa, jeśli zamówienie przekroczy wartość 25 funtów. PS. Od pewnego czasu Amazon UK próbuje nas naciągnąć na usługę „Two-Day Delivery to Poland” – jej koszt jest dość wysoki (ponad 100 złotych!) i nie warto z niej korzystać, chyba że mamy szczególną potrzebę. Jeśli wybierzemy tradycyjną „FREE Super Saver Delivery” – dostaniemy paczkę w ciągu tygodnia, również kurierem. Czytaj dalej:  Okładka z magnesem do Paperwhite czyli „zrób to sam” Oprogramowanie 5.3.4 dla Kindle Paperwhite – drobne poprawki „Tajne” polecenia w Kindle Paperwhite / Touch Oprogramowanie 5.4.2 dla Kindle Paperwhite II – Goodreads, FreeTime i kolekcje w chmurze Kindle Paperwhite i Touch korzystają z polskiej Wikipedii! „Stary” Kindle Paperwhite dogania „nowego” – oprogramowanie 5.4.4 i mnóstwo zmian 