Jednym z pierwszych e-booków, który przeczytałem w całości po kupieniu Kindle była The Joy of Less, czyli Radość (posiadania) mniej. Jest to poradnik dotyczący minimalistycznego życia, a ściślej – uproszczenia i uporządkowania naszego życia. Minimalizm nie polega na wyrzucaniu wszystkiego i życiu jak pustelnik. Chodzi bardziej o to, by posiadać tylko to co jest dla nas ważne i nie gromadzić dla samego gromadzenia. Właśnie książki są takimi przedmiotami, które często „kolekcjonujemy”. Pamiętacie te wszystkie ozdobne wydania Mickiewicza czy też innych klasyków, które kupuje się po to by stały na półce? Równo ułożone tomy często służą po prostu za dekorację czy też dowód aspiracji posiadacza do rzeczy wyższych. Co w tym złego? Lubimy się wszak otaczać przedmiotami, które wprawiają nas w dobre samopoczucie. Gorzej, że gusta nam się zmieniają, a książki… zostają. Na ich miejsce przychodzą nowe – ale nie bardzo wiemy, co zrobić ze starymi. No bo co można zrobić?   Wynieść do piwnicy. Ale u mnie już w piwnicy jest parę kartonów z książkami, komiksami i rocznikami „Młodego Technika” z lat 80. Odnieść do antykwariatu. Antykwariaty są jednak pełne klasyki za parę złotych i nie przyjmują wszystkiego. Żal serce ściska, gdy odwiedzam sobie np. warszawski antykwariat na Solcu. Wydając 100 złotych mógłbym tam kupić tyle, że bym nie wyniósł. Ale nie kupię, bo już nie mam miejsca. Oddać do biblioteki. Jednak biblioteki też są przepełnione, albo darów od czytelników nie przyjmują, albo też są wybredne i wybierają tylko te pozycje, których nie mają. Sprzedać na Allegro. Ale tylko na rzadsze i ciekawsze pozycje jest popyt. Inne będą leżały. Oddać przez jeden z serwisów takich jak podaj.net. Na podaju mam konto, kilkanaście książek oddałem, w zamian wziąłem (dla mnie) lepsze – system działa. Ale nie jest to metoda do czyszczenia półek, bo dużo czasu upłynie aż wszystko rozdamy. Wyrzucić. Ale wielu z nas jest tak wychowanych, że jakoś nie pasuje nam wyrzucanie książek.  Często sprzedawanie książek nie ma dla nas wymiaru finansowego (bo kokosów na tym nie zrobimy) a właśnie egzystencjalny – sprzedajemy, oddajemy, wyrzucamy po to, aby mieć miejsce na inne książki. Warto jednak sobie uświadomić ile kosztuje nas trzymanie książek. Nie robimy takiej kalkulacji, gdy mamy książek 20, ale gdy 200 lub 2000, to owszem:  Weźmy regał o szerokości 1 metra i głębokości pół metra. Do tego pół metra przynajmniej z przodu regału, aby zapewnić do niego dostęp. Taki regał zajmuje wtedy przynajmniej metr kwadratowy mieszkania, który kosztuje np. 5 tysięcy złotych. Ile na tej przestrzeni możemy zmieścić książek? W zależności od regału i tego jak bardzo upychamy to od 50 do 200. I łatwo policzyć, że trzymanie pojedynczej książki kosztuje nas od 25 do 100 złotych! Tak, tę kwotę powinniśmy doliczyć do ceny książki papierowej. Ktoś powie, że te koszty są wydumane, bo i tak je ponieśliśmy kupując czy wynajmując mieszkanie o takiej powierzchni. Jasne, ale jeśli z książkami się nie będziemy chcieli rozstać, to my te koszty faktycznie poniesiemy przy następnej przeprowadzce! Bo aby to wszystko zmieścić, będziemy musieli wybrać mieszkanie większe o miejsce zajmowane przez książki.  Swoją drogą, warto tę kalkulację zrobić też dla innych rzeczy. Na czym polega praktyczny minimalizm? Jak wspomniałem wyżej, nie chodzi o to, aby wszystko wyrzucać, żyć z jedną książką, macbookiem i trzema parami gaci, jak chwalą się blogowi minimaliści. Chodzi o taki poziom „nasycenia rzeczami”, który zapewni nam odpowiednią higienę psychiczną i codzienny spokój. I w zasadzie tyle. Więc mogę  mieć dużo książek, ale muszę sobie poradzić z tymi, które zajmują mi  miejsce dla tych, które są dla mnie w tym momencie faktycznie ważne. Dlatego też coraz częściej mając do wyboru e-book i papier, wybieram e-booka, bo wiem, że egzemplarz papierowy po przeczytaniu do niczego mi się nie przyda, a nie jest tyle wart, aby leżał u mnie na półce. Wiadomo, e-booka nie mogę sprzedać, ani legalnie oddać. Ale sam fakt, że nie zajmuje mi on miejsca sprawia, że mogę nigdy takiej potrzeby nie mieć. Czytaj dalej:  Papierowe sentymenty Marcina Mellera Okładka z magnesem do Paperwhite czyli „zrób to sam” Marcin M. skaczący po książkach, czyli suplement do „felietonowej afery” Oto, co czytałem w roku 2013 Mój pierwszy rok z Kindle Paperwhite – co się zmieniło w moim czytaniu? Nie śpię, bo czekam na robota 