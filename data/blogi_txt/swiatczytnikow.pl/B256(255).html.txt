Co jakiś czas dostaję informacje o problemach ze słownikiem, szczególnie w nowych Kindle, albo po aktualizacji: Po zainstalowaniu wersji 3.4 słownik działa tylko w książkach kupionych w Amazonie! Sprawdźcie proszę czy wy też tak macie. Jeśli tak, to wracam do 3.3 : Albo: Posiadam sporo artykułów po angielsku i większość z nich słownik pl/eng tłumaczy bez problemu, ale w przypadku kilku publikacji praktycznie żadne słowa w całym tekście nie są tłumaczone – na tej podstawie stwierdziłem, że słownik nie „widzi”, że dany tekst jest w języku obcym. Nie jest prawdą, że słownik w Kindle został ograniczony tylko do książek z Amazonu. Jeśli mamy swoje książki, a na nich słownik nie działa – musimy tylko trochę nad nimi popracować. O co chodzi? Kwestia dotyczy Kindle Classic, Kindle Touch, a także Kindle Keyboard od ostatniej aktualizacji oprogramowania 3.4. We wcześniejszych wersjach (Kindle 2, Kindle 3) – czytnik był zlokalizowany wyłącznie w języku angielskim. Kindle zakładał więc automatycznie, że każda otwarta książka jest po angielsku. Dlatego słownik Oxforda był wywoływany zawsze, gdy tylko znaleziono pasujące słowo – nawet jeśli czytaliśmy książkę po polsku czy francusku. W nowych czytnikach Kindle i z nowym oprogramowaniem Keyboard to się zmieniło. W tym momencie Kindle sprawdza w jakim języku napisana jest dana książka i wyświetla odpowiadający temu językowi słownik. Tak więc w pliku z książką muszą być metadane o języku. Jeśli ich nie ma – Kindle słownika nie pokaże. Dodawanie informacji o języku: Calibre Jeśli książka nie posiada danych na temat języka, trzeba je do niej dodać. W momencie, gdy konwertujemy swoje pliki do MOBI przy pomocy Calibre, wystarczy zaznaczyć książkę na liście i kliknąć „Edytuj metadane”.  Otworzy się okno, w którym możemy wybrać język. Tu na przykładzie e-booka, którego stworzyłem sobie z archiwalnych wpisów na blogu Simple Dollar. Książkę w której poprawiliśmy język musimy ponownie skonwertować do MOBI i wysłać na urządzenie. Dodawanie informacji o języku: Mobi2Mobi Calibre nie zawsze zadziała, szczególnie gdy informację o języku chcemy zmienić w książce, która już takie ustawienia ma wbudowane. Prostym sposobem na to może być konwersja np. do RTF i z powrotem do MOBI. Dla bardziej zaawansowanych użytkowników przydatnym narzędziem będzie program Mobi2Mobi – do pobrania z Mobile Read. Program ma dwie części: skrypty w języku Perl oraz wizualna nakładka dla Windows. Można dzięki niemu zmieniać wszystkie możliwe metadane w plikach Kindle, także tych kupionych w Amazonie, bez zdejmowania DRM. Nas interesuje pole „Language” – musimy ustawić dwa pola: jedno opisowe „ENGLISH”, drugie symboliczne np. „en-us”.  Potem klikamy „Convert” i zapisujemy zmiany w naszym pliku. Dodawanie informacji o języku: MobiEdit I trzecie narzędzie, które robi to samo co Mobi2Mobi ale jest prostsze, przygotował Mirosław Mączka. MobiEdit ściągamy z serwisu codeplex. Musimy też ściągnąć bibliotekę MobiLib. Po uruchomieniu przeciągamy do niego książkę, ustawiamy język i klikamy „Save”.  Po co to wszystko? Uzależnienie słownika od metadanych było koniecznie, aby Kindle mógł pokazywać właściwy słownik dla właściwej książki. Jak kiedyś opisywałem, Kindle Touch i Classic mają dostęp do słowników w 6 językach: angielski, niemiecki, hiszpański, portugalski, francuski i włoski. Można też korzystać z darmowych słowników:  Angielsko-polski z Bumato.pl (zrzut ekranowy na początku artykułu pochodzi właśnie z Bumato) Niemiecko-polski z depl.pl  Dzięki tej funkcji stało się też możliwe przygotowanie słowników do tych języków, których czytnik oficjalnie nie obsługuje. Jeden z naszych czytelników doniósł na Facebooku, że na Kindle Keyboard z oprogramowaniem 3.4 działają słowniki rosyjskie do pobrania z forum the-ebook.org. Wystarczy, aby książka miała w metadanych, że jest po rosyjsku. Wolałbym jednak dawne zachowanie – jeśli książka nie ma ustawionego języka, to powinien być nadal wyświetlany domyślny słownik. Tego jednak nie jesteśmy w stanie zrobić. PS. artykuł dotyczy plików MOBI. Nie badałem jeszcze tematu w przypadku PDF – ale tam powinno być podobnie – język pliku musi być ustawiony na angielski. Czytaj dalej:  Paperwhite 5.3.8 – zmiana słownika w praktyce Vocabulary Builder – czyli jak powtarzać słówka z nowym Paperwhite Oprogramowanie 5.4.3 dla nowego Paperwhite – poprawa działania PDF, kolekcji i słownika Oprogramowanie Kindle Paperwhite 5.3.8 – ważna poprawka działania słownika Aktualizacja Kindle Touch 5.3.7 – poprawki słownika i wyszukiwania Oprogramowanie 5.3.5 dla Kindle Paperwhite – poprawki słownika 