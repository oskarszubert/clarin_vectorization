Mam dla Was e-booka. Tytuł książki mówi dużo: „Wolna kultura – W jaki sposób wielkie media wykorzystują technologię i prawo, aby blokować kulturę i kontrolować kreatywność”. Lawrence Lessig jest amerykańskim prawnikiem, który porusza wiele tematów niewygodnych dla wydawniczego establishmentu, pokazuje, jak ochrona praw autorów zmieniła się w kaganiec dla kultury. Wstęp do książki napisał Edwin Bendyk: Lessig nie waha się nazwać praktyk koncernów muzycznych działaniami mafijnymi. Jego zdaniem, nie różnią się one niczym od metod, jakie stosują rosyjscy mafiozi w swoich porachunkach. [...] Instytucje chroniące własność intelektualną były wprowadzane po to, żeby chronić twórców i wynalazców, co z kolei miało służyć promocji twórczości. Lessig przekonuje, że w chwili obecnej wahadło wychyliło się w drugą stronę – prawa własności intelektualnej zamiast stymulować twórczość i wynalazczość, coraz skutecznej ją hamują. Istota innowacji Lessiga polega na przywróceniu instytucji ochrony praw autorskich pierwotnego znaczenia. To znaczy, prawa te mają, poprzez zapewnienie ochrony twórcom (a nie głównie koncernom wydawniczym, fonograficznym czy filmowym) stymulować twórczość. Teraz linki. Na podstawie wersji HTML przygotowałem:  plik MOBI do czytania na Kindle, Kindle for PC, albo Mobipocket Readerze. plik EPUB do czytania na innych modelach czytników. plik ZIP – spakowany plik HTML, który możesz przekonwertować samodzielnie.  Książka wyszła w Polsce parę lat temu nakładem WSiP. Jednak, jak na rzecz o WOLNEJ kulturze przystało, całość tłumaczenia została opublikowana na wolnej licencji. Zresztą sami tłumacze też byli wolontariuszami. Licencja Creative Commons BY-NC-SA pozwala na niekomercyjne przetwarzanie dzieła, o ile pozostawi się informacje o jego twórcach. Dlatego mogłem przygotować wersje dla e-czytników i opublikować je na tej samej licencji, bez pytania kogokolwiek o zgodę. :-) „Wolną kulturę” czyta się momentami jak powieść, choć została napisana przez prawnika. Nie ze wszystkim można się zgadzać. Temat jednak trzeba znać, aby móc rozmawiać i z tymi, którzy krzyczą o piractwie i z tymi, którzy chcieliby aby wszystko było „za darmo”, ale wyjaśniają to mętnie. Warto mieć w tej kwestii swoje zdanie. Czytaj dalej:  Pytania o przyszłość prawa autorskiego – odpowiedz Komisji Europejskiej Dzień Domeny Publicznej 2014 + konkurs na okładkę dla Wolnych Lektur Nadprogramowy BookRage wolnościowy! Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Program rozwoju czytelnictwa czy „branży kulturalnej”? epodreczniki.pl już działają – na razie tylko matematyka: EPUB, PDF i online 