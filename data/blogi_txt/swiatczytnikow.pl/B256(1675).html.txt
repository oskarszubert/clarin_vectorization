Serwis Wolne Lektury obchodził we wrześniu 5 lat istnienia. Powstał 17 września 2007 roku, na początku skromnie – większość ze 123 tekstów stanowiły wiersze Kochanowskiego. Na Wolnych Lekturach znajdziemy obecnie 1812 utworów do których „mamy prawo” – czyli są dostępne w domenie publicznej, albo też zostały „uwolnione” na licencji Creative Commons. To nie jest największa skarbnica darmowych (a legalnych) utworów w sieci, ale Wolne Lektury mają je wszystkie starannie opracowane, często z setkami przypisów, bywa że jest aż ich za dużo. Już dziś serwis pozwala w ogromnym stopniu odciążyć szkolne i osiedlowe biblioteki. Pamiętam ze swoich czasów licealnych – wszystkie klasy przerabiały jednocześnie Pana Tadeusza i nie sposób go było wypożyczyć. A tu – proszę bardzo – Pan Tadeusz w formatach PDF, EPUB, MOBI, FB2, TXT, DAISY, wersja online oraz źródłowy XML. Do przeczytania na czytniku, tablecie, telefonie – czymkolwiek. Aha, audiobook też jest. Strona parę miesięcy temu przeszła stanowczą przeróbkę, m.in. książki dorobiły się okładek – w oparciu o grafiki na wolnych licencjach. Bardzo oryginalna funkcja to Leśmianator – czyli mechanizm do generowania utworów poetyckich na podstawie treści każdej książki – przykładowo z Pana Tadeusza. Wolne Lektury prowadzi Fundacja Nowoczesna Polska przy wsparciu różnych instytucji i firm. A oto jubileuszowe ciekawostki, którymi podzielili się na blogu.  4 000 000 – tylu unikalnych użytkowników skorzystało z Wolnych Lektur w ciągu 5 lat, 1809 – tyle darmowych lektur można dziś pobrać z serwisu, Cierpienia młodego Wertera – to najpopularniejsza lektura w bibliotece czytana on-line, 120 – teksty tylu autorów zamieszczamy, Maria Dąbrowska i Miłosz Biedrzycki – to autorzy, których utwory publikujemy na wolnej licencji, 551 – tyle motywów literackich i tematów wykorzystują redaktorzy do opracowania tekstów, Kamizelka i Mendel Gdański – to najpopularniejsze lektury ściągane na urządzenia mobilne, 130 – tylu łącznie redaktorów-wolontariuszy współpracowało z redakcją Wolnych Lektur, W pustyni i w puszczy – to najpopularniejszy audiobook, 1000 – tyle tekstów jest obecnie w opracowaniu redakcyjnym, Miłość i Śmierć – to najczęściej wykorzystywane motywy literackie w naszych utworach,  3186 – tyle przypisów dodali redaktorzy do Ogniem i mieczem, 462 – tyle audiobooków jest dostępnych na Wolnych Lekturach.  Gratulujemy i prosimy o więcej! Czytaj dalej:  Na „Damę Kameliową” już mają, teraz Wolne Lektury zbierają na Bułhakowa! Dzień Domeny Publicznej 2014 + konkurs na okładkę dla Wolnych Lektur Wolne Lektury zbierają na Damę Kameliową Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Wasze propozycje okładek dla Wolnych Lektur – wyniki konkursu Ile kosztuje digitalizacja książki? Wyjaśnienia z Wolnych Lektur 