Histmag.org to istniejący już od prawie 11 lat portal poświęcony historii. Czyta go ponad 100 tys osób miesięcznie. Ludzie stojący za Histmagiem wypuścili kilka książek – teraz możemy je kupić jako e-booki. W trzech formatach (EPUB, MOBI, PDF) dostępne są na razie dwa tytuły:  Źródła nienawiści. Konflikty etniczne w krajach postkomunistycznych (14,90 zł) Z Miodowej na Bracką. Opowieść powstańca warszawskiego (8,90 zł)  Szczególnie ten ostatni mogę polecić. Jest to relacja nie tylko z Powstania, ale i całej wojny autorstwa profesora Macieja Bernhardta, publikowana wcześniej we fragmentach na portalu. Wspomnienia fascynujące, czasami śmieszne, czasami tragiczne. Na prośbę redakcji Histmaga testowałem wersję e-bookową.Tak się złożyło, że leciałem wtedy do Madrytu (zdjęcie ilustrowało artykuł o Kindle w samolocie). Tak mnie wciągnęło, że zamiast patrzeć na cuda za oknem, to czytałem i czytałem. :) Książkę skończyłem w jednym z madryckich parków, gdzie uciekłem przed słońcem. Sam sklep jest bardzo prosty – wybieramy, które e-booki kupimy i przechodzimy do płatności. Dlaczego o tym wspominam? Bo Histmag może posłużyć jako przykład portalu tematycznego, który sam zaczyna sprzedawać książki ze swoimi materiałami. Zapowiadają też, że uzupełnią ofertę o e-booki oparte o treści publikowane w portalu. To doskonały pomysł, który np. od paru lat stosuje Smashing Magazine. Artykuły z serwisu, przejrzane i uzupełnione – za umiarkowaną cenę – znajdą nabywców wśród tych, którzy chcą sobie je spokojnie przeczytać. Jest to także świetna metoda na finansowe wsparcie portalu. Oczywiście warunkiem jest to, aby artykuły nie dezaktualizowały się szybko – ale w przypadku historii aż tak często nasza wiedza się nie zmienia. Histmag zbiera wciąż pieniądze na swoje utrzymanie. Niestety, mimo niezłej odwiedzalności, bywają pod kreską. Niewielu jest bowiem reklamodawców zainteresowanych historią, a jeśli chodzi o darowizny, mieli swego czasu poważne problemy. Mianowicie, fakt podania numeru konta ktoś uznał za … nielegalną zbiórkę publiczną i złożył na nich doniesienie do MSWiA. Dzięki Vagli oraz jednej z krakowskich kancelarii udało się doprowadzić do uniewinnienia. To jednak pokazuje, że serwisy, które w Polsce chcą zarabiać inaczej niż na reklamie mają rzucane kłody pod nogi. Tymczasem warto zainteresować się działaniami Histmaga, mam nadzieję, że ten pomysł się rozkręci – i co więcej, znajdzie naśladowców. PS. Artykuły z Histmaga można także czytać dzięki „recepcie” umieszczonej w Calibre, jak też przey pomocy serwisu eGazeciarz.pl. Czytaj dalej:  250 milionów straty? Coroczne jęczenie nad piractwem e-booków Czytelnictwo e-booków w Polsce, czyli błąd statystyczny Francja obniża VAT na e-booki, ale… tylko bez DRM! Prztyczek w nos Amazonu? Warszawskie Targi Książki 2013 – co mają dla fanów e-booków? VAT na e-booki trafia do Trybunału Konstytucyjnego Virtualo sprzedało w 2013 roku prawie pół miliona e-booków 