Zbiory Projektu Gutenberg – czyli jednego z najsłynniejszych miejsc z darmowymi e-bookami przekroczyły właśnie 40 tysięcy. Gutenberga założył Michael Hart, student z Illinois, który dostał na początku lat 70. dostęp do jednego z kilku komputerów na uczelni. Ponieważ chciał się za to odwdzięczyć, postanowił zdigitalizować zbiór ważnych utworów. Zaczął od amerykańskiej Deklaracji Niepodległości. To był rok 1971. Do 1989 roku cały tekst Hart wprowadzał ręcznie (313 książek), dopiero później upowszechniły się skanery i narzędzia OCR. Celem Harta było przygootwanie 10 tysięcy e-booków do końca XX wieku. To się nie udało, bo w 2000 roku projekt miał około 2500 pozycji. Ale w nowym wieku rozwój ruszył znacznie szybciej i już 8 lat temu przekroczono 10 tysięcy. Oczywiście wszystkie książki muszą być w domenie publicznej, co pozwala na uratowanie od zapomnienia wielu dzieł sprzed kilkudziesięciu lat. Pozycją numer 4000 jest „Extinct Birds” – która wyszła w oryginale w 300 egzemplarzach. Teraz mają ją i Gutenberg oraz Internet Archive. Większość książek dostępna jest do przeglądania online (także w wersji mobilnej) oraz jako HTML, TXT, EPUB, MOBI, Plucker i QiOO Mobile. Z „polskiego” punktu widzenia Projekt Gutenberg nie jest jakoś wybitnie interesujący. Książek po polsku jest mniej niż 50, większość z tego znajdziemy i tak w Wolnych Lekturach albo Bookini. Ale co może być dla nas ciekawe – jest sporo tłumaczeń na angielski polskich autorów, np. kilkanaście książek Sienkiewicza. Jeśli chcemy znajomemu z zagranicy polecić „Potop” (The Deluge) czy „Krzyżaków” (The Knights of the Cross) – można odesłać do Gutenberga. „Quo Vadis” ma nawet wersję audiobookową. Jeszcze o twórcy Gutenberga, Michaelu Harcie (po lewej), który rok temu zmarł na atak serca. Swojemu projektowi poświęcił całe swoje życie. Jak doniesiono we wspomnieniach pośmiertnych, utrzymywał się z dorywczych prac, żył na skraju nędzy. W rozumieniu amerykańskim oczywiście, bo miał swój dom – wypełniony po sufity książkami. Komputery składał z otrzymanych części, nie miał telewizji, nie używał telefonu komórkowego. Według innych wspomnień jego życiowym mottem były słowa George’a Bernarda Shawa: Człowiek rozsądny dos­to­sowu­je się do świata. Człowiek nierozsądny usiłuje dos­to­sować świat do siebie. Dlatego wiel­ki postęp do­konu­je się dzięki ludziom nierozsądnym. Harta uznaje się powszechnie za wynalazcę książek elektronicznych. Dziś, gdy e-booki są już codziennością, warto pamiętać o tym „nierozsądnym człowieku” i jego wielkim dziele. Autor zdjęcia: Marcello, GFDL 1.2 Czytaj dalej:  epodreczniki.pl już działają – na razie tylko matematyka: EPUB, PDF i online Teraz Biologia – darmowe podręczniki do gimnazjum w EPUB/MOBI 150 darmowych książek z Microsoftu i… 3,5 miliona pobrań! „W blasku ognia” – zbiór polskich opowiadań z Uniwersum Metro 2033 do pobrania Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Więcej niż oszczędzanie pieniędzy – tom I bezpłatnego e-booka od Michała Szafrańskiego 