Niemal przed chwilą ruszyła testowa wersja serwisu epodreczniki.pl – platformy technologicznej realizowanej przez Poznańskie Centrum Superkomputerowo-Sieciowe w ramach programu Cyfrowa Szkoła. Przypomnijmy, że celem projektu jest: przygotowanie 18 nieodpłatnych e-podręczników i 2500 otwartych zasobów edukacyjnych, dostępnych na wolnej licencji Creative Commons, które będą dostępne na otwartym publicznym portalu edukacyjnym dla uczniów i nauczycieli. Na stronie epodreczniki.pl na razie udało się udostępnić fragmenty 3 podręczników do matematyki – dla szkoły podstawowej, gimnazjum oraz szkół ponadgimnazjalnych. Opracowali je specjaliści z Politechniki Łódzkiej. Wchodzimy do tego trzeciego i czytamy: Prezentujemy 3 moduły lekcyjne z matematyki do szkół ponadgimnazjalnych. Obejmują one wybrane zagadnienia z rozdziału „Funkcja i jej własności”, w tym: pojęcie funkcji, dziedzina funkcji oraz argument i wartość funkcji, miejsca zerowe funkcji liczbowej. e-Podręcznik został wzbogacony o animacje oraz zadania interaktywne zbudowane z wykorzystaniem Geogebry. Najważniejsze umiejętności uczeń może ćwiczyć bez ograniczeń wykorzystując zadania z dynamicznie zmieniającymi się współczynnikami, które nazywamy zadaniami generatorowymi. Prezentowany styl wprowadzania treści matematycznych skorygowany o uwagi odbiorców zastosujemy przy konstrukcji całego e-podręcznika z matematyki. Elementy interaktywne? Tylko w wersji online.  Jeśli klikniemy „Pobierz” – wtedy zobaczymy możliwość pobrania wersji PDF oraz EPUB.  Tak plik EPUB wygląda w Calibre i tak mniej więcej prezentowałby się na tablecie albo czytniku z pełnym wsparciem EPUB.  A tak po konwersji do MOBI na Kindle.    Obrazki w wersji EPUB dopasowują się do wielkości ekranu, na Kindle wyglądają słabo, chociaż po przytrzymaniu i powiększeniu wypełniają cały ekran i da się czytać. Na Onyksie i Nooku skończyła się bateria, więc na razie nie miałem możliwości sprawdzenia, choć nie spodziewam się innego działania. Jeśli chodzi o zadania, w wersji e-bookowej mamy po prostu link do odpowiedzi. Inna sprawa, że bywają one dziwne. ;-)   Są też zadania, które w wersji online są „generatorowe” – czyli można wygenerować ich nową wersję.  W wersji EPUB/PDF znalazła się po prostu wersja domyślna – tak więc czytelnik ma w dalszym ciągu możliwość wykonywania ćwiczeń.    Brakuje tylko przełamania strony przed kolejną odpowiedzią – kiedy sprawdzamy zadanie 2.32 będziemy musieli udawać, że nie widzimy odpowiedzi na 2.33. Można powiedzieć, nihil novi, w końcu w podręcznikach papierowych też tak było – ale tam jakoś chyba było też łatwiej zasłaniać sobie kolejne odpowiedzi. :-) Dodam, że jeśli chodzi o PDF, po przekręceniu ekranu i poprawieniu kontrastu, wygląda to bardzo przyzwoicie, choć Paperwhite się wywalił z komunikatem „Low Memory”, co akurat na tym czytniku się zdarza.  Kilka dodatkowych uwag:  Wygląda na to, że ćwiczenia przygotowano tylko w wersji online, w oparciu o platformę GeoGebra. Plik EPUB w wersji 3 posiada przynajmniej teoretycznie możliwości dodania interakcji. Nie skorzystano z tego. Inna sprawa, że te możliwości i tak dostępne są na tabletach, a tam można odpalić wersję webową. Dziwi mnie oddanie dosłownie wszystkich liczb w wersji EPUB jako obrazków. W ten sposób nie będzie można powiększyć tekstu – choć na czytniku nie ma problemu z czytelnością. Pozostawienie poleceń interaktywnych w rodzaju „Użyj suwaka” przy obrazkach EPUB/PDF jest trochę groteskowe, ale zgaduję, że twórcy po prostu nie wyrobili się z dwiema wersjami każdego wykresu.  Podsumowania… na razie nie będzie. Miejmy świadomość, że to są wersje testowe. Posłużą do zebrania zgłoszeń błędów, czy opinii. Np. 1 października na Politechnice Łódzkiej odbędą się otwarte testy platformy przeprowadzane przez uczniów łódzkich szkół. Pełna wersja ma ruszyć w przyszłym roku, zaś wszystkie e-podręczniki zostaną udostępnione do września 2015. Zachęcam do pobierania i sprawdzania. Warto też poczytać odpowiedzi na pytania na stronie twórców platformy. PS. Ciekawostka – znajdziemy też pytanie o urządzenia na których będą dostępne e-podręczniki: E-podręczniki działają zarówno na urządzeniach mobilnych (takich jak smartfon i tablet), jak i stacjonarnych (komputer PC, laptop), niezależnie od systemu operacyjnego. O czytnikach zapomniano. :-) Ale format EPUB jest. Czytaj dalej:  Teraz Biologia – darmowe podręczniki do gimnazjum w EPUB/MOBI E-podręczniki ze WSiP: co nowego na jesieni 2013? GUS: Średnio na książki wydajemy 19 zł, a z podręcznikami już 70 zł… Jak podzielić wyrazy w e-bookach KF8 lub EPUB? Miesięcznik „Charaktery” dostępny w formatach EPUB/MOBI Archiwum „Przekroju” online – tylko dlaczego biblioteka je ukrywa? 