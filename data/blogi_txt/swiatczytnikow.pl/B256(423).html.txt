Tak, w Kindle Store znajdziemy e-booki pozbawione DRM. To może być dla niektórych zaskakujące, bo ekosystem Amazonu jest wręcz modelowym przykładem zastosowania DRM ze wszystkimi jego wadami i zaletami. Przypomnę, że zabezpieczenia typu Digital Rights Management ograniczają dostęp do e-booka tylko do urządzeń i aplikacji, na które wyraził zgodę posiadacz praw do cyfrowej dystrybucji. W przypadku Amazonu są to:  czytniki Kindle, tablety Kindle Fire, aplikacje Kindle dla różnych systemów (Windows, Mac, iOS, Android itd.), aplikacja Cloud Reader do czytania w przeglądarce.  O wadach tego systemu pisałem tutaj często – najważniejsza jest taka, że nie jesteśmy de facto właścicielami książki, a jedynie dostajemy licencję na dostęp do tekstu. Są jednak też zalety – np. możliwość wypożyczania e-booków, na co inaczej nie zgodziłby się żaden wydawca. Dzięki temu mieszkańcy Stanów mogą udostępniać swoim znajomym e-booki na 14 dni (my możemy pożyczać tylko od nich, co kiedyś testowałem). Ale i my możemy wypożyczać od Amazonu wiele podręczników po cenie niższej niż rynkowa. Po okresie wypożyczenia Amazon po prostu blokuje dostęp (i nie, nie usuwa nam książki z urządzenia, sami musimy to zrobić). DRM w Amazonie to wybór wydawcy! Od co najmniej dwóch lat o tym, czy e-book w Kindle Store będzie zabezpieczony przez DRM decyduje jego wydawca. W dostępnym dla self-publisherów narzędziu Kindle Direct Publishing, w formularzu dodawania książki widzimy opcję „Select a digital rights management option”.  Tak właśnie Amazon wyjaśnia o co chodzi: DRM (Digital Rights Management) is intended to inhibit unauthorized distribution of the Kindle file of your book. Some authors want to encourage readers to share their work, and choose not to have DRM applied to their book. If you choose DRM, customers will still be able to lend the book to another user for a short period, and can also purchase the book as a gift for another user from the Kindle store. Co jest ważne, raz ustawionej opcji DRM nie można już zmienić – tak więc wydawca nie może „uwolnić” książki, którą zabezpieczył przez DRM. Jak rozpoznać, że książka nie jest zabezpieczona przez DRM? Gdy jesteśmy na stronie książki w Amazonie, przewijamy do sekcji „Product Details” i szukamy „Simultaneous Device Usage: Unlimited”. Jeśli ją znajdziemy – to książka  nie ma DRM. Powyżej opis książki „Gamestorming”, którą dostałem niedawno w prezencie od czytelniczki Doroty (dziękuję!). Została ona wydana przez wydawnictwo O’Reilly – które od dawna brzydzi się DRM-em, tak więc wszystkie nowe książki wrzucają do Amazonu bez zabezpieczeń. Również omawiane niedawno książki wydawnictwa Baen Books trafiły do Amazonu bez zabezpieczeń.  Większość dużych wydawców nadal jednak stosuje DRM. Amazon nie dostarcza niestety możliwości filtrowania wyników, tak aby pokazać wyłącznie e-booki bez DRM. Tak więc pozostaje ręczne sprawdzanie każdego tytułu, o który nam chodzi. Jak skorzystać z książki niezabezpieczonej przez DRM? Przykładowo – nie mamy czytnika Kindle, a np. Onyxa i chcemy kupić w Kindle Store książkę bez DRM. Instalujemy na komputerze program Kindle for PC i kupujemy w Amazonie e-booka, wybierając opcję „Deliver to” – aby została wysłana do tego programu.  Odpalamy ów program i po chwili w folderze, z którego korzysta Kindle for PC znajdziemy plik o rozszerzeniu .azw – który jest właśnie ściągniętym e-bookiem. Przykładowo: B00ARPJBS0_EBOK.azw. Gdzie szukać folderu Kindle? Zwykle jest to folder „My Kindle Content” wewnątrz systemowych Dokumentów. Zmieniamy plikowi mu rozszerzenie na .mobi – i możemy spokojnie czytać na innych czytnikach obsługujących MOBI, ewentualnie wrzucić do Calibre i przekonwertować do EPUB. Czasami tylko pod plikiem z Amazonu kryje się nowy format KF8/AZW3, którego inne czytniki nie obsługują, ale w Calibre da się skonwertować. A co jeśli książka ma DRM? Na Świecie Czytników opisywałem, jak radzić sobie z plikami EPUB, które mają zabezpieczenia Adobe. Wystarczy poszukać odpowiedniej wtyczki do Calibre. I tak samo radzimy sobie z zabezpieczeniami Amazonu. Szczegółowy przewodnik jak czytać książki z Amazonu na innych czytnikach znajdziemy na forum eksiazki.org. Czytaj dalej:  Francja obniża VAT na e-booki, ale… tylko bez DRM! Prztyczek w nos Amazonu? Nexto pozbywa się ostatecznie Adobe DRM Tor Books świętuje rok bez DRM Adobe szykuje nowy „niełamliwy” DRM Nie ma DRM – i gdzie są teraz Twoje książki? Google Books działa już w Polsce – uwaga na DRM! 