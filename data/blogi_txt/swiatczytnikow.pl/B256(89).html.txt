Aktualizacja 7 listopada 2012: Kindle Keyboard z oprogramowaniem 3.4 oraz inne obecne w sprzedaży modele Kindle (Classic, Touch) obsługują format KF8 – a ten już obsługuje czcionkę hebrajską. Dlatego część artykułu o Biblii Hebrajskiej jest już nieaktualna. Aktualizacja 12 czerwca 2011: doszedł link do rewelacyjnej wersji SBL Greek New Testament przygotowanej przez OSNOVA.  Jeśli ktoś ma ochotę czytać Biblię w oryginale, znajdzie na Kindle całkiem szeroki wachlarz możliwości. Konieczna jest oczywiście znajomość języków biblijnych, ale materiały do czytania już są. Grecki Nowy Testament Kindle 3 obsługuje większość znaków Unicode, a więc i grecki alfabet. Pojawiło się już sporo wydań greckiego Nowego Testamentu, opartych najczęściej o teksty dostępne w domenie publicznej, najczęściej XIX-wieczne opracowanie Westcotta i Horta (WH). Tu trzeba, dla niezorientowanych, dodać, że grecki tekst Nowego Testamentu jest wciąż przedmiotem dysput naukowców, którzy starają się dojść jak najbliżej oryginału i wybierając najlepsze warianty tekstowe, które można znaleźć w różnych manuskryptach. Niestety grecki tekst, który jest dziś podstawą wszystkich prac, czyli Nestle Aland (NA27) nie ukazał się jak dotąd na Kindle, ale WH niewiele się od niego różni. Dwa bardzo dobre opracowania znajdziemy ze darmo w sieci:  Free Bibles for Kindle and Nook – ze strony Believing Thomas ściągniemy pięknie sformatowany jako MOBI oraz EPUB tekst Nowego Testamentu w dwóch wersjach: WH oraz (starszej) Stephanusa. Są akcenty. Tak wygląda początek Ewangelii wg Jana.  Jako ciekawostka – na stronie znajdziemy też Biblię po rosyjsku i ukraińsku. SBL Greek New Testament- współczesne wydanie, oparte głównie na recenzji Westcotta i Horta.  Ze strony ściągniemy PDF, albo TXT – pierwszy bez problemu otworzymy, drugi ładnie się skonwertuje, choć powinien też się otworzyć. Omawiana dalej grupa OSNOVA przygotowała własną, bardzo staranną konwersję SBL do formatu Kindle – polecam ją dla nawigacji oraz wariantów tekstowych! Również na blogu Kata Drew znajdziemy dwa pliki skonwertowane już na Kindle (PRC) i jeden jako EPUB. Warto zwrócić uwagę, że autorzy konwersji różnie podeszli do tematu znajdowania właściwych wersetów – jeden oparł się na szczegółowym spisie treści, drugi wykorzystał do tego celu formularz słownika, który znajduje się przez cały czas na dole strony.    Cztery inne wydania możemy z kolei kupić:  Koine Greek Bible: Septuagint, N.T., Apocrypha ($4.59 w Kindle Store) – pełny tekst Nowego Testamentu i Biblii greckiej (Septuaginty), łącznie z księgami deuterokanonicznymi i apokryficznymi (np. 3 i 4 księga Machabejska!). Najlepszy zbiór tych tekstów dostępny do tej pory. Interlinear Greek New Testament ($5.74) – Nowy Testament zorganizowany tak, że mamy po kolei: słowo greckie (bez akcentów, z dość starej recenzji tekstu), numer Stronga i angielskie tłumaczenie. Przy czym numer Stronga jest linkiem do definicji w słowniku. Trochę to uciążliwe w czytaniu, ale można się przyzwyczaić – i jest to chyba jedyne wyjście dla osób, które nie znają na tyle greckiego, aby czytać bez słownika.  Interlinear Greek Old Testament Septuagint ($5.74) – to samo co wyżej, czyli na przemian słowa greckie i angielskie, tyle że dla greckiego Starego Testamentu, niestety bez ksiąg deuterokanonicznych. The New Testament in the Original Greek, Byzantine Textform 2005 ($8.99 w Osnova Store) – recenzja bizantyńska tekstu greckiego we współczesnym wydaniu, z bardzo dobrą nawigacją.  W Kindle Store znajdziemy jeszcze parę innych wydań (za $4-5), ale nie ma sensu ich kupować, bo oparte są na greckim tekście WH z XIX wieku – który powyżej możemy ściągnąć za darmo. Akurat kończę pierwszy rok nauki greki biblijnej (Otwarte Studium Akademickie na Bobolanum), więc już powoli łatwiejsze teksty mogę czytać, a Kindle okazuje się tu bardzo pomocny. Czego by mi jednak do szczęścia brakowało to słownik grecko-angielski (ha, nawet nie marzę o polskim), z którego możnaby korzystać tak jak przy normalnych tekstach. Nie wiem jednak czy jego działanie na Kindle byłoby technicznie możliwe. Biblia hebrajska Kindle jak dotąd nie obsługuje czcionki hebrajskiej, dlatego do niedawna nie było w ogóle hebrajskiego Starego Testamentu w tym formacie. Dopiero w maju 2011 ukazała się Hebrew Bible (Tanakh) + The Comprehensive Biblical Hebrew and Aramaic Glossary ($13.79). Jak to rozwiązano? Nawigacja i tytuły rozdziałów są zwykłym tekstem, a jako tekst hebrajski zastosowano obrazki. Każde słowo jest podlinkowane do słownika hebrajsko/aramejsko – angielskiego. Tekst nie daje się powiększać, ale przygotowano go tak, że ma zbliżoną wielkość do tej w wydaniach drukowanych.  Sam nie uczę się jeszcze hebrajskiego (może kiedyś…), dlatego książki nie kupowałem, zrzut ekranowy pochodzi z recenzji na blogu This Lamp. Ciekawe, czy to wydanie będzie cieszyło się popularnością w Izraelu. :-) Czytaj dalej:  Biblia Warszawsko-Praska na czytniki – pierwsze katolickie wydanie w EPUB/MOBI Kindlowy modlitewnik do pobrania Jak podzielić wyrazy w e-bookach KF8 lub EPUB? Świt ebooków – kwartalnik z RW2010 Uczniowie z dysleksją czytają szybciej e-booki, tyle że na… iPodzie! Dlaczego e-wydania bywają „piątym kołem u wozu” dla wielu redakcji? 