Kindle Store ma bardzo przydatną dla klientów możliwość zwrotu zakupionych e-booków. Jeśli zdarzy nam się, że kupiliśmy książkę przez pomyłkę (bo np. miała być darmowa, a już nie jest, albo po prostu „się kliknęło”), jest źle sformatowana, albo sama jej treść okaże się idiotyczna – mamy 7 dni na to, żeby zalogować się na swoje konto i wybrać „Return for Refund”. Pisałem o tym szczegółowo w dwóch artykułach:  Darmocha z Kindle Store – a co, jeśli się pomylisz? Nie taki 1-Click straszny, czyli o rezygnacji z kupna w Kindle Store  Taka polityka zwrotów jest bardzo przydatna, bo pozwala kupować bez obawy, że nasze dolary zostaną wyrzucone w błoto. Jak donosi jednak nieoceniony autor bloga Digital Reader, w serwisie change.org pojawiła się petycja przeciwko praktyce zwrotów. W ciągu kilku dni podpisało ją 2000 osób. Co twierdzą twórcy petycji?  Że naturalne jest, że jeśli klient kupuje przedmiot i zwraca go w określonym czasie. Ale naturalne nie jest, że Amazon daje aż 7 dni na zwrot – a jest to czas, podczas którego takiego e-booka da się przeczytać w całości. To tak jakby pójść do restauracji, zamówić danie i poprosić o zwrot po jego zjedzeniu. Opcja zwrotu jest zbędna, bo… Amazon udostępnia dużą część książki w darmowej próbce, jak też w funkcji „Search Inside the Book” – klient ma więc dużo okazji do zorientowania się, czy potrzebuje książki. Padają mocne słowa, że polityka zwrotu przeczytanych książek w Amazonie to „e-Book refund fraud” – czyli oszustwo.  Podstawowe pytanie – to czy faktycznie autorzy i wydawcy tracą dużo na takich zwrotach. Wiadomo skądinąd, że Amazon ściga potencjalnych oszustów – osoba, która robi dużo zwrotów (np. kilkadziesiąt) powinna liczyć się z zablokowaniem konta. Może się wypowiedzą autorzy wydający w Amazonie, a czytający tego bloga. Kiedyś oglądałem raport sprzedaży i jakoś wielu zwrotów sobie nie przypominam. To co sprawia, że petycja jest niewiarygodna, to brak jakichkolwiek przykładów – kto i ile stracił na tych zwrotach?! Zwróćmy też uwagę, że argumenty autorów nie pasują do przyczyn, które możemy wybrać zwracając amazonowego e-booka. Przypomnę ekran ze swojego starszego artykułu:  Owszem, czytelnik może przejrzeć treść książki i wtedy zdecydować o zakupie, tyle, że w systemie 1-click nietrudno o zakup przypadkowy, czy omyłkowy. Amazon wymienia też cały szereg problemów technicznych: problemy z jakością, kompatybilnością, ze ściągnięciem, albo nawet kwestie zabezpieczeń DRM. Dla mnie żądanie, aby zakazywać zwrotu treści cyfrowej nie jest dbaniem o własne interesy, a po prostu arogancją. Te same obawy przed światem, gdzie każdy chce biednego autora okraść mamy w „mentalności DRM”, która wciąż trzyma się mocno. Zabezpieczyć, zakazać, pilnować. A potem płakać, że i tak mało kto kupuje. Amazon dobrze wie, że klienta nie można traktować z góry jak złodzieja, a w przypadku treści cyfrowych elastyczna polityka zwrotów jest wręcz niezbędna. Rozumieją to polskie księgarnie – niektóre mają gwarancję satysfakcji, np. Nexto czy Złote Myśli, inne wprawdzie głośno o tym nie mówią, ale jeśli kupimy coś przez pomyłkę, to można się do nich odezwać. Dane o zwrotach mam z dwóch programów partnerskich, do których jestem zapisany i jest to mniej niż 1% wszystkich zamówień. To oczywiście nie znaczy, że nie zdarzają się cwaniaczki – ale księgarnie wyłapują ich dość łatwo, a prawdę mówiąc, cwaniaczek od razu pójdzie do serwisów pirackich, po co ma kupować legalną książkę? Czytaj dalej:  Nexto uruchamia kiker.pl – serwis grupowych zakupów e-booków E-booki, które znikają z oferty Kindle Matchbook czyli Amazon dokłada e-booka do książki papierowej Nie ma DRM – i gdzie są teraz Twoje książki? Zmiany w Złotych Myślach – czy pionier e-booków w Polsce przetrwa? Ceny e-booków w Amazonie, czyli jak to zamiast Luksemburga, znaleźliśmy się w Polsce 