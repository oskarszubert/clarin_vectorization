Czytnika oraz tabletu można używać razem. Trzeba tylko wiedzieć, do których zastosowań pasuje każdy z nich. Czytam teraz biografię Steve’a Jobsa, którą swoją drogą otrzymałem… w prezencie (jako Kindle Gift) od jednej z naszych Czytelniczek – patrz 6 sposobów na wsparcie Świata Czytników. Autor odwołuje się do wielu wywiadów czy artykułów prasowych. Dlatego co jakiś czas odsuwam Kindle na bok, biorę iPada i otwieram artykuł w sieci. Pół roku temu pisałem o dwóch dniach korzystania z pożyczonego iPada. Traf chciał, że tydzień temu kupiłem okazjonalnie iPada pierwszej generacji. Zastanawiałem się, jak to będzie. Czy Kundelek nie poczuje się zdradzony i po jakimś czasie nie stwierdzę, że używam go coraz rzadziej… I przyznam, że na początku tak było! Czas na czytanie jest zasobem ograniczonym, dlatego przez pierwsze dni więcej siedziałem z iPadem niż zaglądałem na Kindle. Szczególny mój zachwyt wzbudzają dwie aplikacje:  Flipboard – o tym już pisałem: jest to ipadowy magazyn z zawartością, którą tworzą znajomi z Facebooka i Twittera. Wrzuciłem też parę folderów z Google Reader i przegląda się znakomicie. Rzecz genialna w swojej prostocie i niesamowicie wciągająca. Działa bardzo dobrze z polskimi artykułami. Zite – magazyn działający podobnie do Flipboarda, z tym że wyszukuje ciekawe artykuły na dany temat, niestety tylko po angielsku.  I taki właśnie był cel – mniej siedzieć na Facebooku i podobnych serwisach i nie wmawiać sobie, że patrząc na to, co wkleili znajomi szukam informacji zawodowych… Zamiast tego, raz dziennie włączę iPada na 30 minut i będę miał podsumowanie tego co się dzieje w branży. Co ważniejsze – w magazynie skupiam się na linkach, a nie na plotkach, komentarzach, kłótniach i dyskusjach, czyli tym, co – nie ukrywajmy – zabiera najwięcej czasu. W zasadzie na razie te dwie aplikacje stanowią dla mnie 70% wartości całego tabletu. Wprawdzie są już tablety znacznie lepsze od iPada (choćby nowy Sony S z rozdzielczością 1280×800), ale pod Androida nie ma jeszcze takich magazynów… A Kindle? Gdy na Flipboardzie lub Zite trafię na dłuższy artykuł, korzystam od razu z Instapaper i tekst trafia mi do Kindle, gdzie go sobie uważniej przeczytam. Nadal nie sądzę, aby iPad nadawał się do dłuższej lektury – wprawdzie aplikacja Kindle for iPad jest całkiem wygodna, ale będę na niej raczej przeglądał tylko książki z kolorowymi ilustracjami – i właśnie: przyglądał. Zauważyłem, że gdy biorę do ręki Kindle, to czytam zdanie po zdaniu. Gdy biorę iPada – od razu przełączam się na szybkie czytanie i skanowanie. To oczywiście czasami też jest dobre. (Tu uwaga na temat ekranu dotykowego – mam ogromne kłopoty z zaznaczeniem tekstu w Kindle dla iPada. Najpierw trzeba aktywować przez dotknięcie tekstu lupę, potem trafić w słowo od ktorego zaczynam zaznaczenie, potem przeciągnąć krawędzie zaznaczenia, potem kliknąć „highlight” – korzystając z klawiatury wyszłoby mi to znacznie szybciej). Nie mam problemu aby korzystać z obu urządzeń jednocześnie. Oczywiście – wspomniany w książce o Jobsie artykuł w sieci mógłbym obejrzeć też na Kindle – ale po co mam to robić, skoro na iPadzie będzie po prostu wygodniej. Dlatego mogę potwierdzić to, co mówiło mi już wiele osób – tablet i czytnik nie są konkurencją. Oba urządzenia nadają się do konkretnych zastosowań i są w tym bardzo dobre. A że dzięki temu wydamy więcej i zarobią na nas obie korporacje, to już inna sprawa… Czytaj dalej:  Kupujemy czytnik Kindle babci lub dziadkowi Jaki czytnik będzie najlepszy do przeglądania internetu? Instapaper ma nowy wygląd – i trochę nie rozumiem po co…. Vocabulary Builder – czyli jak powtarzać słówka z nowym Paperwhite Czytnik w samolocie – wreszcie będzie można czytać przez cały lot! Kindle jako czytnik… mangi! – Wydanie III 