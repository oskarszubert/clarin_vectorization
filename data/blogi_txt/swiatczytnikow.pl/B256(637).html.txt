Hitem internetu jest dzisiaj blogowy wpis Michała Góreckiego: Z Wartą nie warto, Saturn w kosmos.  Autor kupił iPada za około 2 tysiące złotych, a że jest to przecież sprzęt drogi – dokupił za 389 złotych gwarancję obejmującą kradzież oraz inne uszkodzenia. Sprawdził, że gwarancja obejmuje także upadek. No i miesiąc temu tablet mu upadł: Minęły 3 tygodnie i przyszła wreszcie upragniona decyzja. Czyżby? ODMOWA. „Uszkodzenie nie zostało wywołane przez czynnik zewnętrzny”. Dopiero wtedy przeczytał dokładnie umowę: „…uszkodzenie, zniszczenie sprzętu (zewnętrzne lub wewnętrzne) spowodowane przez nagłe, nieprzewidywalne i niezależne od woli ubezpieczonego zdarzenie, niemożliwe do zapobieżenia, spowodowane działaniem czynnika zewnętrznego powodujące konieczność naprawy, wymiany części lub całego sprzętu”. Czyli generalnie jeśli spadnie meteoryt, walnie nas w głowę i urządzenie nam upadnie, to ubezpieczyciel wypłaci – natomiast potknięcie się o płytę chodnikową i wypuszczenie z ręki nie jest już objęte, bo przecież można było zapobiec – po co wychodzić na ulicę? Michał wybrał się jeszcze do Saturna i co usłyszał: Proszę pana, gdyby tak każdy sobie chciał to ubezpieczenie odbierać, to by ubezpieczyciel zbankrutował, każdy by przed końcem gwarancji iPada przez okno wyrzucał. Będzie walczył dalej i pisał odwołania, tak więc c.d.n. Dlaczego o tym piszę – ci z Was, którzy zdecydują się na kupno czytnika w markecie, spotkają się pewnie takimi ofertami. Mi to samo proponowano gdy kupowałem laptopa. Spytałem wtedy tylko – czy jeśli mi ktoś ukradnie tego laptopa w pociągu, to dostanę odszkodowanie? No nie. Niestety, to nie jest tak, jak moglibyśmy sądzić, że ubezpieczenie rzeczywiście chroni nas przed wszystkimi możliwymi zdarzeniami. Dlatego jeśli się decydujemy – uważnie czytajmy umowy. Wyłączeń jest bardzo dużo – choć na pewno są sytuacje, gdy dodatkowa gwarancja nam się opłaci. Ktoś powie – ale przecież Saturn ma rację, ludzie by tego nadużywali. Otóż nie. Od nadużyć to firmy mają specjalistów. Wiemy doskonale, że Amazon wysyła nowy czytnik po 3 dniach, nawet jeśli sami uszkodzimy ekran, albo bateria trzyma trochę słabiej. Ale próby wielu takich wymian mogą sprawić, że zostaniemy wzięci pod lupę. Kompletnie nie rozumiem logiki ubezpieczyciela – po co komuś, kto wydał dwa tysiące wydawać kolejne 400 zł żeby oszukiwać firmę? Wymienią mu na nowy, a ten go sprzeda? No, biznes życia zrobi. To niestety specyfika polskiej branży elektronicznej. Działanie na niskich marżach, traktowanie ludzi nie jako długotrwałych klientów, ale jako dokonujących pojedynczej transakcji. I polityka serwisowa, która nie uwzględnia tego, że my jako użytkownicy czytników czegoś od tego sprzętu wymagamy. Działa? To jaki problem w tym, że baterię trzeba ładować co kilka dni? Od paru miesięcy kupić można tanie czytniki Vedia K10 (z tzw. o-papierem, podobnym jak w Trektor Pyrus). Nawet kiedyś miałem propozycję przeprowadzenia testu od firmy PR obsługującej Vedię. Z forum eksiazki.org: Kupiłam ten czytnik z pobudek patriotycznych- polska firma…..i niestety, z przykrością stwierdzam, że się zawiodłam. Bateria jest fatalna, trzyma około 500 stron – w zależności ile czasu jest aktywny. A miało być 8000…….nie po to kupiłam tego typu czytnik, żeby ładować co 3-4 dni. Zgłosiłam do sprzedawcy niezgodność towaru z opisem, sprzedawca testował, przyznał rację,odesłał do serwisu, a serwis napisał, że czytnik jest ok…….!!???? Coś tu chyba nie tak jest. Forumowicze potwierdzili, że te 8 tysięcy to mit, a czytnik rozładowuje się nawet w trybie uśpienia. Owszem, można walczyć o swoje – dalsza historia Vedii: Sklep telefonicznie mnie powiadomił, że owszem, czytnik wadliwy, ale już go nie mają to wysyłają do serwisu- a serwis, jak pisałam wcześniej się wypiął. Trwało to wszystko ponad miesiąc, więc mnie wkurzyli – sklep nie dotrzymał 14 dni kalendarzowych i nie ustosunkował się do mojego pisma, więc w świetle prawa uznał moje roszczenia za zasadne. No i muszą mi przysłać albo nowy czytnik, albo kasę. … tylko pytanie, czy to jest wszystko warte naszych nerwów? Autor zdjęcia: 3dom, CC BY-NC 2.0 Czytaj dalej:  Nook i Android – jakie aplikacje zainstalować na czytniku? Paradoks wyboru, czyli jak wybieramy czytniki txtr Beagle – najtańszy czytnik świata? No jednak nie… Już lepiej Kobo Mini. Sony zapowiada 13-calowy czytnik. Raj dla czytających PDF? Amazon wchodzi do Polski. Nie, jeszcze nie ze sklepem Kindle „Ice Wine”? Plotki o nowym czytniku z Amazonu! 