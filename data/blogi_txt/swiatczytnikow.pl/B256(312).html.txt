Czytnik eClicto firmy Kolporter można było niedawno kupić za 502 PLN, co było obniżką z 899 PLN. No i czy kogoś ta oferta jeszcze interesuje? „Nowa kultura czytania” – tak reklamowano eClicto w czasie jego premiery:  Projekt eClicto wystartował w grudniu 2009 i był pierwszą próbą stworzenia platformy e-booków przeznaczonej dla polskich czytelników. W skład platformy wchodziły:  Strona internetowa ze sklepem. Darmowy program eClicto Manager, do którego książki się ściągało i na którym można było je czytać, trochę podobnie jak w Kindle for PC. Program służył też do przenoszenia książek na czytnik, przy pomocy kabla. No i samo urządzenie za 899 PLN, które można było kupić też po jakimś czasie np. w markecie Saturn.  Problem z czytnikiem? Niekoniecznie. Czytnik nie zachwycał możliwościami - był to po prostu rebrandowany model firmy Netronix (EB-600), już wówczas leciwy bo z roku 2007. Ekran miał m.in. zaledwie 4 poziomy szarości. W artykule z naszego serwisu można zobaczyć jak wypada przewijanie stron w porównaniu z Kindle 3. Przyznaję, że eClicto miałem w ręku tylko raz, mniej więcej rok temu. Na co wtedy zwróciłem uwagę to powolne działanie urządzenia (start – ponad 10 sekund), no i różne kwestie użyteczności – ile się trzeba było naklikać, żeby przejść do jakiegoś menu… Również samo przechodzenie między stronami nie było za wygodne. Jednak sam e-papier nie różnił się od innych dostępnych w tym czasie i dla kogoś, kto nie miał styczności z tą formą czytania, miał prawo być rewolucją. Artur Kurasiński choć właśnie twierdził, że rewolucji nie będzie, przyznawał: Czytanie – nie spodziewałem się, że to napiszę ale czytanie na  wyświetlaczu eClicto jest bardzo komfortowe. Zrobiłem parę sesji w  różnych warunkach oświetlenia i zmęczenia moich oczu – ani razu nie  miałem podobnego uczucia jakie towarzyszy zbyt długiemu obcowaniu z monitorem LCD komputera. Teraz, mając do dyspozycji tanie Kindle (i nie tylko) możemy się nabijać z ceny – ale to wcale nie tak. Cena 899 złotych w momencie premiery oznaczała, że eClicto było dość tanie. Przypomnę, od października 2009 mogliśmy już w Polsce zamówić Kindle, ale w cenie 280 dolarów, co z dodatkowymi opłatami dawało dobrze ponad 1100 złotych. Gdy jednak konkurenci zaczęli być tańsi, Kolporter trzymał te, coraz bardziej zaporowe 899 złotych – jedynie czasami obniżając cenę, a to z okazji wakacji do 500, a to na jesiennych targach książki do 399. Tak jakby testowali rynek i chcieli sprawdzić, czy za takie pieniądze jednak to ktoś kupi. Wygląda na to, że sami nie mieli pojęcia ile takie urządzenie dla czytelników może być warte. Problem z platformą? Tak. Żadna dotąd premiera czytnika w Polsce nie zwróciła na siebie tak wielkiej uwagi blogerów i dziennikarzy jak właśnie eClicto. Żadna – może dlatego, że Kolporter jako pierwszy podszedł do sprawy profesjonalnie. Konferencja prasowa była transmitowana online, paru dziennikarzy dostało też czytnik do testów. Jednak już sama konferencja nie robiła dobrego wrażenia, jak zauważył Piotr Mikołajski: Prowadzący konferencję mieli taki nastrój, jakby to była stypa po  produkcie, a nie jego wprowadzanie na rynek. Jeśli oni nie tryskają  entuzjazmem, to dlaczego ma nim tryskać klient? Posłuchajmy zresztą głosu lektorki w poniższym filmie instruktażowym:  Jednak paru blogerów urządzenie kupiło, podobnie za testy zabrali się dziennikarze, no i większość trochę nie wiedziała co napisać. Bo z jednej strony naprawdę fajna technologia, z którą mieli pierwszy kontakt, z drugiej – niedoróbki sprzętu, słaba jakość wykonania, krótko trzymająca bateria. Myślę jednak, że decydujące w ostatecznej ocenie było to, na co zwróciliśmy uwagę Paweł Wimmer w Poradniku Webmastera i ja na blogu WebAudit. Otóż w księgarni eClicto nie było praktycznie ebooków na ten czytnik! Duża część książek była oznaczona „tylko na komputer”.  Ludziom z Kolportera tak się spieszyło, że nie dogadali się się z wydawcami i nie zdążyli w formacie EPUB przygotować odpowiedniej liczby pozycji. Ratowali się wgrywając na czytnik sto lektur szkolnych. Minął rok – i co się zmieniło? Nadal w księgarni eClicto są takie kategorie jak Muzyka i Film, w których na 9 pozycji 7 można przeczytać tylko na komputerze. Jednak już w kategorii z literaturą piękną migają popularne nazwiska – Wolski, Larrson, Kalicińska, Wroński. No dobrze, ale czy poza istniejącymi fanami tej platformy ktoś wiedział o tym, że dodawali nowe pozycje? Jeśli bym chciał dzisiaj kupić eClicto, to nawet nie przeczytam na stronie ile książek jest dostępnych. Co na to firma? W listopadzie 2010 Maciej Topolski z Kolportera tak mówił w wywiadzie dla eKsiazki.org: Jesteśmy  jednym ze światowych prekursorów, jako jedni z pierwszych  stworzyliśmy  kompletny system dystrybucji e-publikacji. Zbudowaliśmy  nową markę,  wprowadziliśmy na rynek pierwszy czytnik z polskim  oprogramowaniem,  który bardzo długo był najtańszym tego typu urządzeniem  w Polsce.  Oczywiście popełnialiśmy też błędy. Dlatego m.in. rozważamy  zmianę systemu DRM. Z perspektywy roku doświadczeń możemy też powiedzieć, że  zbyt optymistycznie oceniliśmy gotowość wydawców do  wejścia w nowy  kanał dystrybucji. Poza marketingowymi opowieściami jest całkiem trzeźwa ocena błędów. Swoją drogą, w wywiadzie ani razu nie padła nazwa „Kindle”, choć były pytania na temat Oyo Empiku. Problem z DRM polegał na tym, że Kolporter wymyślił własny DRM niekompatybilny z niczym, co oznaczało, że na czytnik wgramy albo to, co kupiliśmy w sklepie eClicto (a wyboru nie było), albo co skonwertowaliśmy sami. Ktoś powie – zrobili podobnie jak Amazon, ale Kolporter Amazonem nie jest. Jeśli z kolei czytnik eClicto ma służyć głównie do wgrywania własnych publikacji, to nawet po przecenie przegrywa choćby z Kindle 3 WIFI, który oferuje znacznie lepszy ekran, szybsze działanie, no i łącze internetowe. I nadal jest o te kilkadziesiąt złotych tańszy. Podsumowanie Kolporter miał szansę zbudować rynek czytników w Polsce. Spieszyło im się słusznie, bo jak się okazuje, po roku ich czytnik był już bardzo przestarzały. To im się jednak nie udało. Nie dotrzymali obietnicy stworzenia kompletnej platformy, a przyszłość projektu jest obecnie niejasna. Spośród ludzi, którzy kupili eClicto, część już (przynajmniej jak wynika z forów) przerzuciła się na inne czytniki. PS. Artykuł zacząłem pisać, gdy eClicto kosztował 502 PLN. Teraz znowu wrócił do starej ceny – 899 PLN. Nie, nie rozumiem polityki tej firmy… Czytaj dalej:  Kobo Aura – czytnik 6,8″ o rozdzielczości HD – czy ma szansę? Merbook, czytnik z Merlina – czyli właściwie co? [Prima Aprilis] Google Nose – wreszcie szansa na pachnące e-booki! Akunin Book – pierwszy (?) na świecie czytnik firmowany przez pisarza Jeszcze wiele miesięcy budowania świadomości o tym, czym są czytniki Sony PRS-T3 czyli czytnik z… odkrytymi plecami :) 