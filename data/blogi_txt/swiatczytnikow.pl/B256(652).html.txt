Postulaty zmian stawki VAT na e-booki padają od dawna. Pytali wydawcy, pytali posłowie, pytał ostatnio Rzecznik Praw Obywatelskich – Ministerstwo Finansów podkula ogon i twierdzi, że VAT-u obniżyć się nie da. Przypomnę, że wysokie ceny e-booków w Polsce wynikają choćby z tego, że są one obłożone stawką 23%, inaczej niż książki papierowe. Jest oczywiste, że hamuje to rozwój rynku. Najpierw – jeszcze w ubiegłym roku – była petycja Polskiej Izby Książki. Potem – wspominałem tu o niej – petycja wydawnictwa Helion i księgarni Ebookpoint. W styczniu interpelację w tej sprawie złożył poseł Przemysław Wipler (PIS), miesiąc później podobną interepację złożył poseł Robert Biedroń (RP). Ostatnio wypowiedział się na ten temat Rzecznik Praw Obywatelskich, prof. Irena Lipowicz: Zróżnicowanie stawki podatku wyłącznie ze względu na nośnik, na którym zapisywana jest publikacja, nie jest uzasadnione żadnymi obiektywnymi względami. Należy zaś zauważyć, że wprowadzanie różnic w sytuacji prawnej podmiotów gospodarczych na podstawie arbitralnych i dyskryminacyjnych kryteriów stanowi naruszenie konstytucyjnej gwarancji równości Co na to Ministerstwo? Podsekretarz stanu, Maciej Grabowski odpowiedział pani rzecznik, że Polska jest „bezwzględnie zobowiązana” do przestrzegania przepisów: Wszelkie działania państw członkowskich, które nie znajdują oparcia w przepisach prawa unijnego, narażają te państwa na wszczęcie przez Komisję Europejską postępowania naruszeniowego w zakresie niezgodnego z postanowieniami prawa unijnego stosowania przepisów VAT, a w konsekwencji do nałożenia na dane państwo kar finansowych No ale co z Francją i Luksemburgiem, które obniżyły w tym roku VAT? Jak donosi Rzeczpospolita: MF pisze, że „trudno mu się odnieść” do tej decyzji. „Francja i Luksemburg jako jedyne z 27 państw członkowskich zdecydowały się na zastosowanie w tym zakresie stawek obniżonych. Pozostałe państwa niezmiennie stosują do sprzedaży e-booków stawkę podstawową” Można więc sobie wysyłać kolejne petycje branżowe, angażować posłów i RPO. Odpowiedź Ministerstwa zawsze będzie taka sama – nie możemy, nie wychylajmy się, co z tego, że niektóre kraje już podjęły decyzję, skoro nie zrobili tego wszyscy. Wydaje mi się, że bez wsparcia politycznego niewiele więcej da się zrobić. Co nie znaczy, że nie należy zamęczać Ministerstwa kolejnymi petycjami i interpelacjami. Może w obliczu spadającej popularności rząd będzie skłonny uśmiechnąć się do nowych technologii? Choć obawiam się, że polegać to będzie na komunikacie: „podwyższamy VAT do 24%, ale za to na e-booki obniżamy do 5%”… Czytaj dalej: VAT na e-booki trafia do Trybunału Konstytucyjnego Francja obniża VAT na e-booki, ale… tylko bez DRM! Prztyczek w nos Amazonu? Czytelnictwo e-booków w Polsce, czyli błąd statystyczny Pożegnamy promocje? Wydawcy i księgarze chcą stałych cen na nowości! Ceny e-booków w Amazonie, czyli jak to zamiast Luksemburga, znaleźliśmy się w Polsce Autorzy protestują przeciwko… polityce zwrotów e-booków w Amazonie 