Jeśli potwierdzą się doniesienia dziennikarzy, to uruchomiona we wtorek usługa abonamentowa Legimi jest w sporych tarapatach. Zobacz też aktualizację na końcu artykułu. W dzisiejszej Wyborczej pojawił się, dość dramatyczny w tytule i treści artykuł Legimi, czyli pożar na polskim rynku cyfrowych książek (jest na też wyborcza.biz). Jego autorami są Vadim Makarenko i Tomasz Grynkiewicz. O co chodzi? Otóż wydawcy zareagowali bardzo ostro na pomysł dystrybucji e-booków inny niż sprzedaż pojedynczych sztuk, szczególnie że dowiedzieli się o nim dopiero tydzień przed startem usługi. „Miałem robić coś innego, a muszę gasić pożary. A ja nawet zapałki w ręku nie miałem” – napisał wczoraj na Facebooku jeden z dystrybutorów e-książek. A gdy ktoś rzucił: „Ciekawe, kiedy Legimi nie będzie miało co sprzedawać”, odparł krótko: „Jutro”. Wydawcy nie zareagowali entuzjazmem na „czytanie bez limitów” i przez cały dzień wydzwaniali do głównych graczy: Virtualo i Nexto, by wycofali książki z serwisu Małaczyńskiego (Legimi brało e-booki od tych dwóch dystrybutorów). Mało brakowało, a niewielki poznański startup wywróciłby polski rynek książek cyfrowych do góry nogami. - Zaczęliśmy wycofywać z Legimi wszystko, co pochodzi od nas – mówi Bartłomiej Roszkowski, członek zarządu i założyciel spółki NetPress Digital, właściciela Nexto. Chodzi w sumie o 1,4 tys. tytułów, czyli blisko jedną trzecią oferty Legimi. Wcześniej spółka wydała oświadczenie, w którym stanowczo odcięła się do nowego projektu. Co ważne: Zarówno Virtualo, jak i Nexto od miesięcy szykują własne odpowiedniki usługi. – Ten pomysł wcale nie jest zły, wymaga tylko działania w zgodzie z innymi podmiotami na rynku – tłumaczy prezes Virtualo. I dodaje, że kontynuuje rozmowy z wydawcami i podpisuje aneksy do umów. Według niego czytanie w abonamencie w Virtualo może ruszyć już w I kwartale przyszłego roku. Autorzy dochodzą do wniosku, że Legimi zagrało va banque. Chcieli pewnie być pierwsi na rynku z taką usługą. To jednak nie musi działać. Wspomniałem poprzednio o ekspertyzie prawnej, którą Legimi dostało. Ekspertyza zapewnia jednak tylko o tym, że działania nie są sprzeczne z prawem. Sama decyzja, czy wydawca chce widzieć swoje książki w modelu abonamentowym należy jednak do niego… Oczywiście zasięg usługi (tylko iPad) jest ograniczony, ale skoro miesiąc kosztuje 19 złotych, to w zasadzie przestaje się opłacać kupowanie na iPada książek, które kosztują więcej niż te 19 złotych, bo przecież można wziąć abonament. Szczególnie dotyczy to takich sklepów jak iTunes, gdzie tak samo nie stajemy się właścicielami pliku, a tylko licencji. Sama usługa działała z problemami – aplikację pobrało około tysiąca osób i widać było ogromne obciążenie serwerów. Wczoraj o godzinie 14 na profilu FB Legimi pojawił się komunikat: Cały czas wszystkie ręce na pokładzie, ale ze względu na bardzo duże obciążenie systemu i niemożność utrzymania odpowiedniej jakości korzystania z usługi Czytaj bez limitu, czasowo nie jest możliwe zamawianie jej. Przepraszamy za niedogodności i mamy nadzieję, że w ciągu kilku godzin uda nam się uporać z zaistniałą sytuacją. Działamy! Faktycznie, ze strony Legimi zniknął przycisk „Wypróbuj przez 7 dni za darmo”. Według artykułu w Wyborczej, przeczytano już 300 tytułów, a firma zapowiada zwrot pieniędzy. Warto śledzić ten temat bliżej. Ciekawa dyskusja też na profilu FB Grynkiewicza. Aktualizacja z godz. 11.00: Otrzymałem link do listu otwartego prezesa Legimi w całej sprawie. Kilka cytatów: Obrót całej księgarni, przekazywany po potrąceniach rabatów wydawcom, w ciągu pierwszego dnia od startu wyniósł około 20 tys. zł – to wartość trudno osiągalna w standardowym modelu dla dotychczasowych liderów rynku. Oferta jest bezprecedensowa i na podstawie zaledwie jednego dnia od jej uruchomienia można ocenić, że potwierdziła pokładane w niej nadzieje jako alternatywie dla modelu popularyzacji e-książek w oparciu o „wyścig promocyjnych cen”. [...] Za każdy tytuł przeczytany za pomocą aplikacji Legimi na iPadzie, wydawca otrzymuje (po potrąceniach rabatów) kwotę równą pełnej ustalonej przez siebie detalicznej cenie katalogowej. Wydawca nie otrzymuje wynagrodzenia jedynie podczas gdy użytkownik czyta darmowy fragment książki (standardowo udostępniany przez wydawców wraz płatną licencją na pełną wersję). Dany tytuł uznawany jest za „przeczytany” w chwili, gdy użytkownik przekroczy darmowy fragment ustalany przez wydawcę (uwzględnione zostały różne sposoby określania  zakresu darmowego fragmentu) Legimi bierze na siebie całe ryzyko rentowności przedsięwzięcia, odprowadzając wydawcom pełną kwotę sprzedaży tytułu po cenie katalogowej, tak jak podczas sprzedaży pojedynczych plików. [...] Podsumowując, zaproponowany model jest dla wydawców opłacalny i nie przenosi na nich żadnego ryzyka finansowego. Jest tam też link do materiałów, które otrzymali wydawcy, w tym ekspertyzy prawnej. Czytaj dalej: „Czytaj bez limitu” na czytniki? Nowa aplikacja Legimi już w grudniu! Czytaj bez limitu na Androidzie – Legimi wchodzi na nową platformę 4000 tytułów w abonamencie Legimi + konkurs: jesteś za czy przeciw? Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Rok Legimi czyli 3 książki rocznie (albo i 400) Nowa oferta abonamentowa Legimi już ruszyła: miesiąc od 6,99 zł; czytniki od 479 zł 