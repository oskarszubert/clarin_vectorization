Po prawej Kindle 4 Classic śpiący na parapecie w towarzystwie starszych braci. Nowego Kindle, najtańszą wersję z WIFI, ale bez dotykowego ekranu, zamówiłem zaraz po premierze, czyli w ubiegłą środę wieczorem. W czwartek został wysłany, a już w poniedziałek (po 4 dniach) był już u mnie! Podobnie jak przy zamówieniu Kindle 3 opłaty celne pokrył nadawca, nic nie musiałem dopłacać, ponad to co zapłaciłem na podsumowaniu zamówienia. Kurier (tym razem DHL) przyniósł następujące pudełko. Zapytany przyznał, że trochę tego rozwozi. ;-)  Po otwarciu widzimy Kindelka w folii ochronnej, którą od razu zdjąłem i nie ma jej na fotografii: Rysunek na ekranie (ustawiony już w fabryce!) każe najpierw podłączyć Kindle do komputera, przy pomocy dołączonego kabla USB. Ale wcisnąłem przycisk na dole (różnica z Kindle 3 – przycisk wciskany, nie przesuwany) i zaczął się uruchamiać. Po około minucie zapytał o wybór języka.  Następnie powitał mnie i rozpoczął krótki proces konfiguracji. Tego chyba w K3 nie było. Najpierw poprosił mnie o połączenie się do sieci WIFI.  Klikam „connect to wi-fi” i widzimy ekran znany już z Kindle 3 – lista sieci do podłączenia. Przy okazji (dzięki Marcin za wyjaśnienie w komentarzu) – warto podkreślić, że ten etap można pominąć, a z Kindle można korzystać bez podłączenia do sieci i rejestracji, jednak parę funkcji będzie niedostępnych (tworzenie kolekcji oraz …ustawienie daty i godziny).  Przy podawaniu hasła (zostanie już zapamiętane) miałem pierwszą okazję skorzystać z klawiatury ekranowej, po której przesuwamy się kursorem. Wygodne to nie jest, ale zdziwiła mnie jej responsywność, praktycznie nie było opóźnienia po użyciu kursora.  Po połączeniu Kindle rozpoznaje, że został kupiony przeze mnie i oznajmia, że jest już zarejestrowany na moje nazwisko.  Wobec tego mogę przejść do Kindle Store i coś kupić (sprytne!) albo dowiedzieć się więcej. Wybieram to drugie i widzę przed sobą instrukcję obsługi, znacznie krótszą niż w Kindle 3. Pewnie założyli, że nikt jej nie czytał.  Najważniejsze jest opanowanie klawiszy.  Pierwsze wrażenie? Rety, jaki on mały i lekki! W jaki sposób go trzymać, żeby paluchami (a dłonie mam duże) nie dotykać ekranu? Widziałem już solidnie wykonane czytniki podobnej wielkości (np. Onyx Boox 60), ale ten jest arcydziełem sztuki projektowej. W przeciwieństwie do Kindle 3 sprawia jednak „industrialne” wrażenie. Chodzi o srebrny (choć całe szczęście matowy) kolor obudowy, jak też „mechaniczne” obrazki na wygaszaczu ekranu.  Da się zauważyć dbałość o detale – na przykład ekran otacza ciemna obwódka, która poprawia widoczny kontrast, jak również sprawia, że między ekran a obudowę będzie wchodziło mniej kurzu.  Dziś trochę poczytałem, ale przede wszystkim podłączyłem czytnik do ładowania.  Jak się czyta na nowym Kindle Classic? Jak korzysta się z jego funkcji? Czy brakuje mi klawiatury? O tym będzie w drugiej części recenzji. Jeśli macie pytania, zadawajcie w komentarzach, postaram się na nie odpowiedzieć w kolejnym artykule. Czytaj dalej:  Kindle Classic w Niemczech za 49 euro [Nieaktualne] Tylko dzisiaj: Kindle Classic za 59 dolarów! Kindle Paperwhite II już w Stanach, oto pierwsze recenzje „All- New” Kindle Paperwhite już jest! Oto pierwsze uruchomienie i moje wrażenia Jak odróżnić od siebie PW2 i PW1? Pierwsze filmy z Kindle Paperwhite II 