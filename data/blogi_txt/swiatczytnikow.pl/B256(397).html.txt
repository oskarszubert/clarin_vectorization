Kończy się lato, zbliża się więc czas, gdy Amazon tradycyjnie prezentuje swoje nowe czytniki. W roku 2010 premiera sprzedawanego wciąż Kindle Keyboard miała miejsce w sierpniu, w kolejnych latach konferencje produktowe odbywały się we wrześniu. To już może być niedługo. Z oferty Amazon.com, oraz kilku Amazonów europejskich właśnie… zniknął Kindle Paperwhite WIFI, zarówno w wersji z reklamami i bez reklam. I to chyba na dobre – bo na liście dostępnych modeli Amerykanie widzą coś takiego:  Jak widać – zostały Paperwhite 3G, Kindle Classic oraz DX. Ważne jednak dla nas – wersja międzynarodowa Kindle Paperwhite jest wciąż na stanie i nadal można ją zamówić do Polski. Co zatem czeka nas tej jesieni? Odpowiedź może być dość łatwa, albo bardzo trudna. Sytuacja rynkowa Robiąc wszelkie prognozy, pamiętajmy o dwóch rzeczach – po pierwsze, dla Amazonu liczy się głównie rynek amerykański (inne kraje dostają nowe Kindle z opóźnieniem), po drugie – urządzenia mają wspierać sprzedaż treści, co ma wpływ na dobór funkcji. Jeśli mówimy o rynku amerykańskim – następuje w tym momencie bardzo ważna rzecz dla przyszłości czytników – możliwe, że Barnes   Noble wycofa się z rynku czytnikowego, stąd duże przeceny na Nooka w Stanach i Wielkiej Brytanii. Jeśli ubędzie główny konkurent (jeszcze dwa lata temu B N miał ponad 20% rynku) – Amazonowi może się trochę przestać chcieć. Sytuacja nie jest jasna – bo szef B N niedawno zapowiedział, że jednak się nie wycofają, ale też nie prezentują niczego nowego. Oczywiście inni konkurenci czekają – szczególnie Kobo, które planuje ekspansję międzynarodową i sprzedaż rok do roku wzrosła o 140%. W przypadku Europy firma Bezosa na pewno przygląda się uważnie projektowi Tolino Shine, czyli czytnika oraz platformy niemieckich wydawców. Na rynku pojawiają się nowe modele czytników – ale marki takie Onyx, Pocketbook, Prestigio, pozbawione własnych silnych platform – to w tym momencie dla Amazonu kompletna nisza. Duże kroki i małe kroczki Cieszymy się premierą Kindle Paperwhite z ubiegłego roku. Oświetlenie rzeczywiście stało się rewolucyjną cechą, która przesuwa wykorzystanie czytników do zupełnie nowej kategorii. Jednocześnie nie sposób nie zauważyć, że przy drugim, budżetowym modelu Amazon… zmienił tylko obudowę! Przez długi czas zastanawialiśmy się, czy Kindle 5 (czyli czarny Classic) różni się od Kindle 4 (czyli szarego Classica) – po czym sam Amazon poinformował, że to jest dokładnie ten sam model. Bezos na konferencji jako nowy model sprzedał po prostu… nowszą wersję oprogramowania dla starego czytnika. Paperwhite poza nowszym interfejsem (którego dostał w aktualizacji starszy model Touch) oraz nowym ekranem – też nie zawierał kolejnych innowacji. Co też można wymyślić? Pewną wskazówką może być to, że pod względem technologii Amazon jest raczej naśladowcą niż liderem. Rok temu było niemal pewne, że wypuszczą czytnik z oświetleniem. Dwa lata temu – że z ekranem dotykowym. W zasadzie firma nigdy nie wyprzedzała rynku, zawsze wcześniej coś się pojawiało, a kilka miesięcy później widzieliśmy zastosowanie danej technologii w Kindle. Co pojawiło się w tym roku? Paperwhite HD? Małe zamieszanie zrobiła wiosną premiera modelu Kobo Aura HD – czytnik nieco większy od tradycyjnego czytnika (6,8″), za to z ogromną rozdzielczością 1440×1080. Na początku miała być to edycja limitowana, jednak ostatnio Kobo sprzedaje go po prostu jako normalny model. Ile prawdy było w plotkach o tym, że producent wykorzystał ekrany zamówione wcześniej do Nooka – tego nie zweryfikujemy. Na pewno Kobo nie ma wyłączności na te ekrany. Pytanie – czy Amazon pójdzie w tym kierunku i zaprezentuje czytnik z tym samym ekranem? W jaki sposób miałby odróżnić go marketingowo od „zwykłego” Paperwhite? Nawet z wyższą rozdzielczością, różnica w wielkości ekranu jest tak niewielka, że miałbym dylematy, czy się przesiadać na czytnik 6,8″. Tym bardziej że (podobnie jak w przypadku Kobo) obsługa PDF będzie co najwyżej przeciętna. Możliwe jest jednak zastąpienie obecnego Paperwhite przez nowy model – po prostu Amazon nie będzie już miał czytnika 6″ z oświetleniem. Aktualizacja: Kobo wypuściło właśnie model Aura – z rozdzielczością 1014 x 758, następca modelu Glo. Paperwhite DX? Nie byłby to taki dziwny scenariusz jak się wydaje. Amazon kilka miesięcy temu przywrócił do sprzedaży Kindle DX – nadal ma on żenująco stare oprogramowanie (a przecież niewiele by wystarczyło, żeby wgrać tam soft z Kindle Keyboard) – ale może to jakiś sygnał, że firma z powrotem interesuje się segmentem 10-calowców? I że wyjdzie wreszcie nowszy model? Szanse na to wydają mi się niewielkie – bo niby co miałoby sprawdzić, że nagle Amazon się przeprosi z większym formatem – ale są. Paperwhite Color? Inna możliwość to odpalenie czytnika kolorowego. To jednak wydaje mi się w tym roku jeszcze nieosiągalne. Wspominałem w kwietniu o premierze Pocketbook Color Lux – czytnik z ekranem e-ink Triton i podświetlaniem? Brzmi świetnie. Niestety niedawna recenzja na blogu Good Reader była dość negatywna – Pocketbook dostał ocenę 3/10 – przede wszystkim za kiepską wydajność. Typowy czytnikowy procesor 800 Mhz nie daje rady, jak trzeba obsłużyć 4096 kolorów… A sam ekran – nie dość, że to jest ta sama technologia, która wg moich testów wypadła tragicznie w Jetbook Color, to przy 8 calach mamy rozdzielczość 800×600 – nie sądzę, żeby taki ekran miał trafić do Paperwhite, którego wcześniej promowano podkreślając ekran HD. Oczywiście nie jest wykluczone, że Amazonowi udało się kupić nowszą wersję Tritona. Nie ma jednak żadnych dowodów, że taka istnieje. Ciekawszą poszlaką może być zakup od Samsunga firmy Liquavista, która zajmuje się… kolorowymi, pasywnymi ekranami. W roku 2013 ekrany w technologii Electrovetting miały wejść do masowej produkcji. To były jednak prognozy sprzed 2 lat i nie wiadomo czy coś z tego wyjdzie. Stawiałbym jednak na rok 2014. Kindle Fire e-ink? To mógłby być inny zupełnie kierunek postępowania – Amazon ogłasza premierę tabletu Kindle Fire, ale… z pasywnym ekranem, choćby tym od Liquavisty. Tak więc mamy urządzenie, na którym da się czytać na plaży – ale i oglądać filmy. Tablet, który będzie jednocześnie czytnikiem – nowa kategoria urządzeń. Jestem przekonany, że nad tym pracują. Ale premiera chyba jeszcze nie w tym roku. Kindle Flex? Kindle Mini? Istotną innowacją – jeszcze w roku ubiegłym – było wprowadzenie giętkich ekranów e-ink. Takie ekrany nie miały wewnątrz szkła, co utrudniało ich zniszczenie – no i były bardzo lekkie. Opisywany u nas rok temu Wexler Flex był cienki, lekki i wytrzymały. Jednak… w marcu tego roku zaprzestano jego produkcji. Również Onyx Boox A62 Flex okazał się być edycją limitowaną. Potrafię sobie wyobrazić wypuszczenie czytnika Kindle Mini – 5 cali, 800×600, giętki ekran, waga koło 100-130 gramów. To byłby wręcz idealny czytnik do noszenia w kieszeni. Ale dlaczego nikt w tym roku nie wypuścił modeli z giętkim ekranem? Albo przyczyny są ekonomiczne (zbyt drogi ekran) albo technologiczne – możliwe, że pojawiły się problemy, które uniemożliwiły wdrożenie produkcji. Pamiętajmy jednak że giętki ekran Mobius, którego użyje w przyszłym roku Sony jest faktem. W serwisie CNET prorokują, że taki ekran będzie też miał Kindle w roku 2014. Mniej innowacyjna – a również możliwa premiera to Kindle Mini bez giętkiego ekranu – tak jak to zrobiło już rok temu Kobo. Wtedy można by zejść z ceną jeszcze bardziej i sprzedawać np. wersję z reklamami za $49, a bez reklam za $69… Pobożne życzenia i poprawki Jak widać, pomysłów trochę jest – ale w tym roku nie widzę zdecydowanego faworyta jeśli chodzi o dominującą funkcję w nowym czytniku. Oczywiście można liczyć na mniejsze zmiany. Czego moglibyśmy sobie życzyć od następcy Paperwhite:  lepsza obsługa PDF obudowa niełapiąca palców przywrócenie gestu do obsługi rozdziałów (oraz odważniejsze wprowadzenie innych gestów, np. do cofania) większa pamięć obsługiwanie plików EPUB  Tyle, że żadna z tych poprawek nie jest jednak decydująca dla korzystania z czytnika – nie wywoła efektu WOW i możliwości określenia „co nowego w Kindle” jednym zdaniem. A przede wszystkim – nie liczy się dla przeciętnego Amerykanina, kupującego e-booki w Kindle Store. Dlatego choć część poprawek może się pojawić (z tym że na epuby bym nie liczył), to cechą wyróżniającą nowego modelu na pewno będzie coś innego. Jaka prognoza? Wspomniałem, że odpowiedź na pytanie o nowego Kindle może być łatwa albo bardzo trudna. Łatwa – nie spodziewajmy się rewolucji. Dostaniemy Classica 2013 w jeszcze innej obudowie oraz Paperwhite 2013 może z trochę lepszym ekranem – i czarami Bezosa sprowadzającymi się do kolejnej wersji oprogramowania. A może w tym roku nie będzie w ogóle nowych modeli Kindle? Trudna – a może Amazon trzyma w rękawie jakiegoś asa i zdecyduje się go jesienią ujawnić? Najbardziej prawdopodobny z tego wszystkiego jest dla mnie Kindle Mini. Tak czy inaczej – nie widzę w tym momencie dużych powodów, aby w oczekiwaniu na nowy model nie kupować teraz pierwszego czytnika. Po prostu czytniki jako urządzenia osiągnęły pewien stopień dojrzałości, przy którym są w pełni użyteczne. Znacznie taniej na pewno też nie będzie. Jeśli na wrzesień zaplanowałeś wakacje i chcesz na nich sporo czytać – zwlekanie nie ma sensu. Czytaj dalej:  „Następca Paperwhite” może być w rzeczywistości następcą DX! Kindle „Ice Wine”? Plotki o nowym czytniku z Amazonu! Kindle Paperwhite 3 będzie miał ekran Mobius? Pocketbook Color Lux – kolejny czytnik z kolorowym e-papierem Amazon kupił Liquavistę – czy to oznacza kolorowego Kindle? Kobo Aura – czytnik 6,8″ o rozdzielczości HD – czy ma szansę? 