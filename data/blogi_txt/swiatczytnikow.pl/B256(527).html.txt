(Zdjęcia: Piotr Kucharski, CC BY-NC-ND) Parę dni temu na Google Plus (mój profil) zauważyłem wiele mówiący eksperyment. Co się stanie, jeśli pod mikroskopem obejrzymy różne rodzaje wydruku? Czy e-papier jest w stanie dogonić wydruk na zwykłym papierze? Jeśli nie, to jak dużo mu brakuje? Taki właśnie zestaw fotografii litery „e” przy powiększeniu 200x przygotował Piotr Kucharski, któremu bardzo dziękuję za ich udostępnienie. Porównujemy Na pierwszy ogień idzie Kindle 3 z ekranem Pearl: Na Kindle w powiększeniu widać wyraźnie kwadraty tworzące poszczególne „piksele”. Ale widać też, że te piksele składają się z dziesiątek drobin atramentu, dzięki czemu ich struktura nie jest jednolita, a między pikselami nie ma też widocznych przejść. To sprawia, że litery są wizualnie bardziej wygładzone, niż by to wynikało z samej rozdzielczości. Na Kindle po prostu nie widać pojedynczych pikseli, chyba że ktoś ma naprawdę dobry wzrok. Jak e-papier wygląda przy papierze zwykłym? Zobaczmy kolejno:  wydruk z drukarki laserowej:  zwykła książka (paperback):  wydruk magazynowy na gładkim papierze:   Różnice widać. Kindle ma rozdzielczość 167 dpi (punktów na cal). Profesjonalny druk zaczyna się od 300 dpi (offset), najtańsze drukarki laserowe uzyskują 600-1200 dpi, a drukarnie cyfrowe 2400 dpi. Choć jeśli chodzi o zdjęcia, to standardem jest 300 dpi. E-papier przegrywa, ale o ile? Tak więc do osiągnięcia drukarskich standardów potrzeba jeszcze dwukrotnego zwiększenia rozdzielczości. Ale jednocześnie czytniki 6″ mają sporą przewagę nad większością ekranów „świecących”. Przeciętny monitor to 90-110 dpi, iPad ma 132. Więcej mają napakowane pikselami telefony, mój HTC Desire Z ma 252, a ostatni iPhone nawet 326. Ale nawet nie myślę, ile wyświetlacz Retina by kosztował w wersji 6 czy 10-calowej. Tylko czy zwiększenie rozdzielczości jest najważniejsze? No nie. Iriver Story HD jako jedyny czytnik 6-calowy ma wyższą rozdzielczość (1024×768 – 213 dpi), ale w recenzji Azahiela efekt psuł fakt, że ekran Irivera jest ciemniejszy niż w Kindle, więc postrzegany kontrast jest znacznie gorszy. A właśnie pod względem kontrastu e-papierowi brakuje najwięcej do zwykłego papieru. Na powyższych zdjęciach e-papier jest po prostu ciemniejszy niż wydruki. Ziarnistość kuleczek z atramentem przyczynia się do tego, że tło nie jest idealnie gładkie. Przypomina bardziej papier gazetowy starej daty. W czasach PRL każda książka miała podaną klasę papieru, na którym ją wydrukowano. Klas było dziesięć, trzy najlepsze wymagały użycia włókien szmacianych i celulozowych. Te gorsze wypełniane były ścierem drzewnym, a najgorsza klasa – z makulatury. Po starych książkach to widać, szczególnie z kryzysowych lat 80., gdy i drukarnie podupadały. Mam w domu sporo starych powieści, które wyglądają zdecydowanie gorzej niż ich odpowiednik na Kindle.  Zaryzykowałbym więc stwierdzenie, że na razie e-papier dogonił te gorsze klasy papieru i teraz będzie się piął wyżej. :-) Poza konkursem: LCD I dla porównania – ta sama literka „e” na ekranie LCD:  Myślę, że to nie wymaga komentarza. Papier elektroniczny i zwykły są do siebie niezwykle zbliżone, a LCD to już inne światy. Inne porównanie ekranów, które obiegło światowe media wykonał w sierpniu 2010 twórca bloga BIT-101. Oto jedna literka na Kindle oraz iPadzie:  Kindle 2 miał jeszcze ekran Vizplex, dlatego atrament był mniej ciemny, ale i tak robiło to wrażenie. Nie mam wątpliwości, że za dwa albo trzy lata pojawią się takie wyświetlacze e-papierowe, przy których będzie nam wstyd wyciągnąć obecnego Kindle. Co nie zmienia faktu, że obecne ekrany czytników, szczególnie z Pearlem są już wystarczające do wygodnego czytania. A my, klikając przycisk „następna strona” zapominamy po paru minutach o tym, że czytamy e-booka. Czytaj dalej:  [Ankieta] Z jakich krojów czcionki korzystacie na Paperwhite? Czego nie robić z Kindle Paperwhite na plaży Ćwiczenia z rzucania nowym Paperwhite. Przeżył! Kindle jako czytnik… mangi! – Wydanie III Świecący panel do czytnika? Daj sobie spokój i lepiej kup lampkę… Kolejna zima z czytnikami 