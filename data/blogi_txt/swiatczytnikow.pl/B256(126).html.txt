O programie Calibre wspominałem ostatnio w grudniu ubiegłego roku, gdy ukazała się wersja 64-bitowa. Jej wielką zaletą była lepsza wydajność, a jest to cecha, której tej aplikacji zawsze brakowało Nowe wersje tego programu do zarządzania i konwersji e-booków, ukazują się co tydzień, ale nawet sam autor zaleca aktualizację tylko raz na jakiś czas. Obecna wersja to 0.9.34. Poniżej przegląd nowych funkcji z ostatniego półrocza: Obsługa formatu DOCX – dotąd Calibre nie radziło sobie z odczytywaniem plików w formacie Microsoftu (wprowadzonym po raz pierwszy w Wordzie 2007). Teraz można używać DOCX jako formatu źródłowego, choć trzeba liczyć się z błędami. Wirtualne biblioteki – jeśli w Calibre trzymamy wszystkie nasze e-booki, biblioteka może zawierać parę tysięcy tytułów, co utrudnia jej przeglądanie i zapanowanie nad kolekcją. Funkcja wirtualnej biblioteki pozwala na utworzenie podzbioru – np. książek danego autora czy z danej tematyki. Szerzej opisana w instrukcji online (po angielsku). Uzupełnione pobieranie okładek – Calibre wynajduje teraz także okładki w Google Images – choć funkcja nie jest zbyt dorobiona – pierwszy znaleziony obrazek nie zawsze pasuje. Najlepiej działa wtyczka do pobierania okładek z serwisu Lubimy Czytać, którą można zainstalować przez Ustawienia – Zaawansowane – Wtyczki. Edycja spisu treści – funkcja, którą znajdziemy w menu głównym (ikonka „T”) pozwalająca na edytowanie spisu treści w plikach EPUB oraz AZW3 (to następca formatu MOBI zwany też KF8). Można też spis treści wygenerować np. na podstawie nagłówków w książce.  Dopracuj książkę – w wersji angielskiej nosi swojsko brzmiącą nazwę „Polish books” – a chodzi o narzędzie, które „dodaje ostatni szlif” – np. poprawia interpunkcję, albo dodaje na początku książki metryczkę ze wszystkimi informacjami. Podobnie jak poprzednia – działa tylko z EPUB/AZW3. (Jak doniósł czytelnik – funkcję trzeba dodać do menu głównego, bo normalnie nie jest widoczna).  Jak widzimy na zrzutach ekranowych, tłumacze nadążają za nowymi funkcjami, bo wszystkie są ładnie opisane po polsku. W przypadku języka polskiego tłumaczeniami zajmuje się kilkadziesiąt osób, m.in. z grupy Polish Open Source Translators. Na temat Calibre było już w naszym serwisie sporo artykułów. Przypomnę, że program jest rozwijany w dużej części przez jednego człowieka – Kovida Goyala, jeśli często z niego korzystamy, warto skorzystać z możliwości wsparcia autora przez PayPal. Czytaj dalej:  Jak podzielić wyrazy w e-bookach KF8 lub EPUB? Ile kosztuje digitalizacja książki? Wyjaśnienia z Wolnych Lektur Archiwum „Przekroju” online – tylko dlaczego biblioteka je ukrywa? OpenDyslexic – font ułatwiający czytanie przy dysleksji Program rozwoju czytelnictwa czy „branży kulturalnej”? Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje 