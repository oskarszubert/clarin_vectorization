„Po prostu muszę to napisać :)” – brzmiał komentarz pod poprzednim wpisem. I faktycznie ja też muszę! W wersji czytnikowej można kupić wreszcie absolutną klasykę polskiej powieści młodzieżowej czyli cykl „Pana Samochodzika” Zbigniewa Nienackiego. Któż z nas nie wychował się na przygodach pana Tomasza… 12 e-booków, które pojawiły się w Publio obejmuje 12 tomów głównego cyklu powieści o Samochodziku, wydawanych w latach 1964-1985: od „Wyspy Złoczyńców”, do „Człowieka z UFO”. Potem w latach 90. Nienacki dopisał jeszcze jedną część, którą jednak dokończył za niego inny autor, zaś wydawnictwo do serii Samochodzika włączyło 3 książki napisane przez Nienackiego w latach 60., które pierwotnie nie miały z nim związku. Milczeniem pominę ponad sto (!) części, które w ostatnich latach dopisywali na akord różni autorzy. Prawdziwy Samochodzik to ten Nienackiego. Dodam jeszcze, że osobiście najbardziej lubię „Księgę Strachów” – za charakterystykę postaci i wartką akcję oraz „Niesamowity Dwór” – za historię wolnomularstwa oraz atmosferę Agathy Christie w głębokim PRL-u. W ogóle – po latach te powieści czyta się nadal z wielką przyjemnością. Przykładowo w „Wyspie Złoczyńców” wyłapujemy różne szczególiki tego, jak żyło się w Polsce lat 60. Po latach czyta się też uważniej te wszystkie opisy historyczne – jak miało się -naście lat, to część się pomijało, żeby przejść do akcji. Choć Nienacki jak mało kto potrafił przekazywać w tle historyczną wiedzę. Lubię też wracać do „Złotej rękawicy”, gdzie tradycyjny wątek „detektywistyczny” nie jest najważniejszy, a liczy się przemiana wewnętrzna bohaterów. Ta i ostatnia książka w serii pokazuje, że Nienacki nieco już znudzony formą powieści dla młodzieży, próbował eksperymentować – co w przypadku „Człowieka z UFO” nie do końca mu się udało, choć to bardzo nietypowa rzecz. Książki z serii dostępne są na razie tylko w Publio, w cenach 9,90 – 15,90 zł. Jeśli ktoś Pana Samochodzika nie zna (kto się taki uchował? uzasadnia chyba tylko młody wiek) – odsyłam do Wikipedii. Bardziej zaawansowani ucieszą się z istniejącej od zawsze strony Grzegorza Mathei (który sam jest pisarzem) – gdzie znajdziemy artykuły na temat bohaterów, kobiet pana Samochodzika, milicji oraz samego Wehikułu. PS. W komentarzach udało się ustalić, że podstawą tekstu Samochodzików są wydania z lat 80. – bez „uwspółcześniających” modyfikacji, które w latach 90. wprowadziło wydawnictwo Warmia. Tak więc milicja jest nadal milicją. :-) Czytaj dalej:  Minibooki w Publio – polska odpowiedź na Kindle Singles! Publio podsumowuje Wakacyjną Listę Osobistą – wygrały: Lód, Sherlock i Siła nawyku Ruszyła aplikacja mobilna Publio + Agatha Christie na zachętę Opowieści z Narnii debiutują jako e-book! Sierpniowe wieści z księgarni: spotkanie z autorem i książka z billboardu za darmo Więcej niż oszczędzanie pieniędzy – tom I bezpłatnego e-booka od Michała Szafrańskiego 