Jeśli ktoś stał się miłośnikiem e-czytania, to swoje urządzenie chce zabierać ze sobą wszędzie, w tym także do samolotu. O czym warto pamiętać? Na lotnisku Do przewożenia czytnika odnoszą się te same zasady co do wszystkich urządzeń elektronicznych.  A więc przewozimy je zawsze w bagażu podręcznym. Żadna linia lotnicza nie odpowiada za uszkodzenia elektroniki w bagażu rejestrowanym, gdzie poza tym, że nasze walizki są rzucane, to podlegają też mocnemu prześwietleniu wszystkimi rodzajami promieni. W przypadku laptopów czy aparatów możemy być przy kontroli proszeni o ich włączenie, aby upewnić się, że to są naprawdę te urządzenia. Teoretycznie to samo może dotyczyć czytników – choć takiej sytuacji nigdy nie miałem. Warto jednak mieć naładowaną baterię, tym bardziej że zaczynamy czytać. Skaner bagażu podręcznego nie powinien zaszkodzić czytnikowi, chociaż… są pojedyncze wypowiedzi, że po przejechaniu przez skaner Kindle zakończył z uszkodzonym ekranem. O sprawie pisał rok temu The Telegraph. Jak wynika z wypowiedzi eksperta, raczej niemożliwe jest, aby promienie skanera uszkodziły czytnik, bardziej może chodzić o przypadkowe wyładowanie elektrostatyczne wewnątrz skanera. Możliwość uszkodzenia na skanerze dementował też Amazon. Jedno zdanie na temat cła – jeśli kupiliśmy sobie Kindle czy Nooka w Stanach, warto chyba wieźć go rozpakowanego w bagażu podręcznym, aby nie było wątpliwości, że jest to przedmiot do użytku własnego.  W samolocie Pamiętajmy oczywiście o wyłączeniu sieci: Menu - Turn Wireless Off. Podczas startu i lądowania trzeba w ogóle wyłączyć wszelką elektronikę. Jest to w różny sposób przestrzegane, na przykład nigdy nie widziałem, aby proszono kogoś o wyjęcie słuchawek z uszu, ale dla urządzeń z ekranem obsługa bywa nieustępliwa. Jak przekonać stewardessę, że naszego Kindle się nie wyłącza, a ekran wygaszacza jest tam na stałe? Najlepiej mieć którąś z okładek, albo po prostu włożyć czytnik do kieszeni w siedzeniu przed nami, tak aby ekranu nie było widać. :-) Jeśli spotkamy się ze zdecydowanym niezrozumieniem, to trudno: przytrzymanie wyłącznika przez 7-8 sekund rzeczywiście wyłącza czytnik (pojawia się biały ekran). Choć – biorąc pod uwagę nadspodziewanie szybki start z takiego wyłączenia – prawdopodobnie i tak kompletnie wyłączony nie jest. Gdy już samolot wystartuje, spokojnie możemy czytać i nic nam w tym nie powinno przeszkadzać. Trzeba jednak uważać na długie czytanie w bezpośrednim słońcu – mniej więcej tak jak zrobiłem zdjęcie. Na wysokości paru kilometrów słońce jest bardzo mocne i ekran – choć idealnie czytelny – kieruje w naszym kierunku dużą ilość światła. To niekoniecznie zdrowe dla oczu. Co jeszcze? Po wylądowaniu możemy już włączyć sieć. Mój Kindle 3G (wciąż używam wersji Keyboard) łapał internet na większości lotnisk europejskich, na których lądowałem. Czytnik znakomicie ułatwia czekanie. Zarówno w kolejce do odprawy i bramki, a potem w oczekiwaniu na bagaże. Mając czytnik mamy zagospodarowany czas w każdej kolejce. Kto wie, może jeśli następnym razem bagaże przyjadą szybciej, będziesz narzekać na to, że nie zdążyłeś dokończyć rozdziału? Nie latam zbyt często, więc zaprezentowane tutaj doświadczenia mogą być niekompletne. Latałeś z czytnikiem? Zapraszam do komentarzy. Czytaj dalej:  Mój pierwszy rok z Kindle Paperwhite – co się zmieniło w moim czytaniu? Marcin M. skaczący po książkach, czyli suplement do „felietonowej afery” Twórca Spider’s Web wchodzi w relację… z Kindle Nie śpię, bo czekam na robota Oto, co czytałem w roku 2013 Trzy lata Świata Czytników – odpowiedzi na Wasze pytania 