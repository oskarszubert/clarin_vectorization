Dziś na konferencji prasowej w Moskwie, firma Pocketbook International ogłosiła premierę dwóch nowych czytników – jednym z nich jest kolejne urządzenie z kolorowym e-papierem. Dlaczego w Moskwie? Jak wynika z informacji prasowej (po rosyjsku) Rosja odpowiada za 71% światowej sprzedaży Pocketbooka, dla porównania – Ukraina 13%, reszta Europy 12%. Firma sprzedała w ubiegłym roku 412 tysięcy czytników z e-papierem. Aby zrozumieć tę popularność, należy dodać, że Rosja jest jednym z niewielu krajów, dokąd nie można oficjalnie zamówić Kindle (a na Białorusi można, świat jest dziwny). A teraz o samym czytniku. Ma 8-calowy ekran firmy E-ink (Triton II) o rozdzielczości 800×600 potrafiący wyświetlać 4096 kolorów. Obsługiwany jest głównie dotykowo i ma podświetlanie.  Jak widać na filmie, kolory są raczej pastelowe, podobnie jak w omawianym u nas Jetbooku Color – a ekran chyba nie mniej szary i w sposób dość nieszczęśliwy kontrastujący z białą ramką. Gdy pierwszy raz oglądałem film – zastanawiałem się, kiedy wreszcie włączą światło – a tu w połowie niespodzianka, prezentujący… zmniejsza światło do zera, bo okazało się, że było na maksimum. :-) Rozczarowuje rozdzielczość – to gorzej niż w tanich tabletach  - zaledwie 125 ppi, podczas gdy zwykły czytnik 6″ ma 166, z ekranem HD – 212, a nowy Kobo Aura 265. Dlatego też jestem sceptyczny czy będzie to takie dobre urządzenie do PDF-ów, jak firma przekonuje na swojej stronie. Podświetlania doczekał się też  flagowy czytnik Pocketbooka czyli model Touch, który dostał taki sam ekran w tej samej technologii Pearl HD, jaką mają Kobo Glo i Kindle Paperwhite (czyli 1024×758). Pocketbook Color Lux ma w Rosji kosztować 9900 rubli, czyli około 1000 złotych. Jestem bardzo ciekaw, jak to wypali i jakie będą pierwsze recenzje. Czytaj dalej:  Porównanie: Kindle Paperwhite vs Pocketbook 623 Touch Lux Pocketbook Cover Reader – czyli zmień telefon w czytnik… PocketBook CAD Reader czyli czytnik dla architektów PocketBook i książki czyli pakiety świąteczne w Virtualo (oraz zapowiedź testu) Test czytnika PocketBook Mini – maluch, który dużo może… PocketBook Basic Touch i jego funkcje internetowe: Dropbox, Send-to-PocketBook, RSS 