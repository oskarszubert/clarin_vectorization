PocketBook 515 Mini to jeden z dwóch czytników, który dostałem do testów od Virtualo. Zaskoczył mnie bardzo pozytywnie. Przyznam, że nie spodziewałem się wiele – czego tu oczekiwać od urządzenia, które kosztuje 269 złotych z przesyłką? Ale jednocześnie zastanawiałem się – czy 5 cali będzie robiło różnicę? Mam od pewnego czasu Kobo Mini i z paru względów nie jestem z niego zadowolony. Jak będzie tutaj? Nowa kategoria urządzeń 5 cali to niby tylko o cal mniej od tradycyjnej wielkości czytnika. Ale od razu zauważymy różnicę. Mini ma rozmiary 14,2 x 10 x 0,7 cm. Oznacza to że zmieści się niemal do każdej kieszeni. Jest mniejszy od wielu telefonów, a waga – 120-131 gramów (źródła podają kilka wartości) to o jedną trzecią mniej niż podstawowy Kindle, który i tak wydaje mi się leciutki. Mini wydaje się być urządzeniem do zabierania ze sobą wszędzie – docenią go „garniturowcy” u których 6-calowiec by już za bardzo wypychał kieszenie, albo w ogóle do nich nie wszedł. Wgrywanie książek Tutaj mamy jedną opcję – podłączamy czytnik do komputera, akceptujemy na ekranie połączenie przez USB i pojawia nam się jako dysk. Tworzymy foldery, wgrywamy pliki. Na swoje książki mamy około 3 GB; nie ma gniazda kart SD obecnego w większych urządzeniach tej firmy. PocketBook 515 Mini odczytuje następujące formaty: PDF, EPUB (także DRM), TXT, FB2, RTF, HTML, HTM, CHM, DJVU, DOC, DOCX, TCR, PRC. Otwiera bez problemu również MOBI, choć tego rozszerzenia w specyfikacji nie było. Na ekranie głównym widzimy ostatnio czytane i wgrywane książki, a także skróty głównych funkcji.  Książkę zaznaczamy na liście, albo wchodzimy do menu „Książki” gdzie widzimy po prostu foldery w pamięci urządzenia. Dodać jeszcze trzeba, że domyślna zawartość czytnika jest dość dziwna – mamy foldery z e-bookami w domenie publicznej: po angielsku, niemiecku, francusku, rosyjsku – a po polsku nie ma. Książki w językach, które nas nie interesują najlepiej od razu usunąć, albo skopiować na komputer. Mała uwaga – zostały też wydane modele 515W z łączem WIFI. Jak wynika z instrukcji, jest tam przeglądarka i możliwość aktualizacji przez internet, bez bardziej zaawansowanych funkcji jakie mają Touch Basic/Lux. Jednak czytniki dostępne w Virtualo (i chyba w większości innych sklepów) tego łącza nie mają. Ekran i czytanie Otwieramy książkę, co trwa 1-2 sekundy….  I pierwsze zaskoczenie. Tekst wydaje się bardzo ostry. Uświadamiam sobie, że rozdzielczość 800×600 przy pięciu calach oznacza gęstość 200 ppi, czyli niewiele mniejszą niż mają sześciocalowe czytniki takie jak Paperwhite, AfterGlow czy Touch Lux (212 ppi). Kroje czcionek są dość standardowe – ale większość chyba jest pogrubiona, bo nie zauważa się tej cienkości, jaką czasami mają zwykłe czcionki na e-papierze. Przetestowałem większość – praktycznie każda jest czytelna, choć niektóre robią wyłącznie za tłum (np. Menuet…).  To co mi się bardzo podobało to maksymalne wykorzystanie powierzchni ekranu. Jak widzicie zresztą sami na zdjęciach – marginesy są minimalne, choć oczywiście jeśli komuś nie odpowiada, może je powiększyć. Zresztą małe porównanie – obok siebie ta sama książka na Paperwhite (gdzie minimalny margines jest dość szeroki) oraz Mini. Podobna wielkość czcionki, aczkolwiek innej. No i wcale nie jest tak wiele mniej miejsca.  Wniosek jest taki – że niewiele tracimy na tych 5 calach i komfort czytania będzie bardzo podobny do 6 cali. To był jeden z moich większych zarzutów do Kobo Mini – domyślne marginesy są tam jeszcze większe niż na Kindle i na ekranie mieści się naprawdę bardzo mało tekstu. Ekran ma technologię Vizplex, czyli starszą niż Pearl – ale tutaj nie zauważyłem specjalnej różnicy. Na poniższym zdjęciu dokładniejsze porównanie z Kindle Classic, zdjęcie zrobiłem podczas Targów Książki w Krakowie w Ebook Cafe z bezkartek.pl – kontrast jest słabszy niż na Kindle, ale nie na tyle żeby to stanowiło wielki problem.  Jeszcze słowo na temat ghostingu, którego nie zauważyłem – jeśli by przeszkadzał, w ustawieniach możemy zmienić częstotliwość odświeżania ekranu (domyślnie co 5 stron). Obsługa Poniżej ekranu jest łącznie aż 7 przycisków. Tak to pokazuje instrukcja.  Widoczny zielony kontroler ma cztery przyciski w czterech kierunkach oraz środkowy. Ponadto widoczne jako lekkie wybrzuszenia obudowy są dwa przyciski kierunkowe po lewej i po prawej. Kontroler bardzo mi się podobał – wszystko chodzi płynnie. Przyciski trochę gorzej – nie da się wciskać lekko – trzeba więc przyłożyć troszkę siły, mniej więcej tak jak na Nooku. Podczas czytania: przycisk lewy i prawy zmieniają strony; w menu lewy służy do powrotu do poprzedniego ekranu. tak samo lewa i prawa krawędź zielonego kontrolera kontroler góra-dół reguluje wielkość czcionki - idealne, bez wchodzenia w jakiekolwiek menu. wciśnięcie kontrolera aktywuje menu.  Dodatkowo klawisze możemy sobie zamapować w ustawieniach – np. przytrzymanie dłużej prawego przycisku przeniesie nas o 10 stron do przodu. Ciekawe, że na to nie wpadł żaden inny producent.  Inną możliwość nawigacji oferuje opcja menu „Przejdź do strony” – można wybrać numer strony, albo przeskoczyć przy pomocy klawiszy kursora do poprzednich lub następnych, co jest jednak dość żmudne.  Menu jest dość bogate, choć zawiera to, czego możemy się spodziewać. Mini ma dwie aplikacje do czytania, znane także z Onyxa: Adobe Reader oraz FB Reader – ten drugi czyta m.in. pliki MOBI. Domyślnie dla EPUB działa Adobe Reader – ale po zaznaczeniu książki możemy dłużej przytrzymać przycisk i otworzy nam się menu „otwórz przy użyciu”. Obsługa obu aplikacji jest podobna – tylko trochę inne ustawienia.   Niemniej standardowy Adobe Reader jest używalny – w przeciwieństwie tej samej aplikacji na Onyxach można ustawić krój czcionki, jak było to pokazane wyżej. FB Reader przyda się więc tym, którzy chcą mieć jeszcze większą kontrolę nad tekstem. Ale w praktyce wystarczy raz ustawić ulubioną czcionkę i nie trzeba już po menu chodzić. Gdy jest ciemniej, albo wybrana książka ma nietypową wielkość czcionki bazowej (to się zdarza np. przy pozycjach z Ebookpoint), po prostu korzystamy z klawiszy kontrolera żeby powiększyć lub pomniejszyć rozmiary tekstu, nie przerywając czytania. Jest to bardzo wygodne. Szybkość zmiany stron jest przyzwoita – chociaż jest nieco wolniej niż np. na Kindle Keyboard i Classic. W szczególności zauważymy to, gdy przyjdzie nam zmienić kilka stron z rzędu. Podczas Targów Książki w Krakowie byłem świadkiem, jak pewien Pan próbował pierwszy raz w życiu oglądać na Pocketbooku skan pliku DJVU. To wydaje się już zbyt dużo dla pięciu cali. Ale poradził sobie nieźle. W przeglądarce PDF/DJVU można ustawić tryb kolumnowy, można tez ekran przekręcić (co dla 5 cali nie będzie miało jednak tak dużego znaczenia jak dla 6 cali). Nie było to może bardzo wygodne, ale czytnik sobie z tym radzi dość płynnie – widać zalety włożenia do środka procesora 1 Ghz – taki sam mają czytniki z najwyższej półki. Dodam jeszcze że dla PDF działa też reflow, czyli konwersja w locie do formy tekstowej. Trzeba przyznać, że gdy zagłębimy się w dalsze poziomy menu – obsługa kontrolerem przestaje być intuicyjna, momentami trochę się gubiłem i zastanawiałem co akurat powinienem kliknąć, aby wyjść. Ale można to opanować – szczególnie gdy pamiętamy że lewy przycisk służy do powrotu, o ile akurat nie czytamy. Jedyna rzecz, która niezbyt działała to notatki – według instrukcji można zaznaczyć całe wiersze i potem zapisać je jako obrazek albo dodać tekst.  U mnie zapisywał się po prostu obrazek, który w menu „notatki” był linkiem do właściwego miejsca w książce. Nie było też podkreśleń znanych np. z Kindle. W ustawieniach znajdziemy możliwość założenia profili dla użytkowników.  Ale np. wobec dość ograniczonej funkcji notatek, nie bardzo widzę potrzebę ich stosowania. Dodatkowe aplikacje Pocketbook ma wbudowany słownik angielsko- angielski Webstera. Uruchamiamy go z menu, następnie podkreślamy słowa, które chcemy sprawdzić. Można go zmienić podczas lektury, choć fabrycznie wyboru wielkiego nie ma.   Można dokupić inne słowniki na stronie Bookland.pl - z tych które nas interesują jest niemiecko-polski i ukraińsko-polski. Według informacji z forum eksiazki.org można też tworzyć własne słowniki, np. konwertując z popularnego formatu Stardict. Są też różne wersje nieoficjalne, których nie testowałem. PocketBook ma cztery gry! Pasjans, sudoku, szachy i… słynnego węża, który wygląda niemal jak na Commodore 64 w trybie tekstowym.  Gra w Węża jest jednak dość trudna, bo jednak czas reakcji nie jest tak szybki jak np. na tablecie. Dwie proste aplikacje użytkowe to rozbudowany kalkulator oraz zegar/kalendarz – wyświetla po prostu kalendarz, nie ma możliwości np. dodawania notatek. Podsumowanie  To nie jest pełny test. W tym celu musiałbym parę tygodni spędzić z Mini w kieszeni, wyciągając go w każdej sytuacji i czytając. No, ale to nie jest też czytnik dla mnie – zawsze ruszam się gdzieś z dużym plecakiem, gdzie niejeden czytnik się zmieści – nie mam więc potrzeby „minimalizmu” także w tej kwestii. Ale nie ukrywam, że PocketBook Mini bardzo mi się spodobał. Spodziewałem się urządzenia bardzo ograniczonego, w którym oszczędności będą widoczne na każdym kroku. Dostałem jednak czytnik, w którego przypadku nie było kompromisów wobec jakości czytania. Bez problemu mogłem zanurzyć się w angielskiego Sherlocka Holmesa czy wrzucone na czytnik powieści Zajdla. Tu moje doświadczenie czytania nie różniło się np. od tego z Kindle Classic. Mówiłem o zaletach podróżowania z tak małym urządzeniem. To będzie też jednak dobry czytnik „kanapowy” – trzymając go w dłoniach niemal nie czujemy ciężaru. Często kupując czytnik na prezent (choć nie tylko) mamy określony budżet. Jeśli jest to mniej niż 300 złotych, to pozostają wyprzedaże, albo jakaś chińszczyzna mniej znanych marek. Do różnych Trekstorów i Oyo nie ma jednak nawet Mini co porównywać. To rzeczywiście solidny podstawowy czytnik, może bez wielu bajerów, ale zapewniający bardzo przyjemne czytanie. PocketBooka Mini kupimy w Virtualo z darmową wysyłką: PocketBook Mini razem z książką „Bezcenny” Zygmunta Miłoszewskiego za 269 zł. Dostępny jest w również w białej wersji. PocketBook Mini + Bezcenny + 50 zł w postaci vouchera na książki kupimy w Virtualo za 299 zł.  O innych pakietach świątecznych Virtualo pisałem w osobnym artykule. Czytaj dalej: Kobo Mini – test kolejnego malucha PocketBook CAD Reader czyli czytnik dla architektów PocketBook i książki czyli pakiety świąteczne w Virtualo (oraz zapowiedź testu) Pocketbook Color Lux – kolejny czytnik z kolorowym e-papierem Porównanie: Kindle Paperwhite vs Pocketbook 623 Touch Lux PocketBook Basic Touch i jego funkcje internetowe: Dropbox, Send-to-PocketBook, RSS 