Aktualizacja z 17.12: Jak zwykle, promocja skończyła się następnego dnia, książka będzie za chwilę już droższa.   Dawno nie pisałem o Kindle Daily Deal, bo ostatnio pojawiały się tam głównie krótkie powieści czy opowiadania, które trudno mi zweryfikować. Dzisiaj coś bardziej uniwersalnego. When Parents Text: So Much Said…So Little Understood ($0,99) – to książka na temat… wiadomości SMS które wysyłają sobie dzieci i rodzice. Dopiero od niedawna dzieci mają swoje komórki, rodzice chcą dzięki temu mieć nad nimi większą kontrolę. Gdy w obie strony przepływają wiadomości tekstowe, dochodzi do wielu zabawnych sytuacji czy nieporozumień. Czasami to starsi stają się tak zafascynowani technologią, że to ich latorośle muszą odpowiadać na piątą wiadomość w ciągu godziny: „mamo, jestem jeszcze w szkole”. Punktem wyjścia dla książki był serwis WhenParentsText.com, coś w rodzaju znanego Bash.org.pl (tudzież bash.org), gdzie ludzie wrzucają ciekawe dialogi między rodzicami i dziećmi. W książce podzielono te dialogi tematycznie, a każdy rozdział zaczyna się od ogólniejszego wprowadzenia. Problemy polskich dzieci i ich rodziców są trochę inne, ale to nie pozbawia książki walorów i edukacyjnych i rozrywkowych. O ile przebijemy się przez odrobinę języka potocznego, można będzie When Parents Text czytać całą rodziną, przy czym to młodzi, którzy oglądają w sieci amerykańskie seriale będą mieli więcej radochy. 