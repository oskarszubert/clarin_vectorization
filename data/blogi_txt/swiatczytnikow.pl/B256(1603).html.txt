W ciągu ostatnich dwóch lat większość wydawców w Polsce zrezygnowała z zabezpieczeń DRM dla e-booków. Sprawia to, że jesteśmy pod tym względem w światowej awangardzie. Sytuacja nie wygląda tak dobrze np. w Wielkiej Brytanii. Tam wciąż większość wydawnictw korzysta z DRM. Dlatego sporym zaskoczeniem była podjęta w kwietniu 2012 decyzja firmy Tor Books UK, części koncernu Macmillan, aby sprzedawać książki bez tych zabezpieczeń. Wydawnictwo wiedziało, jak wiele frustracji powodują te zabezpieczenia i to nie tylko wśród czytelników, ale także autorów. Ruch ten spotkał się z niechęcią świata wydawniczego, a czasami wręcz wrogimi działaniami. Jak donosił portal Ars Technica, wydawnictwo Hachette UK rozsyłało do autorów listy, w których ostrzegało, że brak DRM utrudnia ochronę ich praw. Zresztą sam DRM był często wpisywany w kontrakty wydawnicze, co zresztą odczuwamy i my, gdy okazuje się, że jakaś przetłumaczona nowość w polskiej księgarni pojawia się w wersji zabezpieczonej – bo takie były warunki licencji. Teraz, rok później, na blogu Tor Books UK czytamy podsumowanie tej akcji. Zdecydowanie pozytywne! Najważniejsze spostrzeżenie dotyczy piractwa. Wydawnictwo uważa, że większość czytelników jest tak samo przeciwna piractwu jak wydawcy, gdyż zdają sobie sprawę, jak kopiowanie książek wpływa na dochody autorów. Po roku Tor Books stwierdza: „nie widzimy żadnego zauważalnego wzrostu piractwa  jakichkolwiek naszych tytułów, pomimo tego, że są wolne od DRM od prawie roku„. To mówi samo za siebie. Julie Crips z Tor UK zwraca też uwagę na reakcję – czytelnicy i autorzy zareagowali pozytywnie. Jedynie dziennikarze i specjaliści branżowi wyszukiwali argumenty na „nie”. Firma będzie kontynuowała wydawanie e-booków bez DRM i miejmy nadzieję, że po takim sukcesie znajdzie kontynuatorów. Czytaj dalej:  Springer do autorów: nie widzimy szkodliwych skutków piractwa e-booków! Francja obniża VAT na e-booki, ale… tylko bez DRM! Prztyczek w nos Amazonu? DRM zmieniający treść e-booków? No nie… Adobe szykuje nowy „niełamliwy” DRM Nie ma DRM – i gdzie są teraz Twoje książki? Bartłomiej Roszkowski: musi być efekt skali, którego w tej chwili nie mamy 