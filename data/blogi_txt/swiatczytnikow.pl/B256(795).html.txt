Dostałem dzisiaj notkę prasową od nowo powstałego wydawnictwa Pies Łańcuchowy. Jest na tyle nietypowe, że warto mu się przyjrzeć bliżej. W skrócie: Wydawnictwo, które zerwało się z łańcucha. Pies-koneser wolnej kultury. Grupa autorów biorących sprawy w swoje ręce, a książki oddających innym za darmo. Jeszcze raz: ZA DARMO, bo inaczej się już teraz nie da. Ale jeśli będziecie upierać się, że pisarz też pies i jeść musi, podamy wam numery odpowiednich rachunków bankowych. Zaskoczeni? Psa Łańcuchowego założyło trzech ludzi wywodzących się ze środowiska publicystów muzycznych skupionych wokół serwisu Screenagers.pl. Już sam ten fakt każe przyjrzeć się bliżej, bo Screenagersów czytam od lat i nieraz korzystałem z ich rekomendacji muzycznych. Zobaczmy co proponują: Nie stoi za nami niemiecki kapitał. Szczerze mówiąc w ogóle nie stoi za nami kapitał. I dlatego omijamy archaiczną machinę wydawniczą szerokim łukiem. Zamiast rywalizować z majorsami na ich warunkach, postanowiliśmy skorzystać z bezkosztowej dystrybucji i rozwiązań przeznaczonych dla książki mobilnej. W ten sposób możemy skutecznie zwiększać nasz zasięg wśród czytelników, nie rezygnując z wysokiej jakości publikacji. A konkretniej? Na razie dwa tytuły, oczywiście w trzech formatach (MOBI, EPUB, PDF):  Łukasz Błaszczyk: „Miesiąc miodowy w Blachowni” Paweł Sajewicz: „Gwelfów i gibelinów”  Aby otrzymać powieść należy wypełnić formularz na stronie książki, pliki dostaniemy na podanego maila. A na wypadek, gdyby e-book nam się spodobał, podane jest konto autora. Spodobał mi się też przewodnik po e-bookach i formatach: jak oswoić Psa Łańcuchowego. Co jeszcze dodają? Nie czujemy presji rynku, więc nie idziemy na zgniłe kompromisy. Łączymy dynamikę self-publishingu z zaletami selekcji treści. Priorytetem nie jest zwiększenie sprzedaży, ale zasięgu. No, można powiedzieć że koledzy 2xBłaszczyk i Sajewicz niczego nowego nie wymyślają, tylko reaktywują stary, dobry model shareware. Na kopiowanych dowolnie dyskietkach obok programu był plik txt z adresem do wysyłania czeków. Ile czeków dostali w latach 80. i 90. autorzy programów shareware, tego nie wiem, choć nie sądzę, aby wiele tam było czeków z Polski. Przelew jest łatwiejszy. Podjęliśmy inicjatywę, która na polskim rynku wydawniczym ma charakter bezprecedensowy – nie tylko nie blokujemy leaków naszych tekstów do sieci, ale wręcz zachęcamy do nich, wierząc, że kudos buduje kapitał, a nie odwrotnie. I pamiętaj, że nie mówimy tu o blogowych notkach, ale o Literaturze. Oczywiście można Psa potraktować jako oryginalny sposób promocji dwóch tytułów, ale sądzę, że to się rozrośnie i że na rynku jest miejsce także na Literaturę sprzedawaną jako shareware. Co mi w realizacji tego konkretnego modelu przeszkadza, to że jest on trochę informacyjną czarną dziurą dla czytelnika – za pół roku wejdę na tę stronę i zobaczę co najwyżej ile lajków dostał każdy tekst (pod warunkiem że podłączą Facebooka), a nie zobaczę ile osób te teksty ściągnęło, ani ile zapłaciło. Warto nad tym popracować. A tymczasem odsyłam do Psa Łańcuchowego. Czytaj dalej:  Opowiadania nominowane do Nagrody Zajdla (w części) za darmo Świt ebooków – kwartalnik z RW2010 Świt ebooków #2 – drugi numer pisma z RW2010 150 darmowych książek z Microsoftu i… 3,5 miliona pobrań! Darmocha na czytniki: Kresowa Księga Sprawiedliwych, Wprowadzenie do historii cyfrowej, Wolne licencje Darmocha od Nexto i Wydawnictwa MAG: Gwiezdny pył i Kamienna Ćma 