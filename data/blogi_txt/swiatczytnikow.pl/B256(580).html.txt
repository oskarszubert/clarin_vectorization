Od dawna na tym blogu staram się promować legalne polskie publikacje na czytniki, niezależnie od ich konotacji politycznych czy ideowych. Nieraz mi się za to dostawało, a dzisiaj jest szansa, że dostanie mi się podwójnie. :-) Na czytniki od paru dni dostępna jest Krytyka Polityczna, a od paru miesięcy – Fronda. To są dwa pisma, które w oczach „drugiej strony” wręcz definiują swoich zwolenników. A więc Krytykę Polityczną czytać mają lewacy, komuniści, feminazistki i masoni. Frondę – prawaki, narodowcy, tradsi i fashole. Czy jakoś tak. Będąc czytelnikiem otwartym, warto zaglądać do pisma jednego i drugiego. Krytyka Polityczna   Krytyka Polityczna w wersji na czytniki ukazała się parę dni temu. Dostępna jest w Virtualo, Koobe, Gandalfie i Ekiosku. Kupimy na razie jeden numer: nr 34. Wydanie specjalne – co dalej z niemiecką Europą (link do Virtualo: cena 9,10 zł). Europa znalazła się na rozdrożu. Niestety nikt nie ma pomysłu, co z tym fantem począć. Ta tyleż przenikliwa, ile przygnębiająca diagnoza, którą najpełniej wykłada w specjalnym wydaniu „Krytyki Politycznej” niemiecki socjolog Wolfgang Streeck, pozostawia mało miejsca na optymizm. Nie skłaniają do niego również pojawiające się co jakiś czas pomysły na ratowanie sytuacji. Czy nasze problemy rozwiążą bezpośrednie wybory przewodniczącego Komisji albo ogólnoeuropejskie listy wyborcze do Parlamentu Europejskiego? Bardzo to wątpliwe, skoro realna władza decydowanie o kształcie dzisiejszej Europy systematycznie przesuwa się w kierunku ciał technokratycznych z Europejskim Bankiem Centralnym na czele. Prawie wszyscy zgadzają się, że „tak dalej być nie może”; szczegółowo piszą o tym w numerze choćby Claus Offe, Iwan Krastev czy Ulrich Beck. Jedyną nadzieją na zmianę obecnej konfiguracji są Niemcy. Zarazem trudno uwierzyć, że zwycięska po ostatnich wyborach w Niemczech Angela Merkel będzie chciała się w taki projekt mocno zaangażować. Pismo przygotowane zostało przez Virtualo, format książkowy, z czytelnym spisem treści. Domyślnie włączona jest czcionka wydawcy (widoczna jako „Publisher font” na Kindle) – na zrzucie ekranowym ją wyłączyłem. Wydawnictwo zapowiada na swojej stronie, że wkrótce na czytniki pojawią się także numery archiwalne. Przypomnę, że kilka miesięcy temu Krytyka Polityczna udostępniła też za darmo „przewodniki nieturystyczne” w formatach EPUB i MOBI, zaś publikacje wydawnictwa dostępne są od jakiegoś czasu z większości księgarni, były już na nie promocje. Fronda Ostatnie pięć numerów Frondy w wersjach EPUB lub MOBI kupimy w księgarni XLM prowadzonej przez wydawcę w cenie 19,90 zł. Oto opis najnowszego numeru 69 z grudnia 2013. Jedną ze swoich pierwszych Mszy Świętych Papież Franciszek odprawił w więzieniu. A Ty – kiedy ostatnio zetknąłeś się z osobą pozbawioną wolności? W 69 numerze Frondy przyglądamy się temu, co mówią o swojej wierze więźniowie. Sprawdzamy czy życie chrześcijańskie nie opiera się przypadkiem na tej samej świadomości, jaka powinna towarzyszyć każdej resocjalizacji: „Tak. Jestem przestepcą, grzesznikiem, jestem więźniem”. Pisałeś kiedyś z więźniem? Czy byłbyś gotowy zmierzyć się z tym? ”Kradnę. Zabijam. Wierzę” to historia więźniów pisana w listach. Czy byłbyś gotowy uklęknąć w ich intencji? W nowym numerze rozmawiamy z ateistami. Pytamy, dlaczego nie wierzą. Drukujemy też literaturę. Kotański, Kędzierski, Saulski… Warto poczytać! Układ książkowy, bardzo dobre formatowanie. Co ciekawe, jest to drugie podejście redakcji Frondy do tematu e-booków, pierwsze było ponad rok temu. Z archiwum na stronie pisma można pobrać w formacie PDF wszystkie 60 numerów pisma, wydane między 1994 a 2012. Bardzo ładnie spisują się na moim Kindle DX. Ale na samym początku były tam też wersje EPUB części numerów. Niestety kompletnie się nie sprawdzały, gdyż były to automatyczne konwersje z PDF. W tym przypadku chodzenie na skróty nie działa i szybko je usunięto. Uwaga: w XLM nie ma multiformatu, musimy więc wybrać wersję. Ta księgarnia ma również kilka nieobecnych gdzie indziej tytułów – m.in. kontrowersyjne „Resortowe dzieci”, ale i klasykę chrześcijańskiej publicystyki – np. „Dla sprawy” G.K. Chestertona. Czytaj dalej:  Literadar wraca na czytniki po ponad rocznej przerwie Magazyn „W Punkt” w wersji na czytniki! Miesięcznik „Charaktery” dostępny w formatach EPUB/MOBI Dwa pisma debiutują na czytnikach: Esensja oraz Res Publica Nowa „Czas fantastyki” za darmo na czytniki! Prenumerata cykliczna – seria artykułów Nexto i Świata Czytników 