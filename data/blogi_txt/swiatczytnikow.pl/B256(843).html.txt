Nasza Księgarnia udostępniła do ściągnięcia za darmo powieść „Zmorojewo” Jakuba Żulczyka. To jest jakiś przełom w myśleniu mainstreamowych wydawców i autorów. „Zmorojewo” Jakuba Żulczyka to powieść fantastyczno-przygodowa z początku 2011, więc jeszcze całkiem świeża nowość, która miała sporo pozytywnych recenzji. Książkę w formacie EPUB (oraz MOBI – aktualizacja 6.03) można pobrać:  ze strony Naszej Księgarni (uwaga na uszy!) z księgarni Virtualo i pewnie paru innych, ale nie wszystkie jeszcze obniżyły ceny.  Akcja trwa do 27 marca. A tu fragment opisu książki ze strony wydawcy: Nieopodal Zmorojewa rozpoczęła się wojna. Nie była głośna; nie rozbrzmiewały wystrzały, krzyk żołnierzy, huk spadających bomb. Nikt nie zakłócał spokoju lasu. Zapadał zmrok. Nad lasem rozlała się krwista czerwień zachodu słońca. Purpura oblewała korony drzew, spływała po ich pniach, ściekała na krzaki, paprocie i poszycie. Wojny nie było widać, ani słychać, co nie zmieniało faktu, że zaczęła się właśnie w tym momencie. Zmorojewo, zaginione miasto, jest w największym niebezpieczeństwie od początku swojego istnienia. Leszy wysłał dwoje agentów – Strzępowatego i Gangrenę – aby przygotowali złu drogę do naszego świata… Tymczasem Tytus Grójecki, fanatyk horrorów, gier komputerowych i zjawisk nadprzyrodzonych, wiedzie zwyczajne życie. Właśnie wyrusza na Warmię, aby odwiedzić rodzinę. Początkowo nie sądzi, by zabita dechami wieś Głuszyce oferowała jakiekolwiek atrakcje. Do czasu kiedy na forum internetowym poświęconym nadnaturalnym wydarzeniom trafia na intrygującą informację. Nieopodal Głuszyc znajduje się opuszczone miasto, a dwójka eksplorujących je „łowców tajemnic” zaginęła bez wieści… Ten typ promocji znany jest od dawna z Darmochy w Kindle Store. Wypuścić książkę przez jakiś czas za darmo, a ona napędzi sprzedaż innych tytułów tego autora, albo – jeszcze lepiej – kolejnych części w cyklu. Jak ktoś złapie haczyk, to zapłaci za części kolejne. A „Zmorojewo” jest właśnie pierwszą częścią cyklu przygód Tytusa Grójeckiego - w tym roku wyszła  „Świątynia” – tę już trzeba kupić. :-) Tak autor wyjaśnia przyczyny akcji:  Zacytujmy jeszcze fragment notki prasowej: Nasza Księgarnia jest wydawcą z dziewięćdziesięcioletnią tradycją, ale nie obawia się nowości. Zabiegamy o propagowanie czytelnictwa oraz promujemy rodzimych autorów. Stąd decyzja, by od 27 lutego do 27 marca zaoferować naszym czytelnikom, a także klientom portali, które biorą udział w tym przedsięwzięciu, wersję elektroniczną „Zmorojewa” Jakuba Żulczyka za darmo. Wielu wydawców boryka się z problemem nielegalnych kopii swoich książek. Chcieliśmy pokazać, że inne rozwiązania też są możliwe. Przy okazji przeprowadzamy pewien eksperyment: udostępnienie darmowego e-booka powinno pokazać, jakie jest zainteresowanie polskiego czytelnika taką formą. Gratuluję Naszej Księgarni i Jakubowi Żulczykowi tego odważnego kroku. Jestem przekonany, że nie będą tego żałowali i pokażą, że inne formy dystrybucji są rzeczywiście możliwe. Mam natomiast trochę uwag krytycznych do samego wykonania akcji.  Video odpalane natychmiast po wejściu na stronę książki. Potwornie denerwuje, tym bardziej że jest na samym dole strony. Dlaczego tylko EPUB? Strona wprowadza w błąd, że „Format EPUB jest obsługiwany przez (…) Amazon Kindle”… Oczywiście konwersja przy pomocy Calibre przebiega bez problemu. W Virtualo druga część cyklu („Świątynia”) jest jako MOBI, dlaczego nie może być i pierwsza…? Chyba warto byłoby wrzucić też PDF – dla tych, którzy wciąż czytają na ekranie komputera. O akcji głośno było już w zeszłym tygodniu, gdy… żadnej książki nie można było  jeszcze pobrać. Moim zdaniem takie falstarty nie mają sensu. Czy ktoś zakładał, że czytelnicy będą czekali do północy 27 lutego, przebierając nogami i nerwowo wciskając F5? Spory potencjał wiralowy całej akcji jest trochę zmarnowany. Gdzie społeczności, gdzie Facebook, ta strona nie ma nawet przycisku „lubię to”. Aktualizacja z 6.03: wczoraj do ściągnięcia udostępniono też wersję MOBI. A video od pewnego czasu już nie startuje automatycznie. Czytaj dalej:  Opowiadania nominowane do Nagrody Zajdla (w części) za darmo Specjalny (i darmowy) numer miesięcznika „W drodze” Accelerando – nagradzana powieść SF na licencji CC Jakub Ćwiek – darmowe opowiadanie sposobem na nagrodę Zajdla? „Czas fantastyki” za darmo na czytniki! Historia polskiej muzyki w kolejnych tomach za darmo i na czytniki 