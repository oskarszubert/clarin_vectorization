Nie lubię pisać akurat o tym, o czym piszą wszyscy, ale liczba Waszych maili, wpisów na profilu Facebooka i przypomnień świadczy o tym, że nie dacie mi spokoju, dopóki o tym nie napiszę. :-) Allegro uruchomiło własny sklep z e-bookami, pod adresem ebooki.allegro.pl. Na tym można by właściwie artykuł zakończyć, bo trochę nie wiem, co mógłbym dodać do tego, co umieszczone jest wszędzie. Oficjalna informacja o starcie ma się pojawić dopiero pod koniec tygodnia. Może tylko parę wrażeń. Bardzo nietypowa nawigacja – zamiast tradycyjnej listy książek widzimy półkę. Wygląda to trochę jak serwis nakanapie.pl, albo interfejs programu iBooks. Przełączanie się między działami [strzałki z boku] może ładnie działać na tabletach, na komputerach tak sobie. O tym że interfejs jest trochę niedopracowany świadczą np. wyniki wyszukiwania.  Tutaj kliknąłem sobie nazwisko Terry’ego Pratchetta (który ma sporo e-booków) i widzę… nie, nie wszystkie jego książki, tylko kilka pierwszych, a potem od razu podobne i … nowości, zawsze takie same. To jest tak, jakbyśmy w księgarni stacjonarnej poprosili o wszystkie książki autora i dostali tylko kilka oraz drugie tyle takich, które chcą nam sprzedać… Gdzie się podziała reszta Pratchettów? Trzeba sobie kliknąć w strzałkę po prawej stronie górnej półki. :-) Kto się domyślił, ręka w górę. Sortowanie po cenie, albo dacie wydania? Zapomnijmy. „O mamo, jakie to jest złe” – skomentował na Facebooku znajomy, dyrektor działu projektowania w dużej agencji interaktywnej. No niestety. Postawiono na efekt, a nie przemyślano jak to ma dokładnie działać od strony użytkownika. A wystarczyłaby możliwość przełączenia widoku… Sama oferta (za którą odpowiada Nexto) nie zaskakuje – sporo książek, ale ceny takie sobie, nie widzę żadnych promocji. W zasadzie w naszej porównywarce każdy tytuł znajdziemy taniej. To nie jest coś, czego byśmy oczekiwali od kandydata do lidera rynku. I jest to wręcz fatalne dla wizerunku e-booków. Do sklepu Allegro zajdą ludzie, którzy jeszcze nie mieli do czynienia z takimi księgarniami, popatrzą na ceny… i dadzą sobie spokój z e-bookami na parę lat. W zasadzie większość komentarzy na portalach technologicznych to rozczarowanie cenami… Przykładowo z Antyweba: (1) Porównałem ceny „Zamku z piasku który runął”. Wersja papierowa z dostawą jest tańsza niż e-book. Może mi ktoś wyjaśnić, dlaczego zatem ma kupować e-booki? (2) Wybrałem jedną książkę, którą mógłbym kupić. Cena to 21,05 zł. Cena papierowego wydania? 22 zł. Ja podziękuję. Ciężko uwierzyć, żeby ludzie kupowali wydania elektroniczne tylko ze względu na mobilność. Jeden z komentarzy skłania do refleksji: Skoro to Allegro, to można sprzedać e-booka, którego się przeczytało? No właśnie – to mógłby być element innowacyjności – skoro rynek wtórny e-booków jest teoretycznie legalny, to Allegro mogłoby zaproponować coś, co stworzy taki rynek, a nie tylko będzie kopią ofert księgarni. A oto i strona produktu – większość książek można ściągnąć w kilku formatach na różne urządzenia, w tym Kindle i inne czytniki.  To już standard i tak samo nie zaskakuje brak DRM – jest znak wodny. Do sklepu logujemy się naszymi danymi z Allegro. Do dyspozycji mamy (trochę pustą…) półkę z urządzeniami, które możemy skonfigurować – w przypadku Kindle podajemy adres mailowy do wysyłki – w przypadku PC, telefonów i tabletów – pobrać aplikację.  Co ciekawe z wypowiedzi przedstawiciela Allegro: Dodatkowo na aplikacji działającej na Androidzie uruchomiliśmy innowacyjną usługę płatniczą, która bazuje na modelu postpaid. Oznacza to, że klienci będą mogli pobierać książkę, a należność za nią zostanie dopisana się do bilansu konta Allegro. Tomasz Krela ze Spiders Web przetestował kupowanie – coś na razie nie działa z synchronizacją urządzeń, no ale to pewnie bolączka publicznych testów. Jak podsumować ten krótki przegląd? Allegro uruchomiło sklep, który poza nietypowym (i nie zawsze przemyślanym) interfejsem nie wyróżnia się spośród innych. Znamy już trochę takich sklepów – np. w Orange czy Plusie. Ktoś na pewno z nich korzysta, ale na rynku są praktycznie niewidoczne. Allegro ma oczywiście potencjał, żeby sprzedaż e-booków rozkręcić. Czy im się to uda i czy zostaną – jak niektórzy już wieszczą – polskim Amazonem? Do tego jeszcze daleko. Czytaj dalej:  Virtualo sprzedało w 2013 roku prawie pół miliona e-booków Projekt ustawy o cenie stałej na książki – niby nas nie dotyczy, ale i tak możemy się obawiać Bartłomiej Roszkowski: musi być efekt skali, którego w tej chwili nie mamy „Promocje to problem”, ale i jedyne skuteczne narzędzie – wywiad z szefem CDP.pl Pożegnamy promocje? Wydawcy i księgarze chcą stałych cen na nowości! Nie ma DRM – i gdzie są teraz Twoje książki? 