Aktualizacja z 9 grudnia 2012: jest już pierwsze oficjalne wydanie Nowego Testamentu i Psalmów na czytniki. Odsyłam do osobnego artykułu, gdzie omawiam sam przekład jak i jego realizację na Kindle. Aktualizacja z 2 maja 2013: ukazało się też wreszcie pierwsze katolickie wydanie całej Biblii – jest to przekład biskupa Kazimierza Romaniuka, który omawiam w osobnym artykule.   Dla wielu chrześcijan ważne jest, aby mieć pod ręką Pismo Święte. Czy Kindle może nam w tym pomóc? Zdecydowanie tak, choć znowu pomocna okaże się przeglądarka internetowa. Polska Biblia w wersji MOBI Niestety nie kupimy legalnie i oficjalnie żadnego polskiego przekładu, nie tylko na Kindle, ale choćby w formacie EPUB czy PDF. Czeka spora nisza na tych, którzy zechcą pertraktować z wydawcami i właścicielami praw autorskich do przekładów… Spośród różnych polskich przekładów Biblii, w formacie Kindle znajdziemy tylko dwa pliki na Bookini.pl (patrz osobny artykuł o tej bazie 2700 polskich książek):  Biblia Tysiąclecia w protestanckim zapisie ksiąg – tak naprawdę jest to tylko Stary Testament bez tzw. ksiąg deuterokanonicznych. Wyjątkowo pięknie nie wygląda, ale jest dostatecznie czytelne. Swoją drogą, to samo wydanie, ale za 2 lub 5 złotych można kupić jako EPUB w różnych księgarniach. Ewangelia wg św. Jana – prawdopodobnie w przekładzie Wujka.  Oba pliki zostały przygotowane na podstawie zawartości Polskiej Biblioteki Internetowej. Dla porządku trzeba wspomnieć, że w Internet Archive znajdziemy całą Biblię Wujka w wydaniu z 1923, niestety wersja Kindle jest efektem automatycznej konwersji, gdzie program nie poradził sobie ze starą polszczyzną – w efekcie mamy błąd na błędzie. Polska Biblia jako PDF Dwa mniej znane przekłady możemy ściągnąć jako pliki PDF ze stron instytucji, które je opracowują:  Nowy Testament w przekładzie dosłownym – protestanckie, filologiczne tłumaczenie z wieloma przekładami. Nowy Testament w przekładzie literackim – ten sam, co wyżej, ale bez przypisów i z „wygładzonym” językiem. Są jednak tylko Ewangelie i jeden z listów. Uwspółcześniona Biblia Gdańska – modernizacja 400-letniego tekstu Biblii Gdańskiej przygotowana przez fundację Wrota Nadziei.  Z powyższych, najładniej na Kindle wypada chyba NT w przekładzie literackim. PDF jest dość czytelny, nawet bez obracania ekranu.  Niestety na tym lista oficjalnych publikacji się kończy… Spośród plików, które możemy ściągnąć z różnych miejsc, np. z Chomikuj, na pewno da się coś i odczytać i skonwertować. Polska Biblia w Internecie Gdy jesteśmy w drodze i chcemy coś szybko sprawdzić, warto korzystać z przeglądarki internetowej i dwóch serwisów, które całkiem przyzwoicie działają na Kindle:  Biblia Internetowa – zawartość kilkudziesięciu różnych przekładów, raczej gdy chcemy znaleźć konkretny werset. Niestety na dzień dobry serwis wita nas po angielsku i musimy przełączać język. Biblia.pl – oficjalny serwis Biblii Tysiąclecia – pełne rozdziały ze wstępami i przypisami.  Szczególnie polecam ten drugi – www.biblia.pl – już ze strony głównej możemy sobie wybrać księgę (lub skoczyć do wybranego wersetu).  Gdy wejdziemy do księgi – mamy do dyspozycji całkiem czytelny układ: po lewej stronie tekst, po prawej przypisy z IV wydania Biblii Tysiąclecia.  Jeśli jednak czcionka jest dla nas za mała – możemy włączyć tryb artykułu: Menu » Article Mode.  To już będzie czytelne, straciliśmy jednak dostęp do przypisów. Dlatego warto spróbować inaczej, mianowicie – z menu Aa wybieramy:  Screen rotation: poziomo Rozmiar „actual size”.  Wtedy strona wypełnia nam cały ekran, co ułatwia czytanie. Tutaj czcionka na pewno nie jest mniejsza niż tzw. „oazowym” wydaniu Tysiąclatki.  Podobnie jak przy temacie RSS, internetowa przeglądarka w Kindle daje nam sporo przyjemności w czytaniu. Ponownie też, to może być dobry powód, aby nabyć wersję Kindle 3 z połączeniem 3G. Papierowa Biblia swoje waży i w przeciwieństwie do wydania internetowego nie da się jej przeszukiwać…  ps. Swoją drogą, w ramach autoreklamy polecam swój artykuł o Biblii Tysiąclecia na Wikipedii. ;-) ps2. Poza tekstem elektronicznym, da się ściągnąć audiobooka BT, udostępnionego przez Bibliotekę Polskiego Związku Niewidomych. ps3. Jeśli znacie jeszcze jakieś wersje Biblii godne podlinkowania, podzielcie się w komentarzach. Zaznaczam jednak, że nie linkujemy tutaj do wersji pirackich. Jeśli nie jesteś pewien czy możesz coś umieścić, proszę o kontakt: rd (at) webaudit.pl. Czytaj dalej:  Biblia Warszawsko-Praska na czytniki – pierwsze katolickie wydanie w EPUB/MOBI Kindlowy modlitewnik do pobrania Harry Potter wreszcie po polsku w Pottermore Shop oraz Woblinku Dlaczego e-wydania bywają „piątym kołem u wozu” dla wielu redakcji? Minibooki w Publio – polska odpowiedź na Kindle Singles! Polska edycja Fantasy   Science Fiction wyłącznie w Kindle Store 