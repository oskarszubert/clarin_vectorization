Tak to się zmienia rynek e-booków, że rodzą się nowi potentaci, a starzy… mają problemy. Ostatnio spory kryzys dotknął wydawnictwo Złote Myśli czyli pioniera e-booków w Polsce. Czy uda im się przetrwać i jaki los ich czeka? Nazwę Złote Myśli kojarzy chyba każdy, kto zetknął się z literaturą na temat rozwoju osobistego. Wydawnictwo powstało w roku 2004. Jeszcze w czasach, gdy o papierze elektronicznym mogłem wyłącznie marzyć, natykałem się na rozsiane po sieci reklamy ich e-booków. Tak piszą o sobie w profilu biznesowym:  Wydawnictwo skupia się na praktycznych poradnikach z dziedziny literatury motywacyjnej i prowadzącej do szeroko pojętego sukcesu, wydawanych w postaci książek elektronicznych (ebook). Oprócz książek elektronicznych Złote Myśli wydają też książki audio (audiobook), jednak największe przychody spółka osiąga ze sprzedaży ebooków i ich wersji drukowanych.   Poradniki wydawnictwa cechuje prostota, jasność przekazu, dbałość o możliwość jak najszybszego wdrożenia w życie wiedzy zdobytej przez czytelnika.   Zastanawiałem się jakiś czas czy o tym pisać, bo przecież czytelnika to nie obchodzi. Ale podobnie jak przy niedawnym wywiadzie z Woblinkiem, uważam, że warto mieć pewną świadomość na temat rynku. Wydawnictwo jak żadne inne Trzeba krótko omówić sposób działania wydawnictwa, gdyż jest on dość nietypowy. Otóż Złote Myśli w ograniczonym stopniu korzystają z dystrybutorów, mają natomiast bardzo rozbudowany program partnerski. To partnerzy wykonują większość działań promocyjnych, a nawet w specyficzny sposób walczą z nielegalnym publikowaniem e-booków. Jeśli spróbujemy na chomiku znaleźć jakąś książkę Złotych Myśli, to… zostaniemy zalani przez darmowe fragmenty, wrzucane tam przez partnerów. Niektórzy nawet sztucznie powiększają rozmiary plików, aby ściągający myślał, że pobiera pełną wersję. Jeśli partner e-booka sprzedał, ZM wypłacały sutą prowizję sięgającą czterdziestu paru procent – poziom, którego nie oferowała prawie żadna inna księgarnia czy wydawnictwo. Z punktu widzenia użytkowników czytników, ZM zaczęły mieć sensowną ofertę dopiero wiosną 2012, gdy wprowadziły pierwsze książki w multiformacie. Dziś w katalogu mają już 100 tytułów EPUB/MOBI, w tym większość swoich nowości. Inna sprawa, że ich PDF-y są w miarę przyjazne dla czytników (duża czcionka), a przede wszystkim od dawna nie mają zabezpieczeń innych niż nazwisko kupującego i numer transakcji w treści. Problemy, ale skąd? W połowie 2012 autorzy oraz partnerzy współpracujący z ZM zaczęli odczuwać kilkotygodniowe opóźnienia w wypłatach. Wyszło szydło z worka – w komentarzu na jednym z blogów szef ZM przyznał się do problemów z płynnością. Sprzedaż e-booków spada, co potwierdziło mi w prywatnych rozmowach dwóch autorów. To co w latach 2008-2010 mogło być niezłym strumieniem przychodów, teraz stało się strumyczkiem. Jak to się stało, że wydawnictwo, które jest pionierem teraz nie nadąża i staje na progu bankructwa?  Jakość e-booków. Spośród oferty Złotych Myśli przeczytałem kilkanaście dobrych pozycji, ale są tam też autorzy, których dzieła mogę śmiało określić jako śmieci. Sam w kilka godzin napisałbym coś lepszego. Powód tego jest dość oczywisty. Bartek Popiel opublikował kiedyś na swoim blogu zarobki ze sprzedaży e-booka. Zrobię to dzisiaj! utrzymywało się przez 3 miesiące na pierwszym miejscu listy sprzedaży ZM, sprzedało się 1730 sztuk, za które zarobił łącznie 2758 zł, czyli 1,59 zł za egzemplarz. Partner który zachęcił do kupna e-booka zarabiał… dwa lub trzy razy więcej za ten sam egzemplarz. Dlatego bardziej niż pisanie opłaca się… sprzedawanie. Nielegalna dystrybucja. Przyczyna nadużywana, ale istniejąca. Wielu czytelników książek „jak wzbogacić się szybko przez miesiąc” nie jest zbyt zamożna (dlatego zresztą czytają takie książki), a więc szukają innych niż księgarnie źródeł. Większa konkurencja. Czasy się zmieniają. 5-6 lat temu, gdy w Polsce nie było prawie wcale legalnych e-booków, to co było, sprzedawało się całkiem nieźle. Od mniej więcej dwóch lat zbliżamy się do normalności – tego, że nowości „papierowe” debiutują także w wersji elektronicznej. Nawet jeśli chcę kupić poradnik – to co wybiorę, międzynarodowy bestseller ze znanego wydawnictwa, czy pseudorady kolesia, który znany jest z tego że pisze poradniki? Spadek cen i marż. To efekt konkurencji – więcej księgarni prowadzi do wojny cenowej, e-booki po 9,90 zł są fajne, ale pod warunkiem, że kupi je kilka razy więcej osób. A nie zawsze kupuje. Autorzy idą gdzie indziej. No, a co do autorów, w międzyczasie pojawiły się w Polsce platformy self-publishingowe, gdzie autor może dostać np. 50%. Po co taki Kominek miałby wydawać się w Złotych Myślach, skoro w takim wydaje.pl dostaje znacznie więcej? Stare metody promocji na nowe czasy. To, co w roku 2007 mogło być świeże – dzisiaj nie robi wrażenia. Opatrzył się pewien sposób prezentacji oferty, krzykliwość haseł i oferty narracyjne niekoniecznie już działają. Dopieszczanie partnerów, którzy nic nie robili. Wysokie prowizje partnerów stanowiły główny składnik kosztów Złotych Myśli. Tymczasem wielu z nich… nie angażowało się w aktywną promocję. Raczej zarabiali na pozyskanych już klientach.  Wydawnictwo zdaje sobie z tego sprawę. Próbowali wdrożyć kilka pomysłów, które odwrócą spadkową tendencję. Program vipowski - czyli możliwość czasowego wykupienia dostępu do wszystkich lub wybranych publikacji. Mogło być to coś w rodzaju Safari z O’Reilly – tyle, że było słabo promowane, a i ceny nie zachwycały. Przy okazji promocji za wszystkie interesujące mnie książki ZM zapłaciłem znacznie mniej niż 790 złotych, które chcą za rok – a 49,90 zł za miesiąc i 3 publikacje to też nie jest jakaś rewelacyjna oferta. Pigułki wiedzy – zestawy nagrań wideo stworzonych przez autorów Złotych Myśli z odpowiedziami na wybrane pytania. Pomysł naprawdę bardzo dobry. Ale znowu – 60 złotych jako cena wyjściowa to było zbyt dużo. Niedawno firma się zreflektowała i obniżyła ceny do znacznie bardziej realnego 19,90 – ale to już za późno. Akcje promocyjna takie jak „Książka ma znaczenie” – pisałem o niej rok temu. W sumie nie wiem, co tutaj zawiodło – może „wirusowość” akcji nie była taka, jak być powinna?  Nie można więc powiedzieć, że Złote Myśli nic nie robiły, ale żadna z tych prób nie zakończyła się jakimś spektakularnym sukcesem. Na blogu dla partnerów pod koniec kwietnia pojawił się dość dramatyczny wpis, w którym przedstawiono stan obecny. Obcięliśmy wszelkie możliwe koszty, aby działać jak najbardziej efektywnie, jednak cały czas jest to niewystarczające. Według naszej analizy składa się na to kilka czynników:  wiele publikacji na powtarzające się tematy lub też takie, które wydane były kilka lat temu i nie przystają jakościowo do dzisiejszych realiów nasze działania marketingowe były zbyt rozproszone na wiele tematów, co nie pozwalało na dobrą promocję żadnego z tytułów zaniedbanie przez nas Złotego Programu Partnerskiego zmiany na rynku  spadek czytelnictwa presja na obniżenie cen zmniejszające się marże     Firma ma mniej pracowników, mniejsze biuro, prezes przyznał się do tego, że nie bierze wynagrodzenia – i że w ogóle obcięto wszystko do minimum. Co warto podkreślić to transparentność – w sytuacji kryzysowej ZM nie chowa głowy w piasek, o swoich problemach pisze publicznie, od partnerów oczekuje proaktywności. Plany Złotych Myśli Co zamierza zrobić wydawnictwo? Otóż… zmniejszyć się i skoncentrować na kilku ważnych kwestiach.  Mniejszy nacisk na partnerów, którym obniżono prowizję o połowę. Ci oczywiście masowo protestują, nie zauważając, że 20% jakie daje program partnerski ZM to i tak jedna z najwyższych stawek na rynku. Mniej premier, za to wyższej jakości, mają być to bardziej znaczące tytuły, np. Ryzykownie znaczy dziś bezpiecznie (Randy Gage), albo Buduj swoje życie odpowiedzialnie i zuchwale (Kamila Rowińska). Zaangażowanie w promocję konferencji i seminariów. Czyli de facto przejście do działki edukacyjnej. Na początku tego roku promowali szkolenie T. Harva Ekera, a jesienią organizują dwudniowy kongres National Achievers 2013, z udziałem m.in. Roberta Kiyosakiego.  Czy im się uda? Trudno powiedzieć. Złote Myśli nie dokonały znaczącego zwrotu 3-4 lata temu i teraz będzie to dla nich znacznie trudniejsze. Jeśli przychody spadają i nie ma to np. charakteru sezonowego, to odwrócenie trendu wymaga naprawdę dużego strzału. W tym przypadku mamy redukcję kosztów i założenie, że uda się wyjść na swoje. Firma szuka też chyba nowego inwestora. Co ciekawe, w firmę od 2007 inwestował fundusz MCI Management, właściciel spółki Netpress Digital, czyli do niedawna właściciela Nexto. Trzymam za Złote Myśli kciuki. Można nie być miłośnikiem literatury na temat samorozwoju, ale nie da się ukryć, że ich potencjalny upadek pozostawi sporą lukę. Jakie lekcje z tego przypadku mogą wyciągnąć inni uczestnicy rynku e-booków? Ano takie, że w tej branży nie da się okopać na swojej pozycji, trzeba reagować na zmiany na rynku, zanim podtopią fundamenty istnienia. Patrząc na księgarnie, które są dzisiaj liderami nie możemy mieć pewności, że będą nimi za trzy lata. Dla nas, klientów, oznacza to tyle, że na pewno nie będzie nudno… Czytaj dalej:  Filmy o polskim rynku e-książki: m.in. wywiady z Woblinkiem, Virtualo, Legimi i Naszą Księgarnią Virtualo sprzedało w 2013 roku prawie pół miliona e-booków Dominacja MOBI w Polsce i otwarta forma sprzedaży to fenomen na skalę światową – wywiad z dyrektorem Woblinku Projekt ustawy o cenie stałej na książki – niby nas nie dotyczy, ale i tak możemy się obawiać Bartłomiej Roszkowski: musi być efekt skali, którego w tej chwili nie mamy Nexto uruchamia kiker.pl – serwis grupowych zakupów e-booków 