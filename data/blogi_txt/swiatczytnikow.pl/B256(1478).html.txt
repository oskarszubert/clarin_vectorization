Wszyscy wiemy, że PDF to nie jest idealny format dla czytnika e-booków. Jednak urządzenia różnych producentów różnią się bardzo mocno pod względem obsługi tych plików.  Nathan z bloga eBookReader.com przygotował krótkie zestawienie marek czytników pod względem obsługi PDF. Pomyślałem, że je zacytuję, bo generalnie się z nim zgadzam – choć nie ustrzegł się paru uproszczeń.  Onyx Boox – sporo opcji dla PDF, szczególnie w eksperymentalnej przeglądarce, dostępność czytnika M92. Pamiętajmy jednak o błędzie w oprogramowaniu, który zmniejsza czytelność ilustracji. Pocketbook – oprogramowanie zbliżone do Onyxa, z tym że czytniki 10-calowe są już przestarzałe. Sony – wprawdzie japoński producent nie ma chwilowo dużego czytnika (czekamy na 13-calowca…), ale oprogramowanie obsługuje różne możliwości przycięcia i powiększenia pliku, reflow, notatki itd. Kindle – największą wadą jest brak reflow, ale słownik, podkreślanie, landscape, możliwość zoomowania to pewne korzyści, podobnie jak ustawienia kontrastu. Kobo – brak możliwości podkreślania, korzystania ze słownika, podobnie jak w Kindle brak reflow. Nook – jest reflow, ale brak trybu landscape oraz jakichkolwiek innych form powiększania. To można poprawić jeśli czytnik zrootujemy i uzyskamy dostęp do Androida, wtedy można zainstalować jakąś normalną aplikację. No, ale to nie jest rozwiązanie dla każdego.  Jak widać – Nathan skupiał się na kilku kluczowych funkcjach:  Powiększanie, najlepiej żeby było płynne i w czytnikach dotykowych pozwalało na użycie dwóch palców. Tu są rozmaite niespodzianki – np. Kindle Paperwhite ma tylko powiększanie skokowe, a Kobo Aura HD nie można skorzystać z „pinch-to-zoom”. Nawigacja w momencie powiększenia – aby można było przeczytać np. kolejno dwie kolumny. To ma Onyx – ale i częściowo nawet prosty Kindle Classic, co w swoim artykule pokazał Krzysztof Szumny. Na blogu, który prowadzi z żoną znajdziemy też obszerny test Classic vs PDF. Obcinanie marginesów, co oczywiście można to zrobić samodzielnie, np. korzystając z z programu Briss, albo PDF Scissors - ale jak czytnik to robi, jest wtedy prościej. Reflow – czyli konwersja pliku w locie, działa to dla plików tekstowych i ma różne efekty, ale jest przydatne, bo można dzięki temu powiększyć czcionkę w takim PDF, choć oczywiście kosztem układu. Landscape – czyli możliwość przekręcenia czytnika i czytania pionowo. Do tekstów jednokolumnowych to najczęściej wystarcza. Parę tygodni temu jechałem pociągiem ze studentem, który przez 3 godziny robił notatki z podręcznika znajdującego się na przekręconym Kindlu…  Swoją drogą zagadką dla mnie pozostaje dlaczego jedynym znanym mi czytnikiem, który obsługuje automatyczne przekręcanie ekranu jest starusieńki DX… Nie wiem jak nowe Pocketbooki. Korzystanie ze słownika, podkreślania i notatek - tak jak przy normalnym e-booku.  Wiele z tych problemów da się zastosować przez konwersję – np. pliki wielokolumnowe można sprowadzić do jednej kolumny – jednorazowa konwersja może być łatwiejsza niż męczenie się z całą stroną na niewielkim 6-calowym ekranie. Duży tekst o PDF-ach mam wciąż w przygotowaniu – ale wybierając czytnik warto pamiętać o dwóch rzeczach:  Wygoda czytania PDF zależy od rodzaju pliku jaki mamy. To postaram się w sierpniu dokładniej opisać. Jeśli chcesz na czytniku czytać PDF – to nic nie zastąpi sprawdzenia tego w praktyce. Daj sobie spokój z czytaniem testów i pożycz czytnik. Jeśli chcesz korzystać głównie z PDF – to czekają Cię 10 cali, albo… tablet. Kolorowe wynalazki jak Jetbook Color albo Pocketbook Color można sobie w obecnym stanie technologii odpuścić.  Poza tym, pamiętaj że coraz więcej książek dostępnych jest nie tylko w PDF. Nawet jeśli formatowanie wersji MOBI/EPUB pozostawia sporo do życzenia – to takie książki czyta się znacznie wygodniej na 6 calach. Czytaj dalej:  Test Kindle Paperwhite – część III: wyszukiwanie, PDF, Internet, czasopisma, kontrola rodzicielska Test „All-New” Kindle Paperwhite – część IV – PDF, czasopisma, Internet oraz podsumowanie Test Kindle Paperwhite – podsumowanie: zalety i wady czytnika Test Nook Simple Touch – część I: jako czytnik e-booków Wybór czytnika i… jeden drobny szczegół, który go dyskwalifikuje Test czytnika PocketBook Mini – maluch, który dużo może… 