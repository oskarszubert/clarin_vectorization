Darmowe przeglądanie internetu na całym świecie jest jedną z największych zalet Kindle Keyboard. Ale od lipca Amazon ogranicza tę usługę do 50MB miesięcznie. O darmowym internecie wiele już było pisane (odsyłam do 16 pytań i odpowiedzi). Przypomnijmy – przeglądarka na Kindle Keyboard 3G pozwala na przeglądanie stron internetowych niemal niezależnie od lokalizacji. W Polsce, w Himalajach, w Puerto Rico, albo w Egipcie… To się nie zmieni, ale zmieniły się zasady działania tej usługi. Coraz więcej osób widzi na Kindle informację o tym, że … przekroczyliśmy miesięczny limit „3G Web Access” – czyli dostępu do internetu przez łącze 3G. Limit wynosi 50 MB. Gdy klikniemy OK, zobaczymy następny komunikat – że ma jeszcze 24 godziny na używanie tego łącza, po czym będzie ono ograniczone tylko do Wikipedii oraz sklepu Amazonu. Aby korzystać z pozostałych stron trzeba skorzystać z WIFI. Tak więc po ściągnięciu 50MB czytnik Keyboard 3G będzie miał funkcjonalność taką samą jak Touch 3G – w którym już od dnia premiery nie ma swobodnego przeglądania sieci po 3G. Oficjalne stanowisko Amazonu Amazon zaktualizował już stronę z pomocą, wyjaśniając, iż limit 50MB na miesiąc faktycznie istnieje: Experimental Web Browser The Experimental Web Browser is currently only available for some customers outside of the United States and may be limited to 50MB of browsing over 3G per month. This limit does not apply when customers are browsing over Wi-Fi. … ale wciąż da się przeglądać Wikipedię (oraz sklep Amazon) bez limitu. Temat wypłynął parę dni temu na forum Mobile Read. Jeden z użytkowników uzyskał też potwierdzenie na czacie, że jest to świeżo wprowadzone ograniczenie. Dlaczego Amazon ograniczył transfer? Wydaje mi się to jasne. Transfer 3G zbyt dużo kosztował. Dlaczego dopiero teraz? Otóż parę miesięcy temu pojawiły się w sieci sposoby na podłączenie Kindle do komputera jako modem, przez co miało się darmowy internet… Większość blogerów piszących o Kindle nie rozpowszechniała tych informacji, bo wiedzieliśmy czym to może grozić. Ale plotkę, a nawet szczegółową instrukcję teetheringu przedrukowało parę serwisów hakerskich i portali technologicznych. No i się doczekaliśmy. Dlaczego nie zablokowano pojedynczych użytkowników? W zasadzie to zrobiono – bo limit dotyczy wyłącznie nadmiarowego korzystania z Internetu 3G – choć 50MB nie zachwyci nikogo. Przeglądarka jest w Kindle funkcją „experimental”, tak więc dobre i to, że nie wyłączyli zupełnie tej funkcji jak w Touch 3G… Czego jeszcze nie wiemy? Niewiadome jest jeszcze parę rzeczy:  czy ograniczenie to dotyczy wyłącznie Kindle Keyboard czy także Kindle DX, który ma przecież wyłącznie modem 3G. Ale raczej nie. Na odpowiedniej stronie pomocy dotyczącej DX nie ma wzmianki o nowym limicie. jaki „cykl rozliczeniowy” stosuje Amazon – czy od początku nowego miesiąca czy inaczej. no i czy będzie jakikolwiek sposób na sprawdzenie pozostałego nam transferu, domyślam się, że nie.  Czy warto kupić dziś Kindle Keyboard 3G? Rodzi się pytanie – jak ocenić dzisiaj wydatek na Keyboard 3G? Czy 50MB to dużo czy mało? Do „awaryjnego” internetu, szczególnie gdy jesteśmy za granicą może wystarczyć, choć limit mógłby być większy. Pamiętając jednak o cenach internetu w roamingu – to Keyboard może być nadal atrakcyjny. Jeśli weźmiemy nowe maksymalne stawki roamingu w Unii Europejskiej (od 1 lipca – 70 eurocentów za 1MB) – to wychodzi, że miesiąc internetu na Keyboard 3G jest wciąż wart 35 euro – około 146 złotych… Poza Unią zyskujemy  jeszcze więcej Czasami rozwiązaniem bywa kupienie lokalnej karty SIM. Niedawno w Hiszpanii miałem jednak okazję przekonać się jak to wygląda. Wydane 15 euro na starter i doładowanie, a w ramach tego wydatku dostałem… 100 MB transferu. Polski Orange ma znacznie lepsze oferty niż hiszpański… Nie, nie będę przekonywał że „50MB to wystarczająco dużo dla wszystkich”. Choć zanim zaczniemy narzekać, to wypada się zastanowić, ile z tego internetu używaliśmy w ostatnim miesiącu? I na jakie strony wchodzimy? Jeśli są to strony mobilne – to nie zabierają one zbyt dużo transferu. Gdy zaś wyjechaliśmy do Chin i chcemy liczyć na internet z Kindle, to można wyłączyć obrazki oraz skrypty w opcjach przeglądarki. Cofnie nas to do poziomu przeglądarek tekstowych sprzed 20 lat, ale dostęp do poczty i aktualności ze świata pozostanie. Oczywiście, nowe ograniczenie może prowadzić do wniosku, że Keyboard 3G nie jest nam potrzebny – i warto wziąć model tylko z WIFI (np. Touch), ale przy wyborze należy uwzględnić wszystkie różnice między modelami. Współautor wpisu: KHRoN Aktualizacja z 28.07: dołożyłem zdjęcie wykonane telefonem przez jednego z naszych czytelników. Jeśli ktoś ma sam zrzut ekranowy wspomnianego komunikatu (shift+alt+g), poproszę o przesłanie go na rd at webaudit.pl. :-) Czytaj dalej:  Jaki czytnik będzie najlepszy do przeglądania internetu? Kindle Paperwhite i Touch korzystają z polskiej Wikipedii! Pierwsza wersja Kindle Paperwhite już niedostępna, ale ma poprawkę 5.3.8.1 Czytnik w samolocie – wreszcie będzie można czytać przez cały lot! Kupujemy czytnik Kindle babci lub dziadkowi [Prenumerata cykliczna w Nexto] – jak ustawić wysyłkę na Kindle? 