W magazynie Gazety Wyborczej z 28 grudnia ukazał się obszerny wywiad z Markiem Krukowskim, znanym chyba każdemu zwycięzcą wielu teleturniejów. Na stronie tylko fragment. Oto co podkreśliłem na czytniku. Krukowski mówi m.in. o tym, jak pozbył się swojej kolekcji książek: Wiosną 2013 roku spakował pan wszystkie swoje książki i wysłał je z Warszawy do Kwidzyna, do miejscowej biblioteki. Dużo tych kartonów było? 95 pudeł po bananach. Płyty pojechały w szafach, w których stały w domu. Trzy miesiące zajęło mi spakowanie tego wszystkiego. Wysłałem do biblioteki 6300 książek i 4000 płyt winylowych, oprócz tego kasety magnetofonowe z lat 90. , które dziś byśmy uznali za pirackie. Włączenie tego do księgozbioru jest dla biblioteki tytanicznym zadaniem, zatrudniono więc do tego mnie. Pierwszy raz w życiu pracuję na etacie, wśród przedmiotów, które przez 20 lat stały w mojej sypialni. [...] Kolekcja zabierała mi całe życie. Teraz, kiedy nie mam już biblioteki, czuję się lżejszy o dziesięć tysięcy przedmiotów, którymi trzeba było się zajmować. Kupowałem czasem kilkanaście książek tygodniowo. Ułożenie ich zajmowało kilka dni, trzeba było przesunąć kilka tysięcy tomów, żeby zrobić miejsce dla nowych. Na regałach szybko zaczęło być ciasno, kupiłem deski i położyłem ja na samej górze, tam kładłem kolejne książki. W ostatnim mieszkaniu regały ustawiłem w dwóch rzędach, przejście było tak wąskie, że moje dzieci bały się tam wchodzić. Dalej niesamowita historia miłości do książek – i literatury i wiedzy, która u Krukowskiego zaczęła się już w podstawówce, gdy założył sobie, że przeczyta wszystkie dzieła literatury światowej wymienione w encyklopedii powszechnej. Było ich 404. I tak się zaczęło. Zawsze miałem takie podejście, że jak książka mi nie wchodzi, to ją odkładam i wracam do niej później. Do biblioteki chodziłem codziennie, brałem cztery książki, ale nie wszystkie czytałem do końca. Największą przyjemność miałem ze szperania. Lista 404 była moim przewodnikiem po tym, co warto czytać. Okazało się, że te teksty są naprawdę ciekawe. Po przeczytaniu kilkudziesięciu lektur ze starożytnej Grecji miałem jakieś wyobrażenie, jak ten świat wyglądał. Prawdziwą historię literatury poznaje się przede wszystkim dzięki tekstom źródłowym. Tak też tworzyłem swoją bibliotekę Potem do tego doszło zamiłowanie do muzyki – a tu już krok do dziesiątek teleturniejów wygranych przez pana Marka i sytuacji, w której w pewnym momencie stał się graczem zawodowym, co też się zresztą skończyło, gdy przestał być zapraszany, a i telewizja pozbyła się wielu programów tego rodzaju. Ale wróćmy do kolekcji. Zdobywanie przez nas książek (płyt, filmów) ma u nas nierzadko charakter zbieractwa. To jest jakieś atawistyczne poczucie, że jeśli mamy kilka tytułów danego autora, powinniśmy zdobyć ich więcej – i najlepiej na własność, w żadnym tam abonamencie czy bibliotece. Otrzeźwienie przychodzi gdy dostawiamy drugi regał, w nim trzy rzędy naszych zbiorów, albo gdy policzymy ile metrów kwadratowych naszego mieszkania zajmują książki. Wielu z nas zaczęło kompletować kolejną kolekcję - tym razem elektroniczną. Kupujemy i ściągamy z prostej przyczyny – bo jest, bo kiedyś się może przydać, bo dziś pojawiło się w promocji. Nasze czytniki, karty pamięci i dyski wypełniają się po brzegi gigabajtami danych. Ale dokupienie kolejnego dysku czy karty nie stanowi takiego problemu, jak kupowanie regałów, choć problem organizacji pozostaje – i kiedyś się nad nim też pochylę. Kiedyś też rozważałem na blogu temat, dlaczego po kupnie czytnika kupujemy znacznie więcej książek. Dwie trzecie z Was potwierdziło w ankiecie, że tak – kupujecie więcej. Ale co zostanie z takiej elektronicznej kolekcji? Krukowski mógł po 20 latach zanieść te książki do biblioteki. Nie ma – i pewnie za 20 lat też nie będzie – takiej biblioteki, do której możemy zanieść dysk. Kolekcją pozostanie się cieszyć osobiście i w kręgu znajomych, choć znacznie mniej spektakularnie, bo przecież e-booka na regale nie postawimy. Smutne? Po prostu inne. Nowe czasy i niematerialna forma książek wymagają nowego podejścia do ich zbierania – oraz zarządzania nimi. Dużo się zmieniło, co dostrzega sam Krukowski. Jest plan, by moja kolekcja została zaaranżowana na podobieństwo gabinetu inteligenta z okresu przełomu lat 80. i 90. To był ostatni moment, gdy ludzie zbierali książki w tak histeryczny, wyczynowy sposób. To był ostatni moment – w latach 90. książka przestała być w polskich warunkach dobrem rzadkim, które niejednokroć trzeba wystać, załatwić, zdobyć. Przestała też być symbolem statusu w pewnych środowiskach – do dobrego tonu rzadko już należy posiadanie obszernej biblioteczki. Ludzie, kupujący niegdyś kompulsywnie książki mogą czuć bezsens tego co robili, skoro wiele kiedyś poszukiwanych tytułów zalega na półkach antykwariatów. Pewne przewartościowanie następuje też z czasem – skoro stwierdzamy że przez 10 lat do książki nie zajrzeliśmy, po co ma u nas stać? Krukowski zdecydował się na krok radykalny – książek się pozbył. Od kiedy pozbyłem się stosu książek, zmienił się mój stosunek do przedmiotów. Trudno mi teraz czegokolwiek zachcieć. Czy i my kiedyś tak zrobimy? Czy dojdziemy do przekonania, że zmienia się nasz stosunek do przedmiotów? A może już się zmienił? PS. Zastanawiałem się też, czy pan Marek próbował podejść do książek elektronicznych. Chyba spytam. :-) Inna sprawa, że jakby zaczął szukać tych 404 arcydzieł światowej literatury, to w polskich e-bookach znalazłby chyba wciąż niewiele… Źródło ilustracji: sxc.hu.  Ogłoszenia parafialne:  Dzisiaj za dużo nowych promocji nie było, dopiero wieczorem Amazon obniżył dla nas cenę No Easy Day: The Firsthand Account of the Mission That Killed Osama Bin Laden ($2,99) – książki Marka Owena, wydanej w Polsce jako „Niełatwy dzień”. Przypominam, że tylko do północy specjalnie dla nas Woblink ma kod rabatowy. Wpisanie „bzzzdfva” daje 40% zniżki na dowolną, nieprzecenioną książkę z oferty. Dziś doszedł też drugi kod – „gaowtbnb” obniża cenę książek o 10 złotych, nie bardziej jak do 9,90 zł. Bzzz, bzz!  Czytaj dalej:  Cytat na niedzielę: Jonathan Franzen Pytania o przyszłość prawa autorskiego – odpowiedz Komisji Europejskiej Co nowego w Calibre – obsługa DOCX, wirtualne biblioteki, edycja spisu treści i dopracowanie książek Program rozwoju czytelnictwa czy „branży kulturalnej”? Ebookpoint zmienia oznaczenie książek, m.in. po Waszych uwagach Archiwum „Przekroju” online – tylko dlaczego biblioteka je ukrywa? 