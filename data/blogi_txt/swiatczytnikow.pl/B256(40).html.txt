Wczoraj pisałem o premierze nowego czytnika Amazonu. Artykuł stał się właśnie częściowo nieaktualny, bo Amazon wypuścił też edycję międzynarodową nowego Kindle Paperwhite. Na razie dostępna jest tylko wersja WIFI i wysyłana będzie od 15 października. Przewidywany termin dostawy to 17-21 października. Nowy Paperwhite kosztuje $139 – czyli tyle samo ile poprzednia wersja Paperwhite (również dostępna). Wyliczenia pozostały dokładnie takie same jak przy poprzednim modelu.  Kolejno: Koszt czytnika: $139 Wysyłka: $20,98 Opłaty celne: $36,80 /to jest kwota polskiego VAT: 23%/ Razem: $196,78  Przy dzisiejszym kursie dolara jest to około 640 zł. Pamiętajmy, że karta zostanie obciążona dopiero w momencie wysyłki – i po przyszłym kursie. Możecie zauważyć, że Amazon wyłączył w tym przypadku automatyczne przeliczanie wartości zamówienia na złotówki. Ta funkcja jest wyłączona w przypadku wszystkich zamówień, które mają termin wysyłki dłuższy niż 14 dni. Jeśli będziecie kupowali później – przypominam, że bardziej opłaca się wyłączyć przeliczanie. Ten wpis przeczyta pewnie sporo ludzi kupujących pierwszego swojego Kindle – tak więc krótko o akcesoriach, polecanych na stronie produktu:  International Charging Kit ($25) – zestaw ładowarek, mających działać na całym świecie – kupno się kompletnie nie opłaca: razem z Kindle dostajemy kabel USB umożliwiający ładowanie z komputera, pasuje też niemal każda ładowarka do telefonu mająca łącze micro USB. Więcej napisałem w artykule. Skórzana okładka ($39,99) – oryginalna okładka, którą mam i testowałem – okładka jest niezbędna przy podróżowaniu, ta jest bardzo dobra, ma też funkcję automatycznego wybudzania Kindle po otwarciu, niestety droga. Stylus ($14,99) – przez 8 miesięcy używania pierwszej wersji Paperwhite nie miałem nigdy potrzeby skorzystania z dodatkowego rysika – i nie widzę specjalnego uzasadnienia dla takiego zakupu, no chyba że zaznaczamy bardzo dużo tekstu. Zestaw folii na ekran ($18,99) – o tego typu wynalazkach pisałem osobno i mówię im zdecydowane NIE. Ekran czytnika ma chronić okładka, a folia tylko pogarsza czytelność.  Tak więc ze wszystkich proponowanych przez Amazon akcesoriów za niezbędną uważam jedynie okładkę – choć oczywiście można znaleźć tańszy model – jak np. testowany Amazon Basics. Nie wspomniałem o nowym Kindle Paperwhite 3G? Ten na razie w wersji międzynarodowej nie ma daty wydania. Można się zapisać na powiadomienie. Niestety, na stronie widnieje już cena: $209 – czyli o 10 dolarów więcej niż w przypadku starszego Kindle Paperwhite 3G. Nie rozumiem tej zmiany – czyżby korzystanie z chmury przy połączeniu 3G miało aż tyle kosztować? Fakt, teraz siedzę sobie na Słowacji, łącze WIFI w pensjonacie albo działa, albo nie działa – ale ściągnąłem sobie już z chmury parę gazet i książek, nie przejmując się tym czy „internet jest”, bo na 3G jest zawsze. Ale za tę cenę? Znowu będę miał dylemat. Wracając do zdecydowanie popularniejszego Kindle Paperwhite WIFI – cieszę się, że Amazon wypuścił ten model od razu na cały świat. Niedługo po Amerykanach, a niemal równolegle z mieszkańcami Niemiec i Wielkiej Brytanii, bez potrzeby korzystania z różnych dziwnych pośredników będziemy mieli możliwość poznania nowego czytnika. Czytaj dalej:  „All-New” Kindle Paperwhite 3G wysyłany już do Polski. Warto dopłacać? „All-new” Kindle Paperwhite 3G również dostępny i wysyłany od 8 listopada Paperwhite II wysyłany od dzisiaj do Polski – mój już leci! :-) „All-New” Kindle Paperwhite już jest! Oto pierwsze uruchomienie i moje wrażenia Jak odróżnić od siebie PW2 i PW1? Kindle Paperwhite II już w Stanach, oto pierwsze recenzje 