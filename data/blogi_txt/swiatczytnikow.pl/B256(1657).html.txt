Dzisiaj napiszę Wam o książce, której wydanie wynikło z pewnej pasji. A i ma w tej pasji pomóc. Właściwie nie ma tutaj nic zaskakującego. Dobrze by było, gdyby każda pozycja, jaka trafia do naszych rąk wynikała z pasji, wewnętrznej potrzeby autora, aby się nią podzielić z całym światem. Gorzej bywa – a wiemy że nierzadko – gdy pisanie książek staje się dla kogoś obowiązkiem, albo biznesową koniecznością. Tutaj nie mamy konieczności – mamy za to dość oryginalny model dystrybucji. Łukasz Supergan od dwudziestu lat chodzi po górach. Głównie po Karpatach – polskich, ukraińskich i słowackich. W roku 2004 przeszedł za jednym razem – i jako pierwszy – cały Łuk Karpat – 2200 kilometrów, od południowej Rumunii do Czech. Wyprawę powtórzył w roku ubiegłym.  „Pustka wielkich cisz: Samotna wędrówka Łukiem Karpat”, to książkowy zapis tej pierwszej podróży. Tak o niej pisze na swoim blogu: „Pustka wielkich cisz” to 230-stronicowa opowieść o pierwszym w historii, samotnym przejściu Karpat w 2004 roku. O przygotowaniach do przygody swojego życia. O wędrówce, która przekraczała granice wyobraźni. O walce z górami i samym sobą, własnymi słabościami i lękami. Oraz o marzeniu, które stało się obsesją i przewróciło do góry nogami moje życie. Opowieść osobista, bez koloryzowania i ukrywania tego, co bolesne, po prostu szczera. Ilustrowana zdjęciami wykonanymi podczas tamtej przygody. Jak zdobyć? „Pustka wielkich cisz” nie ma ceny. Nie możesz jej kupić, ale możesz ją dostać. Otrzyma ją każdy, kto zechce wesprzeć dowolną dotacją realizację mojej kolejnej podróży. W 2013 roku było to kolejne, drugie już, przejście Łuku Karpat. Będą to także kolejne podróże. Zdecydowałem się na ten sposób dystrybucji, gdyż nie chcę zapędzić się w ślepą uliczkę sprzedawania za wszelką cenę. Postanowiłem oddać książkę w Twoje ręce, za taką sumę, jaką sam zechcesz za nią zapłacić. Nawet, jeśli będzie to 1 grosz. Książka wyszła w formie elektronicznej w lipcu 2013 – jako plik PDF. Dziś pojawiły się wersje czytnikowe – EPUB, MOBI oraz AZW3 – i dlatego uznałem, że warto o nich wspomnieć. Dotację można wpłacić szybkim przelewem, albo PayPalem. Ja wybrałem ten ostatni sposób. Od razu po zapłaceniu klikamy link na stronie Paypala i pobieramy plik zip ze wszystkim czterema formatami. Czy pomysł Łukasza znajdzie naśladowców? Nie zdziwiłbym się – można oczywiście wydać książkę oficjalnie, ba – nawet założyć wydawnictwo, bo i do tego dochodzili niektórzy podróżnicy. Ale to taka najprostsza forma dystrybucji, niewymagająca tworzenia „biznesu” na większą skalę, czego jak zrozumiałem podróżnik nie chce. Ja z chęcią książkę przeczytam – lub fragmenty, nie wolno mi zapominać, jak dużo tytułów walczy o moją uwagę na czytniku. Pójść w ślady autora nie pójdę, gdyż sam preferuję znacznie krótsze wędrówki, a na końcu dnia ciepłe łóżko i zimne piwo. :-) Zresztą podejrzewam, że infrastruktura turystyczna w Karpatach, nawet tak dzikich, jak o nich czytamy w e-booku będzie się rozwijała, co niekoniecznie jest dobrą wiadomością dla samotnych wędrowców… PS. Kiczora, Tomasz – dzięki za informację w komentarzach kilka dni temu i dzisiaj. „N.p.m” okazyjnie czytuję, ale pewnie bym nie dotarł do tej książki. Czytaj dalej: Co nowego w Calibre – obsługa DOCX, wirtualne biblioteki, edycja spisu treści i dopracowanie książek Kapuściński, Domosławski, książki elektroniczne i efekt Streisand GUS: Średnio na książki wydajemy 19 zł, a z podręcznikami już 70 zł… Warszawskie Targi Książki 2013 – co mają dla fanów e-booków? Projekt ustawy o cenie stałej na książki – niby nas nie dotyczy, ale i tak możemy się obawiać „Promocje to problem”, ale i jedyne skuteczne narzędzie – wywiad z szefem CDP.pl 