Niedługo nacieszyliśmy się niższą ceną na Kindle DX Graphite. W sobotę ten prawie 10-calowy czytnik został oznaczony jako niedostępny w sprzedaży. To skłania do paru uwag. Jak pisałem już wielokrotnie – Amazon przez cały czas życia tego produktu zaniedbywał go straszliwie. Zawsze był promowany gdzieś z boku, można było zapomnieć o aktualizacjach oprogramowania. Niezbadane intencje Amazonu Po co właściwie Amazon wprowadził model DX, jeśli nie był zainteresowany jego rozwojem? Moja hipoteza jest taka – czytnik 9,7″ miał być po prostu urządzeniem dla ludzi ceniących sobie większą czcionkę, albo więcej tekstu na stronie. Podstawowym odbiorcą mieli być nadal korzystający z Kindle Store. A przecież ludzie kupują zwykle większy czytnik nie dlatego, żeby czytać powieści – a żeby korzystać z podręczników czy książek technicznych. Obsługę PDF dodano w czytniku „na doczepkę”, zresztą pierwsza wersja DX (biała) nie miała nawet możliwości powiększania PDF, co doszło dopiero przy oprogramowaniu 2.5. Ostatecznie podobnie jak w przypadku Kindle 2 zatrzymano się na wersji 2.5.8 i nie wprowadzono zmian znanych choćby z Kindle Keyboard. Amazon nie wykorzystał okazji do promowania DX, nawet gdy rok temu próbował wprowadzać nowy format Kindle Print Replica – czyli swój odpowiednik PDF-ów. Książki w wersji Print Replica można było czytać na Kindle for PC, albo na tabletach Kindle Fire – ale na żadnym z czytników z papierem elektronicznym! Obecnie ze względu na rozwój formatu KF8 prawdopodobnie się z tego w ogóle wycofali. Tak więc Kindle DX był czytnikiem przeznaczonym dla dość niewielkiej grupy. A ludzie nie rzucili się na większy ekran. Nic dziwnego, skoro mały Kindle taniał. W momencie premiery Kindle DX, czytnik 6-calowy kosztował $259. Dzisiaj Amerykanie mogą go kupić o 75% taniej. Utrzymywanie wysokiej ceny za DX pogłębiało jeszcze anachroniczność tego sprzętu. Oczywiście, jeśli ktoś czyta swoje PDF-y to Amazon na nim nie zarabia, dlatego czytnik 10″ musiał być sprzedawany drożej niż po kosztach. Ale to tym bardziej zmniejszało jego popularność. Na zagranicznych forach czytnikowych widać frustrację – na rynku jest już sporo świetnych czytników 6-calowych, ale 10 cali to wciąż niezagospodarowana przestrzeń. Jasne, konkurencja nie spała. Przez długi czas – zależnie od kursu dolara – DX bywał jednym z tańszych czytników 10-calowych. Dzisiaj jednak możemy kupić starszy model Onyx M90 za około 1000 zł, a nowsze M92 za około 1200 zł. Podobnie Pocketbook 902/903/912. Te czytniki mają swoje wady, dlatego nadal byli ludzie, którzy wybierali DX ze względu na stabilność oprogramowania. Pod względem funkcjonalnym DX odstawał jednak straszliwie. Teraz go nie ma i już odstawał nie będzie, tyle że trudno z czystym sumieniem cokolwiek innego polecać. Straszna bida z wersją International W ogóle kupowanie teraz Kindle z wysyłką do Polski stało się nadspodziewanie trudne, bo modele Touch i Keyboard również są niedostępne. Uspokoję, że nie chodzi w tym przypadku o wycofanie z oferty – przy obu modelach jest „currently unavailable”, dlatego w ciągu następnych tygodni powinny wrócić. W przypadku Touch WIFI można zapisać się na powiadomienie. Liczba zamówień na nowego Classica oraz Paperwhite najwyraźniej przekroczyła możliwości Amazonu. Dzisiaj na model Classic 2012 w wersji międzynarodowej czekamy 1-2 tygodnie, z kolei starszy Classic jest dostępny od ręki. W przypadku Paperwhite – mieszkańcy UK którzy wciąż na premierę czekają – mają już przesunięty termin wysyłki: dopiero po 12 listopada. Niemcom przesunięto wysyłkę na 2 grudnia… Czytaj dalej:  Kindle DX za $239 – wreszcie sensowna przecena 10-calowego weterana Wietrzenia magazynów ciąg dalszy czyli… powrót Kindle DX [nieaktualne] Kindle Keyboard 3G wrócił do sprzedaży! [NIEAKTUALNE] Ostateczna przecena na Kindle DX – tylko $189! Jak odróżnić od siebie PW2 i PW1? Jeden, samotny… Kindle Touch 3G wrócił do sprzedaży 