Odwiedziłem w piątek krakowskie Targi Książki. W dziedzinie czytników skupiłem się przede wszystkim na urządzeniach, w których zamontowano dodatkowe oświetlenie. Dlatego w tym artykule porównuję trzy modele: Kindle Paperwhite, Nook with Glow Light oraz Onyx Angel Glow.  Żaden z nich nie jest dostępny oficjalnie w Polsce (bardzo proszę nie uświadamiać mnie, że Nooka i PW można dostać bez pełnej gwarancji od pokątnych sprzedawców), ale warto popatrzeć, co nam przynoszą najbliższe miesiące. Najpierw zagadka – zdjęcie których czytników otwiera artykuł? Raczej prosta, ale wyjaśnienie dalej. Kindle Paperwhite Kindle Paperwhite wzbudzał oczywiste zainteresowanie w strefie „e-book fun zone” przy stoisku Virtualo. Zanim pokażę dalsze zdjęcia, trochę wrażeń. Zaskoczyła mnie naturalność światełka w PW. Jego poziom możemy regulować od 1 do 24. W dobrze oświetlonym pomieszczeniu pierwszych poziomów właściwie nie widać – dopiero od 4-5 zauważamy… nie – nie światło, tylko to że tło zaczyna się robić bielsze… Rzeczywiście jest wtedy wrażenie, że czytnik zaczyna przypominać dobrze oświetloną kartkę wysokiej jakości papieru. Poziom idealny dla czytania w normalnym otoczeniu to koło 10. Powyżej robi się już nienaturalnie – przede wszystkim sam tekst staje się nieco jaśniejszy i widoczny kontrast się zmniejsza. Wtedy zbliżamy się już do tego typowego wyglądu ekranu LCD znanego choćby z tabletów – choć nawet na najwyższym poziomie światło nie „daje po oczach” jak w przypadku tabletów. Recenzenci wspominają o cieniach na dole urządzenia – i faktycznie są widoczne – ale zwykle tylko wtedy, gdy ustawimy za mocne oświetlenie, albo gdy jest za ciemno. Na tym przykładzie widzicie także ghosting.  Same diody są widoczne tylko jeśli przekręcimy czytnik, a pod tym kątem to raczej nikt nie czyta.  Jak wygląda czytnik bez podświetlenia? Czy raczej z oświetleniem na poziomie 1 – bo podobno nie da się go zupełnie wyłączyć, ale nie miałem jak tego sprawdzić. . Tutaj postawiłem go obok Kindle Keyboard z oprogramowaniem 3.4, ustawiając tę samą książkę i (w miarę) podobne parametry tekstu. Te same czytniki widzieliśmy na początku artykułu.  Zdjęcie niestety nie jest super wyraźne, ale pierwsze wrażenie nie myli - różnicy w wyglądzie tekstu nie ma żadnej! Przyznaję, że byłem zaskoczony, bo przecież Paperwhite ma wyższą rozdzielczość i to się powinno przełożyć na wyraźniejszą czcionkę. Nic takiego. Albo czcionka na Keyboard jest tak dobrze zoptymalizowana, albo na Paperwhite nie najlepiej – ale nie potrafiłem powiedzieć, że któryś z czytników jest lepszy. Chociaż… momentami miałem wrażenie że czcionka na Paperwhite jest… mniej ostra. Tu nie udało mi się wykonać zdjęcia – nie wziąłem ze sobą obiektywu makro. Ale po przyjrzeniu okazało się, że chodzi o to, że Paperwhite domyślnie (jak Touch) odświeża stronę co 5 odsłon. No i jeśli trafi się, że porównujemy stronę akurat przed odświeżeniem, to… czcionka jest mniej wyraźna niż na Keyboard. Pozostałe uwagi:  Doszło kilka nowych czcionek szeryfowych – obejrzałem Baskerville i Palatino: nie zachwyciły, choć to na pewno będzie miła odmiana. Nowością w książkach KF8 jest tzw. „Publisher font”, czyli krój czcionki ustawiony przez wydawcę. Miała to jedna z polskich książek, chyba Masłowska i …wyglądało równie słabo (cienko i mało kontrastowo) jak na Onyxie. Niestety czcionki wydawców zarówno w MOBI/KF8 jak i EPUB nie nadają się na ekrany e-papierowe. Oczywiście czcionkę wydawcy można wyłączyć i zmienić na jeden z 6 dostępnych krojów. Funkcja „Time To Read” nie działa wyłącznie w książkach Amazonu, ale także w e-bookach z polskich księgarni. Wydaje mi się, że wystarczy, że w e-booku będzie podział na rozdziały – i wtedy Kindle wyświetli nam informację ile zostało do końca.  Jeśli rozdziały są zbyt często (typowe w książkach technicznych), to funkcja przestaje trochę mieć sens – ale dla beletrystyki będzie przydatna. Niestety większy ghosting niż na Kindle Touch – szczególnie przy mocnym światełku widać pozostałości poprzednich stron. Nie na tyle, żeby to przeszkadzało, ale gdy się przypatrzymy na 4-5 stronie bez odświeżania tekst jest już nieco mniej wyraźny. Z kolei jeśli przełączę na natychmiastowe odświeżanie – efekt negatywu z podświetleniem jakoś bardziej rzuca się w oczy, może to też dlatego, że zmiana strony następuje bardzo szybko. Czarna obudowa Paperwhite – podobnie jak testowanego niedawno i62 łapie niestety odciski palców. Bardzo ekstremalny przykład zbierania odcisków pokazał niedawno w swojej recenzji Krzysztof Szumny. Ogólna responsywność urządzenia wydaje się trochę lepsza niż na Touch, choć nie zauważyłem rewolucji.  Oj, zrobiła mi się z tego minirecenzja PW. :-) Przejdźmy zatem do kolejnego urządzenia. Nook with Glow Light  Nook zainteresował mnie przede wszystkim ze względu na podświetlanie - i jest ono niestety porażką. Przy ustawieniu w większym stopniu wali po oczach jak LCD – a diody na górze są wyraźnie zauważalne.  Tutaj obok siebie Paperwhite i Nook ustawione mniej więcej na „dwie trzecie mocy”.  Po PW nie widać, że zostało włączone w ogóle jakieś światło, po prostu ekran jest jaśniejszy – po Nooku widać zdecydowanie.  Inna sprawa, że Nook ma generalnie mocniejsze światełko. Również bez podświetlania Nook nie zachwyca – kontrast moim zdaniem wyraźnie słabszy niż na Kindle – tutaj też porównanie z czcionką Caecilia.  Natomiast obsługa – bardzo przyjemna, intuicyjna, choć przyznam, że nie bawiłem się zbyt długo. Onyx Boox i62HD Angel Glow  Zaskoczeniem na stoisku Arta Tech był dla mnie model i62HD Angel Glow. To jest prawie ten sam czytnik co i62 espresso, opisywany niedawno na Świecie Czytników, ale z trzema różnicami:  Ekran HD czyli 1024×768. Oświetlenie w podobnej technologii jak Kindle. Obudowa szara – kolor bardzo podobny do Touch, co zmniejsza widoczne odciski palców.  Przyglądałem się Angel Glow jeszcze przed Paperwhite i byłem zachwycony oświetleniem! Równomiernie i rzeczywiście poprawia czytelność w ciemniejszych warunkach. Potem, gdy obejrzałem PW, stwierdziłem że oświetlenie na Onyksie jest trochę mniej naturalne niż w Kindle, jednak znacznie lepsze niż w Nooku. Źródła światła są widoczne, ale bardzo kulturalnie.  Aby zmienić ustawienia, musimy wejść do menu i wybrać z narzędzi poziom oświetlenia – ta opcja nie jest jeszcze przetłumaczona.  Sam ekran HD czyni różnicę jeśli chodzi o czcionki. Te szeryfowe nie są już tak brzydkie jak podczas testu i62 espresso – chociaż wciąż są cieńsze i przez to postrzegany kontrast jest słabszy. Niemniej wrażenie bardzo pozytywne. Czytnik Onyxa ma pojawić w sprzedaży w ciągu paru tygodni. Podsumowanie Najbardziej interesowało mnie to, jaki jest zakres użytkowy światełka w czytniku – i czy ekran w Paperwhite jest rzeczywiście lepszy od Pearla. W zasadzie potwierdziły się moje przypuszczenia z artykułu „Czy warto czekać na światełko”:  Bez podświetlenia nie widzę różnicy między ekranem PW i Pearlem – tak więc jeśli ktoś czyta np. tylko w dobrym świetle (słońce, lampka przy biurku), to nowy ekran nic nie daje. Oświetlenie robi jednak różnicę także w normalnie oświetlonym pomieszczeniu (gdy np. nie mamy punktowego źródła światła, a korzystamy np. ze światła żyrandola). Tak więc faktycznie możliwe jest, że będzie ono używane także na co dzień, o ile ustawimy jego umiarkowany poziom. Diody i rzucane przez nie cienie nie przeszkadzają. Paperwhite oraz Onyx są całkiem równomiernie oświetlone, choć źródła światła widać. Nook wypadł tutaj o klasę gorzej.  PS. Dziękuję serdecznie Paniom i Panom ze stoisk Arta Tech (A41) oraz Virtualo (F14) za udostępnienie czytników! Jeśli będziecie na Targach w niedzielę, to jeszcze zdążycie je obejrzeć. Aktualizacja z 24 stycznia 2013: Nareszcie! Nowy czytnik Amazonu można już zamawiać do Polski! Czytaj dalej:  Test Kindle Paperwhite – podsumowanie: zalety i wady czytnika Porównanie: Kindle Paperwhite vs Pocketbook 623 Touch Lux Czytniki z oświetleniem – jak różni się kontrast ekranu? Test „All-New” Kindle Paperwhite – część I – ekran i oświetlenie Kindle Paperwhite II już w Stanach, oto pierwsze recenzje Pierwsze filmy z Kindle Paperwhite II 