Księgarnie wpadają na kolejne pomysły zachęcenia ludzi do kupowania e-booków. Najważniejszym wabikiem jest jednak ciągle cena. Stąd liczne promocje, na których skupiamy się przy codziennych wpisach. Znana wszystkim księgarnia Nexto uruchomiła dzisiaj serwis Kiker.pl, który do tego tematu podchodzi z innej strony. Chcesz płacić mniej? Określ swoją cenę i namów znajomych, żeby również tyle zapłacili. Zasada działania serwisu Kiker.pl jest bardzo prosta – im więcej osób zadeklaruje się do zakupu książki, tym mniej wszyscy zapłacą. Każdy próg cenowy posiadać będzie wymaganą liczbę złożonych ofert, dlatego gdy Klient chce zapłacić przykładowo 10 zł, to będzie musiał namówić daną ilość osób, aby także wyrazili chęć zakupu. Informować znajomych będzie można na wszelki sposób – poprzez portale społecznościowe Facebook, Twitter i Google+ czy przez wysyłkę e-maili. Serwis jest w dużej części od Nexto niezależny, np. trzeba założyć osobne konto. Technicznie wygląda to tak, że po kliknięciu „Podaj swoją cenę”, mamy coś w rodzaju odwróconej aukcji – im bardziej zejdziemy w dół, tym więcej osób potrzeba, aby aukcja się udała – a jednocześnie komentarze serwisu zniechęcają nas do dalszego obniżania ceny…    Jak widzimy – już przy 19 złotych za pakiet Sylvii Day trzeba aż 649 chętnych. Zaraz po złożeniu oferty musimy podać numer karty – należność zostanie ściągnięta dopiero gdy książkę uda się sprzedać. Zapłacimy tyle ile podaliśmy, albo mniej – jeśli książkę zdecyduje się kupić po tej cenie więcej osób. Założenie Kiker.pl jest jasne – im więcej ludzi kupi książki, tym taniej można je sprzedać, bo wydawca i dystrybutor zarobi więcej. Bartłomiej Roszkowski z Nexto tak to wyjaśnia w notce prasowej: Model sprzedażowy wykorzystany na serwisie Kiker.pl to sytuacja, w której obydwie strony wygrywają – Klient sam decyduje ile chce zapłacić i zachęca znajomych do zapisu na ofertę, a dostawca przy dużych wolumenach sprzedaży z chęcią obniża cenę. Jest to jednak odwrócenie tradycyjnych promocji – tam, przy cenie np. 9,90 zł jest szansa, że książką zainteresuje się wiele osób. Tutaj - aby zejść niżej z ceną, potrzebne jest najpierw zebranie chętnych. I to podstawowe wyzwanie jakie stoi przed ekipą Nexto – czy uda im się skłonić ludzi do aktywności w imię obniżania cen? Bardzo jestem ciekaw, co sądzicie o pomyśle Kiker i czy wg Was jest to alternatywa dla zwykłych promocji w księgarniach. Czytaj dalej:  Ebookpoint wprowadza zakup e-booka na prezent Nexto pozbywa się ostatecznie Adobe DRM Prenumeraty cykliczne w Nexto – czy się przyjmą? Bartłomiej Roszkowski: musi być efekt skali, którego w tej chwili nie mamy Autorzy protestują przeciwko… polityce zwrotów e-booków w Amazonie „Promocje to problem”, ale i jedyne skuteczne narzędzie – wywiad z szefem CDP.pl 