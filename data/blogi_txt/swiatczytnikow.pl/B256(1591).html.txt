Nook Simple Touch to w tym momencie tani i solidny czytnik, jak również możliwość skorzystania z Androida na ekranie e-ink. Czy warto w tym przypadku zaryzykować kupno bez gwarancji? Postaram się odpowiedzieć na to pytanie w dwóch artykułach. Nook nie jest, w przeciwieństwie do Kindle oficjalnie sprzedawany w Polsce. Jak zobaczymy, producent ignoruje wręcz inne kraje niż US/UK. Skąd więc moje zainteresowanie tym modelem? Otóż Barnes Noble prawdopodobnie wycofuje się z produkcji czytników i starsze modele przecenia na potęgę. Przez jakiś czas w Wielkiej Brytanii można było dostać Nooka za około 30 funtów. Nasi rodacy odkryli żyłkę przedsiębiorczości – i na Allegro pojawiło się sporo czytników po 200-300 złotych. Czyli z niezłą przebitką, ale i tak atrakcyjnie, bo w tej cenie można dostać wyłącznie budżetowe czytniki innych producentów. Nook jest także jedynym do niedawna czytnikiem, który działa pod kontrolą systemu Android (w leciwej wersji 2.1) i po paru magicznych sztuczkach możemy go przekształcić w prawie tablet e-ink. Jak bardzo prawie – o tym będzie później. Zabierając się za test Nooka świadomie odchodzę od pewnych zasad propagowanych na tym blogu. Zawsze przestrzegałem przed kupowaniem czytników bez gwarancji u różnych dziwnych pośredników. To jest właśnie ta sytuacja. Jeśli kupimy Nooka z prywatnego importu z UK, to gwarancja będzie tylko iluzoryczna. Barnes   Noble nie sprzedaje czytników u nas i nie realizuje gwarancji w Polsce. Gdy np. uszkodzi nam się ekran, a nie będziemy mogli dostarczyć czytnika do UK – pozostanie nam tylko kupka elektronicznego złomu. Trzeba mieć tego świadomość. Ale cena kusi – ja kupiłem z powodu tego Androida. Kupiłem już w maju i przez 3 miesiące okazjonalnie używałem – nie przekonał mnie na tyle, żeby próbować przenosić się z Kindle, ale w przeciwieństwie do wielu innych czytników – nie zniechęcił. Pamiętajmy, że jest to starszy model. Nook Simple Touch miał premierę w połowie roku 2011 i na rynku amerykańskim był bezpośrednim konkurentem Kindle Touch oraz Kobo Touch. Pojawiały się różne porównania tych trzech marek – np. na blogu Business Insider. Rok później B N wypuścił model Nook with Glow Light, który był w zasadzie wersją Simple Touch z dodatkiem światełka. Niestety zarówno według testów na portalach, jak i przy bezpośrednim porównaniu na Krakowskich Targach Książki - oświetlenie wypadło słabo – gorzej niż w przypadku analogicznych czytników z Amazonu lub Onyxa. Być może właśnie porażka podświetlanego Nooka (i duże straty) skłoniła firmę do wielkiej wyprzedaży. Wygląd i pierwsze wrażenia  W pudełku jest to co przy Kindle – czytnik, kabelek i krótka instrukcja. Czytnik na pierwszy rzut oka robi niezłe wrażenie – obła, choć nieco gruba obudowa. Szare, matowe tworzywo w ramce. Tylko z tyłu mamy ten sam materiał co w Onyksach i Kindle Paperwhite, łapiący palce. Tak Nook wygląda w porównaniu z Kindle Touch oraz Paperwhite – jest niższy, ale szerszy.  Wymiary to 165 x 127 x 12 mm co oznacza, że nie będzie pasować większość okładek dla czytników Amazonu. Główni producenci, jak Tuff-Luv sprzedają jednak dedykowane etui. Bardzo fajny okładko-stojak jest teraz w promocji na Amazon UK. Ekran osadzony dość głęboko, bo podobnie jak w Kindle Touch funkcja dotyku realizowana jest przez czujniki podczerwieni umieszczone nad ekranem.  Boczne przyciski mnie strasznie rozczarowały. Nie spotkałem czytnika (no może poza budżetowym Trekstorem), w którym byłyby wykonane bardziej topornie. Przyciski mają po 3 centymetry wysokości, są więc dość duże, ale… da się je wcisnąć tylko pośrodku, a i tak trzeba przyłożyć sporą siłę. Psuje to kompletnie dobre wrażenie z czytania. Dlatego ja korzystałem po prostu z ekranu dotykowego. Przyciski się przydają po odblokowaniu Androida, bo da się im przypisać różne funkcje. Ale coś za coś – przestają wtedy działać przy normalnej aplikacji do czytania. Choć nie po to bawimy się w odblokowanie żeby używać normalnej aplikacji… :-) O tym w następnej części. Nawigacja po książkach Czytnik włączamy dolnym przyciskiem (jest też jeszcze jeden z tyłu), a potem za jego pośrednictwem możemy przejść do ekranu głównego, biblioteki, sklepu, wyszukiwarki i ustawień.  Ekran główny nie oferuje zbyt wiele bo:  okładkę ostatnio czytanej książki i numer strony na której jesteśmy (tu jakoś sobie z bieżącą nie poradził) trzy ostatnio wgrane na czytnik książki + link do biblioteki panel rekomendacji ze sklepu Nooka, którego niestety nie da się wyłączyć, choć jak będzie powiedziane później, w sklepie B N kupować nie możemy.  Wszystkie książki wgrane na czytnik widzimy po wejściu w „Library”. Widok listy mieści zaledwie pięć pozycji.  Z widokiem okładek jest lepiej, bo pozycji jest sześć. Nie ma problemu z wyświetlaniem okładek z EPUB, w przypadku PDF nie są wyświetlane.  Możemy też przejść do „My Files” i bezpośrednio eksplorować np. zawartość karty SD. Nook ma też coś podobnego do kindlowych kolekcji czyli „Shelves” – nie testowałem tej funkcji. Czytanie e-booków Podstawowym dla Nooka formatem jest EPUB. Na swoje pliki mamy tylko 250 MB pamięci w czytniku. Tu ważna uwaga – specyfikacje mówią o 2GB – ale większość z tego jest zarezerwowana na pliki z księgarni Barnes Noble. Przy trochę większej kolekcji konieczne będzie skorzystanie z karty micro SD. Korzystając z Nooka, człowiek czuje, że korzysta ze sprzętu dopracowanego. Na początku trzeba trochę się nauczyć obsługi, ale potem idzie już dobrze. Przykładowy zrzut ekranowy ze strony tekstu.  (Użyłem tutaj androidowej aplikacji Screenshot, jednak korzystanie z niej jest na tyle denerwujące, że dalej w artykule robiłem po prostu zdjęcia. Trzeba uruchomić aplikację, ustawić odliczanie np. 20 sekund, szybko przełączyć się na aplikację czytnika i wycelować w moment w którym zostanie wykonany zrzut.) Ekran to Pearl o zbliżonym kontraście do Kindle. Na pierwszy rzut oka nie widzimy różnicy.  Podobnie przy bliższym przyjrzeniu. Nook:  Kindle Touch:  Nook ma nieco cieplejszy i ciemniejszy ekran a litery trochę bardziej postrzępione, ale to dopiero jak weźmiemy lupę – na pierwszy rzut oka nie widać. Podobne jak w Kindle są ustawienia tekstu.  Do wyboru mamy 6 krojów czcionki, 7 wielkości tekstu, ustawienia interlinii oraz marginesu. Warto zaznaczyć, że ekran nie ma funkcji multitouch, czyli nie można zmieniać wielkości tekstu przy pomocy dwóch palców. Domyślna czcionka Caecilia jest taka sama jak na Kindle, co ułatwiła przesiadkę. Inna sprawa, że wypada ona trochę gorzej niż inne kroje. Gdy czytam książkę, gdzie śródtytuły lub pytania w wywiadzie są pogrubioną czcionką – Nook praktycznie nie pokazywał różnicy, jeśli włączona była Caecilia.  Przy innych krojach jest już lepiej.  Po dotknięciu trójkącika na dole strony uruchamiamy kilka opcji, m.in. spis treści. Spis działa trochę podobnie do tego na Onyksie – po prostu osobna strona z listą rozdziałów.  Co zaskakuje i może przeszkadzać, to bardzo wyraźny ghosting, widoczny już przy 3 stronie. Da się zauważyć przebicie liter z poprzednich stron. Podobnie mocne artefakty widziałem dotąd wyłącznie w budżetowym Trekstorze, ale tamten przecież nie miał ekranu Pearl.  Nook podobnie jak inne czytniki odświeża ekran co 6 stron, co jednak można wyłączyć w ustawieniach i w ten sposób zaradzić tej wadzie.   Niestety nie ma możliwości włączenia odświeżania co stronę, co mają inne czytniki. Kilka miesięcy temu chodziły plotki wg których B N przed ostatecznym wycofaniem Nooka ze sprzedaży miał udostępnić wersję oprogramowania poprawiającą m.in. ghosting – ale oprogramowania nie widać. Po zaznaczeniu słowa, można je podkreślić, dodać notatkę, albo wyszukać w słowniku angielsko- angielskim.  Jedyny wbudowany w Nooka słownik to Oxford Dictionary of English – a więc taki sam jak jeden z dwóch słowników angielskich na Kindle.  Niestety nie znam możliwości wgrywania innych słowników. Polskie litery – OK, nie trafiłem na kłopoty w plikach, gdzie osadzona czcionka sprawiała problemy Onyxowi. WIFI, sklep B N i… brak internetu Przy pierwszej konfiguracji ustawiamy w czytniku połączenie WIFI, które służy do rejestracji czytnika w B N, ale potem jest do niczego niepotrzebne! Serio.  Sklep Barnes   Noble jest dla nas niedostępny. Nie możemy niczego tam kupić, nie możemy nawet ściągnąć darmowych książek z domeny publicznej. Jedyne co da się pobrać to wersje próbne. To, że nie mam dostępu, nie przeszkadza księgarni spamować mnie informacjami o promocjach. Nook nie ma przeglądarki internetowej. Tzn. jest ukryta, są jakieś sposoby żeby do niej się dobrać, ale oficjalnie nie ma. A ukryto ją, bo podobno kiepsko działała. Oczywiście jeśli odblokujemy Androida, da się włączyć choćby Operę Mini. Nook nie ma żadnych innych funkcji internetowych. Przesyłanie bezprzewodowe plików? Tylko kupione w księgarni.  Tak więc jeśli nie zamierzamy Nooka rootować, to WIFI trzeba spokojnie wyłączyć – nie ma sensu zużywać baterii. Czytanie PDF W rankingu czytników pod względem czytania plików PDF Nook zajął ostatnie miejsce.  Ma wprawdzie nieobecną w Kindle czy Kobo funkcję reflow, ale jednocześnie: samego pliku PDF nie można powiększyć – mamy więc do wyboru – powiększenie tekstu i rozjechanie pliku, albo czytanie przez lupę czytnik nie ma trybu landscape - czyli nie można przekręcić czytnika i czytać poziomo. nie działa zaznaczanie słów, ani słownik  W praktyce nie jest tak źle – po lewej PDF (testowany też przy Paperwhite), którego nie można powiększyć w swojej oryginalnej postaci, jeśli jednak wybierzemy powiększanie czcionki, efekt jest bardzo ładny i czytelny, co widzicie po prawej.   Oczywiście reflow potrafi się kompletnie rozjechać i to jest normalne.  Podsumowanie – Nook jako czytnik Nook Simple Touch jest czytnikiem znacznie bardziej ograniczonym funkcjonalnie niż Kindle. W paru miejscach (np. niedostępny dla nas sklep, brak przeglądarki, brak trybu landscape, mała ilość pamięci) pokazuje nam, że „nie dla psa kiełbasa”, masz tylko czytać i to najlepiej jakbyś mieszkał w kraju, gdzie Nook jest sprzedawany. Ale funkcja czytania jest po prostu OK – w tym sprawdza się równie dobrze co Kindle, choć nie jest w żadnym aspekcie lepszy. Dlatego jeśli nie potrzebujemy funkcji specyficznie kindlowych takich jak bezprzewodowa wysyłka na czytnik, integracja z chmurą, możliwość wgrywania innych słowników – tani obecnie Nook może być niezłym wyborem, szczególnie jako drugi czytnik w domu. Choć pamiętajmy o ryzyku związanym z brakiem gwarancji. Osobnym tematem jest odblokowanie Androida, co moim zdaniem jest rzeczą ciekawą, ale nie wszystkim potrzebną – i poświęcę temu następny artykuł. PS. Proszę pamiętać o zasadach komentowania i nie wstawiać w komentarzach linków do ofert lub ogłoszeń dotyczących tego czytnika. Czytaj dalej:  Test Nook Simple Touch – część II: jako „prawie tablet” z e-inkiem Rzucania czytnikiem ciąg dalszy: Nook Simple Touch i Kobo Aura Test czytnika Onyx AfterGlow i aplikacji Legimi – część I – pierwsze wrażenia Test czytnika Onyx AfterGlow i aplikacji Legimi – część II – „Sezamie, otwórz się!” Nook i Android – jakie aplikacje zainstalować na czytniku? Dwa testy czytników i jak je czytać: Komputer Świat, PC Format 