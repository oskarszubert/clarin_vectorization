Po prawie dwóch miesiącach przedstawiam drugą część recenzji czytnika Onyx Boox i62 Espresso, którego używam dzięki uprzejmości firmy Arta Tech, a którego można kupić od niedawna w Nexto. W części pierwszej skupiłem się na filozofii obsługi oraz samym czytaniu. Teraz czas na przegląd funkcji zaawansowanych, które czynią ten czytnik bardziej atrakcyjnym od konkurencji. Ekran startowy   Uzupełniając jeszcze poprzednią recenzję, warto wspomnieć o tym, co widzimy po włączeniu urządzenia. Na ekranie startowym znajduje się sporo elementów:  lista ostatnich 3 e-booków data i analogowy, animowany zegar. ikonki funkcji czytnika: księgarnia, chmura, słownik, strony www, szkicownik skróty do e-booków: pamięć wewnętrzna, karta SD, ostatnio otwarte  Na drugiej stronie widzimy jeszcze notatki, skrót do ustawień i aplikacji, których jest pięć:  kalkulator, kalendarz, gomoku, czytnik RSS oraz sudoku.  Jak widać, urządzenie od razu zachęca nas do korzystania z jego rozlicznych funkcji – można wręcz odnieść wrażenie, że czytanie wcale nie jest najważniejsze. Oczywiście to zły trop – bo przecież to podstawowa funkcja każdego czytnika. Można się zastanawiać – czy na pewno 3 ostatnie książki wystarczą i czy księgarnia jest ważniejsza od skrótu do listy książek – ale da się to wszystko opanować. Lektura DJVU Pytano mnie o to, jak spisują się na Onyksie pliki DJVU. Jest to format spotykany często w polskich bibliotekach cyfrowych – szczególnie przyjazny skanom, gdyż jest znacznie lżejszy od PDF. Booxy w przeciwieństwie do Kindle obsługują DJVU t i radzą sobie bardzo dobrze. Przede wszystkim – wyraźnie szybsze działanie niż w przypadku PDF.  Również opcje dostosowania do rozmiaru ekranu są dość przyjazne – do szerokości, wysokości, albo powiększenie dowolne przy pomocy dwóch palców.  Nie działa tutaj niestety nowa przeglądarka PDF i tryb kolumnowy, dlatego stronę powiększoną musimy sobie przesuwać – ale idzie to zadziwiająco sprawnie. Dlatego czytanie skanów DJVU o większych rozmiarach nie jest może bardzo wygodne – ale jak najbardziej używalne, o ile nie musimy szybko biegać między stronami. Rehabilitacja trybu reflow W pierwszej części trochę narzekałem na reflow w PDF czyli konwersję „w locie” przy powiększeniu tekstu. Po przejrzeniu paru PDF efekty są lepsze niż np. w przypadku wysyłania bezprzewodowo na Kindle z poleceniem „convert”. Trzeba się jednak liczyć z tym, że nie każdy PDF i nie w każdym przypadku nam się otworzy. IVONA i czytanie na głos Jedną z największych zalet Booxa jest syntezator mowy IVONA, który bardzo poprawnym polskim językiem potrafi nam odczytać treść książki. Jeśli ktoś jeszcze Ivony nie kojarzy – jest to ten sam głos, który słyszymy na zmodernizowanych dworcach kolejowych. Mimo że zauważalnie mechaniczny, jest często znacznie bardziej zrozumiały od pań zapowiadających. :-) IVONĘ uruchamiamy wybierając menu i „Czytaj na głos”. Po chwili w słuchawkach ułyszymy bieżącą stronę. Program radzi sobie dobrze z intonacją, choć oczywiście nie ma porównania do audiobooków. To, jak syntezator działa w praktyce (akurat na M92, ale to bez znaczenia), sprawdzić można w filmie przygotowanym przez Krzysztofa Szumnego:  Wersja oprogramowania zainstalowana na moim egzemplarzu miała dość irytujący błąd, który zamieniał pauzy na słowo „przecinek”. O tak. Na forum eksiazki.org użytkownicy poradzili sobie już z tym problemem i dobrze, bo skutecznie zniechęca do słuchania. Połączenie z internetem Onyx Boox i62 ma łącze WIFI, które wykorzystywane jest w przypadku przeglądarki internetowej, modułu księgarni oraz chmury. Działa trochę inaczej niż na Kindle – tam włączamy WIFI „ogólnie” – a tutaj przy okazji uruchomienia konkretnej aplikacji. Na początku z konfiguracją miałem lekkie problemy (zawieszenie przy próbie połączenia), ale po restarcie poszło już OK – włączanie trwa ok. 10 sekund i połączenie jest stabilne, choć z aplikacjami różnie bywa. Przeglądarka internetowa Przechodzimy na „Strony www” i widzimy ikonki ulubionych serwisów.  Gdzie jest miejsce na wpisanie adresu? Otóż… nie ma. Dopiero gdy uruchomimy przeglądarkę, możemy kliknąć drugą ikonkę po prawej na dole (obok baterii) – po jej kliknięciu otworzy się pole na wpisanie adresu. Każdy serwis możemy dodać do strony startowej przez kliknięcie ikony gwiazdki na górze strony. Domyślnie korzystamy z mobilnej wersji Google i wszystkie strony, do których z Google przejdziemy będą też w wersji mobilnej.  Ale wejście na adres „normalny” sprawia, że widzimy strony w pełnej krasie. Generalnie działanie przeglądarki jest zbliżone do tej na Kindle – nie ma cudów, ale większość stron działa poprawnie.  W narzędziach można powiększyć i pomniejszyć całą stronę, a także wyłącznie czcionkę – zabrakło jednak dopasowania do szerokości, więc najlepiej przekręcić ekran. Miałem tylko kłopot z mobilną wersją Dropboxa – po podaniu maila i hasła nie mogłem się zalogować – przeglądarka nie reagowała na kliknięcie przycisku „sign in”. Zapewne to jakaś kwestia Javascript – bo mobilny Dropbox zrobiony jest głównie pod smartfony z „pełnymi” przeglądarkami. Na Kindle Touch nie ma z tym problemu. Czytnik RSS RSS Reader to funkcja, która może być przydatna dla wielu osób. Dodać możemy własny kanał RSS, niestety wpisując go z palca, co jest trochę trudne – nie ma chyba opcji subskrypcji bloga czy zaciągnięcia skądś listy kanałów. Aplikacja niestety nie działa, przynajmniej u mnie. Po tym jak podałem link do kanału Świata Czytników, uaktualnienie trwało kilka minut – w końcu dałem sobie spokój… Księgarnia  Bardzo ciekawym pomysłem jest aplikacja księgarni – jest ona połączona z serwisem Booxsource.com uruchomionym przez Arta Tech we współpracy z Nexto. W księgarni najlepiej zarejestrować się na stronie – a na czytniku zalogować się, z niego kupować i pobierać e-booki. Jak widać na obrazku powyżej – strona główna proponuje wyszukiwarkę, przeglądanie kategorii oraz kilka rekomendacji. Możemy przeglądać zawartość – są m.in. pozycje darmowe.  Każdą z nich możemy „kupić”.  Co zrobić, aby kupić pozycję płatną? Booxsource korzysta z płatności Paypal. Aby ułatwić kupowanie, można zdecydować się na subskrypcję płatności Paypal – wtedy określamy maksymalną kwotę jaką miesięcznie jesteśmy w stanie przeznaczyć na e-booki, a księgarnia ją od nas ściągnie po ewentualnym kupnie.  Nie udało mi się jednak w pełni przetestować księgarni – komunikaty o zrywaniu połączenia, oczekiwanie na reakcję, zawieszenia – żadnego e-booka nie byłem w stanie pobrać. Warto dodać, że po instalacji aplikacji księgarni, w pamięci czytnika dostajemy 30-stronicową instrukcję obsługi Chmura Google Onyx Boox i62 espresso ma aplikację chmury, umożliwiającą dostęp do serwisów Storino oraz Google Drive. Skorzystałem z tego ostatniego. Po wyborze serwisu loguję się na stronie Google i nadaję aplikacji uprawnienia.  (Przy okazji – na ilustracji widać problemy z używalnością klawiatury – brakuje znaku małpy, dla którego trzeba się przełączać na zakładkę „Symbol”; inny przypadek – gdy podajemy adres w czytniku RSS – to… brakuje kropki, której trzeba szukać też w symbolach). Następnie mogę już przeglądać zawartość Google Drive.  Onyx otworzy nam wszystkie „normalne” pliki wysłane do Google – np. DOC, albo PDF. Nie obsługuje jednak dokumentów utworzonych przy pomocy usługi Dokumenty Google. Działa to jednak sprawnie, choć też zdarzają się kłopoty z połączeniem. OnyMail Artur Stachecki, znany jako twórca egazeciarza, zabrał się też za poszerzanie oprogramowania Onyxa. Dzięki programowi OnyMail, możliwe jest przesyłanie plików mailowo na czytnik – podobnie jak w przypadku czytnika z Amazonu W tym celu musimy utworzyć osobną skrzynkę Gmail na dokumenty wysyłane na czytnik – aplikacja zaloguje się na skrzynkę i pobierze wszystkie załączniki. Ograniczeniem funkcjonalności Onyxa jest to, że najpierw musimy włączyć internet używając innej aplikacji, np. przeglądarki internetowej. Nie jest to więc aż tak wygodne jak na Kindle – ale zapełnia pewną lukę. Zaznaczam, że funkcji nie testowałem. Podsumowanie Powtórzę to co pisałem w pierwszej części, Onyx Boox i62 to naprawdę niezły czytnik. Możliwościami, przynajmniej na papierze bije na głowę konkurencję. Ale nie zmienia faktu, że kończąc dzisiaj testy byłem momentami naprawdę bardzo wkurzony. Twórcy opakowali czytnik taką ilością funkcji, że stał się mało sterowalny. Zrobienie czegoś innego niż czytanie oznacza często czekanie na reakcję i nie zawsze efekt może być taki, jakiego oczekiwaliśmy. Nie rozumiem dlaczego aplikacje bywają tak wolne, skoro czytnik ma szybki procesor. Dystrybutor robi co może i wiele udogodnień dostaliśmy tylko w polskiej wersji, nie mają jednak wpływu na wszystko. Pojawią się jeszcze aktualizacje oprogramowania, rzeczy takie jak „przecinek w IVONIE” można załatwić na własną rękę, ale… No właśnie – wymaga to śledzenia strony dystrybutora, ściągania nowych wersji, instalowania poprawek. Nie polecałbym tego czytnika początkującym użytkownikom. Będzie za to idealny dla tych, którzy lubią przy czytniku majstrować, dostosowywać idealnie swoje środowisko i są gotowi wybaczyć narowy oprogramowania. Szczególnie powinni Onyxem zainteresować się czytający pliki DJVU, bo tutaj mnie bardzo pozytywnie zaskoczył. Przypominam, że i62 espresso możemy cały czas kupić taniej w Nexto – 599 zł z przesyłką. Czytaj dalej:  Test czytnika Onyx AfterGlow i aplikacji Legimi – część I – pierwsze wrażenia Test czytnika Onyx AfterGlow i aplikacji Legimi – część II – „Sezamie, otwórz się!” Akunin Book – pierwszy (?) na świecie czytnik firmowany przez pisarza Nowa oferta abonamentowa Legimi już ruszyła: miesiąc od 6,99 zł; czytniki od 479 zł Test Nook Simple Touch – część II: jako „prawie tablet” z e-inkiem Test Nook Simple Touch – część I: jako czytnik e-booków 