Gdzie można kupić e-booka na prezent? To pytanie często zadawaliście w komentarzach. Zobaczmy, jakie są możliwości w polskich sklepach.  Do kilkunastu księgarni z e-bookami wysłałem w niedzielę pytanie o możliwość kupienia e-booka na prezent. Co możemy zrobić, jeśli nasz znajomy ma czytnik i chcielibyśmy mu go zapełnić? Ideałem jest Amazon Rok temu pisałem o tym jak wszystko działa na Amazonie. Można tam skorzystać z dwóch możliwości:  kupno konkretnego e-booka, kupno karty prezentowej w wybranej wysokości, która zostanie wysłana mailem.  Ponieważ sam już dostałem kilkanaście e-booków ze swojej listy życzeń, mogę potwierdzić, że działa to sprawnie i bardzo przyjemnie dostawać jest maile takie jak poniższy. :-) W polskich księgarniach nie jest jednak tak dobrze. Gdzie można zrobić e-bookowy prezent? Publio daje możliwość kupienia e-booka na prezent i jak się okazuje… jedyną księgarnią, która to oferuje. Poniżej odpowiedź, którą od nich dostałem.    Na publio.pl dowolną e-publikację (e-book, audiobook, e-prasę) można kupić na prezent korzystając z opcji „Kup na prezent” dostępnej na karcie produktu lub z poziomu koszyka. W jednym zakupie można kupić kilka prezentów i wskazać kilku obdarowanych. Wybierając opcję zakupu na prezent można jako odbiorcę prezentu wskazać osobę, którą mamy na liście znajomych na publio lub podać dowolny adres e-mail. Mamy możliwość wpisania dedykacji/życzeń dla obdarowanego. Można także wskazać datę wysyłki prezentu. Obdarowany otrzymuje maila z informacją, że otrzymał prezent (i od kogo), w mailu jest link do pobrania produktu (kierujący na stronę pobierania na publio) oraz dedykacja, jeżeli została podana. Obdarowany sam pobiera produkt. Osoba kupująca na prezent otrzymuje maila z informacją, że obdarowany pobrał prezent. Jeżeli obdarowany w ciągu 30 dni nie odbierze prezentu, „darczyńca” otrzymuje stosowną informację i ma możliwość zmiany osoby, która ma otrzymać prezent.   Jak więc widzimy – funkcja została przygotowana z dużą dbałością o szczegóły. Można np. zrobić prezenty spośród książek w Kalendarzu Adwentowym.  Bardzo mi się podoba możliwość wyboru dnia, gdy prezent zostanie wysłany. W ten sposób prezent imieninowy możemy zamówić w piątek, a dojdzie np. w niedzielę, bo wtedy nasz znajomy obchodzi imieniny. Virtualo nie ma możliwości kupna na prezent – ale w salonach Empik można kupić kody na e-booki, które podlegają wymianie właśnie na stronie Virtualo. Pod koniec października w salonach Empik pojawiły się również kody na ebooki, które Klient może kupić bezpośrednio w sklepie wybierając odpowiedni starter. W kasie otrzyma wówczas kod i instrukcję, jak i gdzie pobrać wybraną książkę elektroniczną. Procedura jest bardzo prosta i odbywa się na stronie: https://virtualo.pl/?go=code form=login, na której dostawca technologii obsługującej projekt czyli firma Virtualo udostępnia interfejs do zrealizowania kodu. Ale to nie jedyna możliwość: W ramach księgarni Virtualo.pl dla klientów indywidualnych dostępne są również Vouchery w formacie PDF i kody rabatowe (zarówno kwotowe jak i na konkretne ebooki). Można je zamówić wysyłając maila na adres: biuro@virtualo.pl. Stanowią one idealny prezent na święta czy urodziny. Złote Myśli mają możliwość kupienia bonów prezentowych – w różnych opcjach kolorystycznych i dwóch cenach (50 i 100 złotych).  Bony ZM niestety nie są elektroniczne – musimy dopłacić 5 złotych za wysyłkę, a to oznacza, że alternatywa na ostatnią chwilę to nie będzie. Co jednak ciekawe – na bony obowiązuje promocja związana ze zwrotem zakupów. Jeśli np. zamówimy bon na 50 zł to …dostaniemy dodatkowo kod w wysokości 50 zł na dowolne e-booki/audiobooki, do wykorzystania do końca roku. Tak więc można zrobić prezent dwuczęściowy – jeden kod na 50 zł już teraz, a oficjalny bon w nowym roku. :) Merlin ma bony elektroniczne, które można wydać w całym sklepie – a więc również na e-booki.  Bony są ważne i aktywne przez okres 6 miesięcy od daty zakupu – ten, komu je sprezentowałeś, może wykorzystać wskazaną wartość, kiedy tylko zechce za jednym razem lub podczas kilku kolejnych wizyt w sklepie. Zamów dowolną liczbę bonów o wartości 50, 100, 200 lub 500 zł, a my po aktywacji kodu przez osobę obdarowaną zasilimy jej konto na merlin.pl wskazaną przez Ciebie kwotą. Bony nie podlegają wymianie na gotówkę. Nexto ma dwie nowe opcje, dostępne jedynie w serwisie okazje.nexto.pl uruchomionym wspólnie z RUCH-em: kody aktywacyjne na konkretne e-booki (na razie 4 tytuły) kody doładowujące konto Nexto na 20, 50 i 100 złotych. Można je przekazać komuś w formie prezentu, ta osoba doładowuje sobie konto punktami Nexto i wybiera książki wg uznania; choć pamiętajmy że z wyłączeniem e-booków w promocji.  Bardzo oryginalnej odpowiedzi udzieliło mi Legimi, cytuję w całości. 1. Myślimy o preferencjach czytelniczych osoby, którą chcemy obdarować (nie ma nic gorszego, niż dostać książkę, której nie przeczytamy). Tu wyjściem jest oczywiście zamówienie usługi Czytaj bez limitu. Załatwia również problem otrzymania książki, którą już przeczytaliśmy. 2. Jeśli wybieramy tradycyjne e-booki (ciekawe sformułowanie w kontekście cyfrowych książek…) wkładamy do koszyka tytuły, które chcemy jej podarować. 3. Zakładamy konto Legimi z danymi dostępowymi, które przekażemy obdarowanej osobie (pamiętając, by hasło było inne niż do naszego tajnego szwajcarskiego konta bankowego) 4. Jeśli kochamy obdarowaną osobę bardzo, zamawiamy na podane jej później dane usługę Czytaj bez limitu i podajemy numer konta PayPal (do którego przypisujemy numer karty kredytowej). Jak przestajemy kochać – rezygnujemy z zamówionej usługi :) 5, Kupujemy w sklepie z gadżetami (w zależności od tego, komu chcemy ebooka sprezentować) USB z misiem lub innym stworem (bo przecież liczy się nie tylko prezent, ale i opakowanie). Jeśli jesteśmy zdolni, możemy przygotować piękną kartkę świąteczną z danymi do konta Legimi. Taki prezent, ręcznie przygotowany, na pewno sprawi, że prezent od nas zostanie uznany za wart więcej, niż biżu od Tiffany’ego 6. Wkładamy pod choinkę, nie zapominają o napisaniu, dla kogo jest nasz prezent. Inaczej grozi nam walka o ebooki i prawdopodobne zniszczenia zamiast błogiej atmosfery świątecznej. Tak więc propozycja sprowadza się do tego aby założyć obdarowanej osobie konto w Legimi i albo wykupić usługę „Czytaj bez limitu”, albo pojedyncze e-booki i wgrać je na pendrive. Dlaczego trzeba zakładać komuś konto? Ano – nie możemy po prostu kupić sami e-booków z własnego konta i podarować, bo jest w nich zawarty znak wodny określający nas jako nabywcę. No jasne – ktoś powie, ale co z dozwolonym użytkiem? No, pożyczyć e-booka możemy. Ale papierowych książek nikt… nie pożycza na prezent, ani nie robi ksero. :-)  Nie zmienia to faktu, że techniczna możliwość kupienia i skopiowania e-booka z każdej księgarni oczywiście jest. Podobnych dylematów nie mają klienci RW2010, skąd dostałem następującą odpowiedź:   U nas sprawa wygląda tak, że pliki po zakupie można zapisać na dysku swojego komputera. Jeśli zatem chcemy kupić komuś w prezencie ebooka – to najlepiej dokupić płytę CD lub napęd typu pen drive, zakupione ebooki zgrać i wręczyć razem z nośnikiem. Można także założyć konto, zasilić je jakąś kwotą i… podać dane do tego konta wybranej osobie, zeby sama sobie kupiła to, co wzbudzi jej zainteresowanie ;-)   E-booki z RW2010 nie są chronione znakiem wodnym, tak więc po kupieniu można je swobodnie przekazać jako prezent.  Nie mają, ale będą mieli… Ebookpoint i Woblink pracują nad odpowiednimi mechanizmami, ale … nie wyrobią się przed świętami. W tej drugiej księgarni starają się wyjść naprzeciw klientom i załatwić sprawę po ich myśli. :-) Z kolei Ebookpoint pokazał mi, jak będzie to wyglądało. Tu zamawianie e-booka.  A tu mail z prezentem.  Podsumowanie Na razie tylko jedna księgarnia (Publio) oferuje możliwość kupna e-booka na prezent. Inna (RW2010) umożliwia po prostu przekazanie e-booka wybranej osobie. W kilku innych księgarniach można kupić bony prezentowe (Virtualo, Nexto, Złote Myśli, Merlin). Gdzie indziej (Legimi) rozwiązaniem jest… podarowanie całego konta. Nie są to wszystkie polskie księgarnie z e-bookami. Ale możliwości kupna e-booka na prezent nie są już wcale takie małe! Autor zdjęcia: 2day929, CC BY-NC-SA 2.0. Ikonki ze Złotych Myśli. Czytaj dalej:  E-book na prezent 2013 – gdzie kupić? Ebookpoint wprowadza zakup e-booka na prezent Polityka Cyfrowa na prezent – test funkcji Nie ma DRM – i gdzie są teraz Twoje książki? Autorzy protestują przeciwko… polityce zwrotów e-booków w Amazonie Projekt ustawy o cenie stałej na książki – niby nas nie dotyczy, ale i tak możemy się obawiać 