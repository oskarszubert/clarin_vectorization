Jeśli ktoś jeszcze pamięta, w listopadzie 2011 kupiłem duży czytnik Amazonu, korzystając z chwilowej promocji. Wahałem się, bo Kindle DX to jednak sprzęt schyłkowy. Od czasu jego premiery dwa lata temu nie dostał nawet aktualizacji oprogramowania. Jak oceniam tę decyzję po kilku miesiącach? Film – Kindle DX a różne rodzaje PDF Korzystając ze swojego telefonu nagrałem krótki film, gdzie pokazuję jak DX działa dla kilku książek w PDF. Szybkość zmiany stron mnie zadowala, choć zdarzają się wpadki, szczególnie gdy PDF został złożony z wielu warstw, które czytnik musi przetworzyć. Raz trafiłem na stronę, która otwierała się kilkadziesiąt sekund. Ale zwykle to 1-2 sekundy, co nie przeszkadza w płynnym czytaniu. Szybkie przejście przez parę stron – już gorzej, ale jeszcze nie na tyle żeby irytowało. Jak korzystam z Kindle DX? Kindle DX to dla mnie niemal wyłącznie czytnik PDF. Nie widzę potrzeby stosowania tak dużego ekranu dla zwykłych książek. W przypadku czasopism może być całkiem przyjemnie, przeczytałem w ten sposób parę wydań Tygodnika Powszechnego i Gazety Wyborczej. Więcej tekstu na ekranie pozwala na szybsze skanowanie artykułów i w ogóle decyzję czy dany artykuł przeczytać, czy też przejść dalej.  Jeśli chodzi o PDF – to mam cotygodniowy rytuał – w niedzielę siadam do lektury różnych magazynów, które w tym formacie się ukazały w poprzednim tygodniu. Mam tu na myśli takie pisma branżowe jak Proseed, Ekomercyjnie czy Mensis (ten ostatni jest już w EPUB). Czytanie magazynów, które zostały opracowane specjalnie na ekrany komputerów jest prawdziwą przyjemnością. Dwie kolumny nie stwarzają problemu przy widoku pionowym. Gazety ze skanów czyta się już gorzej – ale z przyjemnością przypomniałem sobie np. fanzin OFF, którego dobra dusza kiedyś wskanowała i wrzuciła na chomika… Gdy potrzebuję stronę powiększyć, nie bawię się w standardowe opcje powiększania, ale po prostu przekręcam czytnik do poziomu. Ekran automatycznie przekręca się i po 2-3 sekundach mam PDF dopasowany do szerokości ekranu. Po kliknięciu „Następna strona” przewija się o mniej więcej 1/3, tak że można płynnie czytać. Do czytania publikacji o 3 kolumnach i więcej DX jest już za mały. „Magazyny Muzyczne” z lat 80. okazały się zbyt dużym wyzwaniem dla 10″ – w oryginale gazeta ta była ogromną płachtą. Co mi najbardziej przeszkadza:  Kompletny brak wsparcia dla spisów treści w PDF (to doszło dopiero w oprogramowaniu Kindle Touch) – trzeba sobie znaleźć taki spis na którejś ze stron i wybrać „Go to — Page”. Przy okazji – co trzeba uznać za plus – numery stron do których przechodzimy z nawigacji są zgodne z ich numeracją w książce – a więc jeśli książka ma na początku strony nienumerowane (wstęp, strony redakcyjne np. z cyframi rzymskimi), to Kindle ich nie bierze pod uwagę. Tego nie ma nawet Adobe Reader. Brak wsparcia dla formatu DJVU, w którym dostępnych jest wiele czasopism. Radzę sobie bez problemu – wystarczy taki DJVU „wydrukować” na komputerze jako PDF i przenieść na czytnik, ale zwykle plik wyjściowy będzie znacznie większy. Klawisze zmiany strony w porównaniu do nowszych modeli – głośne i twarde, no i tylko po prawej stronie.  To ostatnie kiedyś mi tak przeszkadzało, że przekręciłem okładkę do góry nogami i tak czytałem. :-)  Swoją drogą, zakup okładki Tuff-Luv Multi-View (link do Amazon UK gdzie jest za 20 funtów) było strzałem w dziesiątkę. Cztery poziomy regulacji i mogę czytać pod dowolnym kątem.  Choć takiego zastosowania jak na zdjęciu powyżej nie przewidzieli. :-) Modyfikacje oprogramowania DX W przypadku DX złamałem swoją zasadę nieingerencji w oprogramowanie czytników. Powodem było oczywiście stare oprogramowanie w wersji 2.5.8 i kompletny brak zainteresowania Amazonu jego rozwojem. Tymczasem użytkownicy doszli szybko do wniosku, że DX to bardzo podobna konstrukcja do Kindle 3 (Keyboard) i da się wgrać nowszą wersję oprogramowania. Dokładna procedura wymaga jailbreaka i została opisana na forum eksiazki.org. Korzystając z obrazu wersji 3.2.1. udostępnionego przez Soxymorę mogę powiedzieć, że mam teraz Kindle Keyboard w obudowie DX. Oczywiście bez WIFI. :-) Zalety takiej modyfikacji: Działa podkreślanie w plikach PDF. Nie udało mi się jednak zsynchronizować plików podkreśleń z Kindle for PC, tak jak ma to miejsce w przypadku MOBI. Lepiej rozwiązane zakładki – już nie tylko numer strony, ale także fragment tekstu. Działają ustawienia kontrastu w plikach PDF, co przydaje się szczególnie gdy twórca pliku zdecydował się na szarą, a nie czarną czcionkę. Chyba trochę szybsza zmiana stron. Normalna przeglądarka, choć działa dość wolno i pozostaje ciekawostką do sytuacji awaryjnych (niemniej w Puerto Rico działa nawet oryginalna przeglądarka DX) Nadal działa połączenie 3G i automatyczne przekręcanie ekranu Tak wygląda przeglądarka:  Wady:  Część czcionek w oknach dialogowych jest rozmyta, co wynika pewnie z tego, że soft dla 3.2.1 był robiony pod rozdzielczość 800×600 a nie 1280×800… Niektórzy zauważają też problemy z czytelnością w części PDFów. Coś jest na rzeczy, ale nie potrafię stwierdzić, czy jest gorzej, bo dość szybko zmieniłem oprogramowanie, a wracać do starego nie mam potrzeby.  Pamiętajmy też, że modyfikacja ta pozbywa nas potencjalnie gwarancji i jeśli coś nie pójdzie, możemy czytnik uszkodzić na amen. Jednak według autorów jest całkowicie odwracalna, trzeba tylko zachować plik z oryginalnym obrazem oprogramowania jaki powstanie podczas całego procesu. A może M92? Czy jest dzisiaj sens kupować Kindle DX? Chciałbym napisać, że kompletnie nie ma sensu, ale wciąż nie ma takiego czytnika 10″, który jest od niego zdecydowanie lepszy. Taniej od DX dostaniemy dzisiaj Onyxa M92, a na wyprzedaży jest starszy model M90. Też z ekranem Pearl, ale również ekranem dotykowym (na rysik), obsługą DJVU i rozmaitymi innymi funkcjami. Tak wygląda obsługa PDF na M92, według filmu użytkownika forum eksiazki.org:  Mimo tego nadal można spotkać ludzi, którzy preferują DX i sprzedają M92 – link prowadzi do ogłoszenia sprzed 10 dni. Zapytałem, dlaczego: Np. przycisk Back w Kindlu, który bardzo mi się przydaje przy obsłudze pdfów. W Booxie jest funkcja, do której żeby wejść trzeba się więcej naklikać i jej działanie jest niedorobione. Boox z kolei ma dostęp do zakładek w pdfach. Poza tym w Booxie brak przycisków zmiany strony z prawej strony urządzenia, zmiana stron w niektórych sytuacjach jest wolniejsza niż w Kindlu (pod tym względem powiedzmy, że jest remis), oraz jakość obrazów jest zdecydowanie niższa, zupełnie jakby Onyx miał mniejszą liczbę kolorów (to jest dziwne, oba urządzenia mają niby 16 odcieni szarości, potwierdził to testowy obrazek wrzucony na oba, ale w pdfach podobne kolory zlewają się zmniejszając czytelność). Co prawda obrazki w pdfach zwykle mają niskie znaczenie, ale już jakieś diagramy, wykresy są ważne. Potwierdza się więc teza o tym, że Boox, choć lepszy funkcjonalnie nie jest nadal ideałem.  Z drugiej strony kolega, któremu pożyczyłem na tydzień DX-a i poleciłem M90, kupił tego drugiego. Mimo początkowych kłopotów (czytnik uszkodził mu kartę SD) jest zadowolony, bo może łatwo czytać materiały potrzebne zawodowo. Miłośnicy czytania na 10″ nie mają więc wciąż prostego wyboru. Ja sam jestem z Kindle DX zadowolony, choć używam go radziej niż sześciocalowych braci. Czytaj dalej:  Jak wyczyścić informację o postępie w książce Kindle? Oprogramowanie 5.4.3 dla nowego Paperwhite – poprawa działania PDF, kolekcji i słownika Instapaper ma nowy wygląd – i trochę nie rozumiem po co…. Świecący panel do czytnika? Daj sobie spokój i lepiej kup lampkę… Amazon wreszcie udostępnia pełne archiwa gazet na koncie Kindle Paperwhite czy starszy Kindle z lampką? 