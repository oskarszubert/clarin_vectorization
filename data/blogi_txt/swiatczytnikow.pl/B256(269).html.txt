„Łotwo, ojczyzno moja! ty jesteś jak zdrowie: ile cię trzeba respektować, ten tylko się dowie, kto cię zgubił” – czy takie będą lektury przyszłości? Jeśli wejdzie w życie jedna z wizji rozwoju zabezpieczeń e-booków… Kilka osób przesłało mi już dzisiaj artykuł z Dziennika Internautów: DRM dla e-booków będzie zmieniał tekst książek. O co chodzi? Naukowcy z Fraunhofer- Institut w Darmstadt proponują projekt SiDiM: Sichere Dokumente durch individuelle Markierung – czyli „Bezpieczne dokumenty dzięki indywidualnym oznaczeniom”. Trzeba od razu powiedzieć, że nie chodzi tutaj o DRM, który jest systemem zarządzania dostępem do treści. SiDiM to raczej rozwinięcie koncepcji znaku wodnego, czyli umieszczenia w pliku niewidocznych elementów, które identyfikują oryginalnego nabywcę. W tym przypadku zmiany mają dotyczyć nie tylko niewidocznej części dokumentu – ale także jego treści, tak aby rozpoznać skopiowany tekst w każdej postaci. Znający niemiecki mogą przyjrzeć się dokumentowi z przykładami zmian różnego rodzaju. Nie będą to ogromne modyfikacje. Czasami złączenie dwóch akapitów w jeden, czasami użycie pauzy. Wcale bym się nie zdziwił, jeśli ta metoda wejdzie do użytku. Przecież nie chodzi o takie drastyczne przeróbki jak wyżej cytowany początek Pana Tadeusza. Jeśli na przestrzeni kilkuset stron w 10 miejscach będzie zmieniona interpunkcja czy zapis jakiegoś słowa – ktoś to zauważy? Oczywiście, elektroniczne przetwarzanie tekstów pozwoli szybko wyłapać różnice. Są fani, którzy śledzą losy literówek w kolejnych wydaniach Nienackiego i Tolkiena – ale czy przeciętnego czytelnika takie rzeczy zainteresują? Nie jest to pomysł całkowicie nowy – stosuje się go na różne sposoby:  Nieetyczni pozycjonerzy od dawna biorą pojedyncze artykuły i korzystając z baz synonimów generują kilkadziesiąt ich wersji. W ten sposób oszukują Google, który myśli, że to odrębne teksty. Podobnie postępują ci, którzy chcą oszukać systemy antyplagiatowe. Podobno producenci map wprowadzają do nich niewielkie błędy, tak aby sprawdzić, kto ich kopiuje. Opowiadano mi o sytuacji, gdzie autor podręcznika akademickiego specjalnie wprowadzał do niektórych miejsc literówki (lub niewłaściwą pisownię), żeby wykryć plagiatorów.   Biorąc pod uwagę często spotykane literówki w e-bookach z polskich księgarni – może nasi wydawcy już stosują tę ostatnią metodę? PS. Pomysł tekstu z Litwą zaczerpnąłem z postu Krzysztofa Płonki na Facebooku, przerobiony zrzut ekranowy pochodzi z Wolnych Lektur.  Czytaj dalej: Francja obniża VAT na e-booki, ale… tylko bez DRM! Prztyczek w nos Amazonu? Springer do autorów: nie widzimy szkodliwych skutków piractwa e-booków! Tor Books świętuje rok bez DRM Nie ma DRM – i gdzie są teraz Twoje książki? Adobe szykuje nowy „niełamliwy” DRM Uczniowie z dysleksją czytają szybciej e-booki, tyle że na… iPodzie! 