[UWAGA: jeśli masz problemy ze ściąganiem, przeczytaj uważnie uzupełnienia na dole artykułu] Niektórzy narzekają, że owszem, Kindle jest fajne, ale brakuje książek po polsku na niego. Szczególnie jeśli chcemy po prostu ściągnąć i czytać. I jeszcze żeby to było legalne. Tymczasem na bookini.pl znajdziemy 2700 bezpłatnych i legalnych książek, gotowych do wgrania na Kindle. Już przy literze A, widzimy że jest tu cała masa autorów, których znamy i (częściej) nie znamy.  Bookini.pl zawiera książki klasyki literatury, przygotowane przez  Instytut Filologii Polskiej Uniwersytetu Gdańskiego, ci sami, którzy wcześniej tworzyli Bibliotekę Literatury Polskiej  w Internecie. Serwis zawiera niemal wyłącznie książki, które przeszły do tzw. domeny publicznej,  czyli prawa autorskie do nich wygasły. Zgodnie z polskim prawem dzieje  się tak po 70 latach od śmierci autora. W tym więc roku do domeny  publicznej weszły prace autorów zmarłych w 1939, np. Witkacego. Z wyjątków, które w domenie publicznej nie są, zauważyłem np. Stary Testament z Biblii Tysiąclecia. To  jest oczywiście pytanie, na ile lubimy lektury szkolne i czy nazwisko  Adam Mickiewicz powoduje u nas szybsze bicie serca. Nie powoduje? Ale i  tak warto poszukać. Jest też Twain, Proust, Conrad, Hugo, Dumas, Verne – czyli generalnie klasyka XIX i pierwszej połowy XX wieku. Ja w ciągu ostatnich miesięcy przypomniałem sobie:  Krzyżaków (zawsze lubiłem, w przeciwieństwie do filmu) Potop Ziemię obiecaną i Chłopów  Zacząłem też czytać „Na polu chwały” Sienkiewicza, książkę o której w szkole jakoś nie uczyli, a która miała być pierwszą częścią „Trylogii II”.  To jest o tyle fajne, że możemy dzięki Bookini zobaczyć sobie te książki znanych autorów, po które byśmy nie sięgnęli. A tak, na czytnik zawsze wgrać można. Oto np. lista sztuk Aleksandra Fredry. Słynna XIII księga Pana Tadeusza też jest. :-)  Teraz kwestie techniczne:  Wszystkie książki mają rozszerzenie .prc, więc bez problemu przeczytamy je na Kindle – choć można je np. też wrzucić na telefon i korzystać z programu Mobipocket Reader, który jest prawie na każdą platformę. Formatowanie poprawne, literówki zdarzają się bardzo rzadko. Na początku książki mamy spis treści – numery rozdziałów. Tytuły książek na Kindle czasami nie mają polskich liter, ale w środku wszystko jest w porządku.  Książka wygląda na moim Kindle 2 następująco :  Nie ulega wątpliwości, że coś można dla siebie znaleźć. Serwis Bookini linkuje do księgarni ebook.pl, która sprzedaje książki w zabezpieczonym PDF. Sam ebook.pl to księgarnia partnerska virtualo.pl, tam możemy znaleźć niemal tę samą klasykę literatury, ale jako EPUB i po 5zł sztuka. Mam nadzieję, że chęć zarabiania na klasyce nie spowoduje zamknięcia Bookini z darmową ofertą. Poza Bookini istnieje kilka projektów, które takie książki chcą  udostępniać, warto zwrócić uwagę na Wikiźródła oraz Wolne  Lektury. O Wolnych Lekturach jeszcze napiszę. Dwa uzupełnienia z 28 grudnia 2010: Od pewnego czasu linki z bookini.pl zgłaszają błąd 404. Aby pobrać książkę, należy w nazwie domeny zmienić „ebook.pl” na „bookini.pl”: np. zamiast http://ebook.pl/ebooki/Classic_000107.prc – wpisujemy http://bookini.pl/ebooki/Classic_000107.prc Jeśli nie chcecie przerzucać plików ręcznie, możecie skorzystać z katalogu, który pozwala nam pobierać książki bezpośrednio na czytnik. Uzupełnienie z 3 czerwca 2011: Linki działają już z powrotem, więc nie trzeba niczego zmieniać.   Czytaj dalej:  Dzień Domeny Publicznej 2014 + konkurs na okładkę dla Wolnych Lektur Więcej niż oszczędzanie pieniędzy – tom I bezpłatnego e-booka od Michała Szafrańskiego Wolne Lektury zbierają na Damę Kameliową 150 darmowych książek z Microsoftu i… 3,5 miliona pobrań! Historia polskiej muzyki w kolejnych tomach za darmo i na czytniki Automatyczna aktualizacja książek z Kindle Store – włączać czy nie? 