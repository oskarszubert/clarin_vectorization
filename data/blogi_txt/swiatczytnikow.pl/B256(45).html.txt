Amazon kupił od Samsunga holenderską firmę Liquavista, specjalizującą się w… kolorowych ekranach, czytelnych także w słońcu. Czy zatem doczekamy się kolorowego ekranu Kindle? Ekran Liquavista wykonany jest w technologii Electrowetting. Zużywa znacznie mniej prądu niż typowe ekrany LCD, a jednocześnie też jest czytelny również na zewnątrz, choć nie wiem czy jest to czytelność porównywalna z e-papierem. Zobaczmy jak to wygląda na filmach. Tu nagranie ze stycznia 2013:  A tutaj z 2011, gdy na targach SID zaprezentowano ekrany 6,2″ w dwóch różnych technologiach:   Cytując kolegę z bloga eczytanie: Technologia Electrowetting (elektrozwilżania) polega – w dużym uproszczeniu – na odtwarzaniu obrazu przez drobinki oleju wprawiane w ruch za pomocą impulsów elektrycznych. Jej zalety to przede wszystkim: energooszczędność, lekkość i szybkość odświeżania. Te cechy dają szansę, że ekrany Electrowetting znajdą zastosowanie nie tylko w czytaniu ale też odtwarzaniu video. Oto schemat działania ekranu, pochodzący z artykułu… sprzed 8 lat.  Widać, że technologia rozwijana jest od dawna, ale dotąd nie weszła do masowej produkcji. W 2011 zapowiadano, że ma to nastąpić w 2013… O kupnie firmy Liquavista przez Amazon plotki krążyły od dawna, ale dopiero dzisiaj na jednym z holenderskich blogów pojawiły się zrzuty ekranowe z tamtejszego KRS, w którym właścicielem jest już spółka zależna od amerykańskiej korporacji. Według bloga Digital Reader transakcję potwierdził też sam Amazon, choć na razie nie widzę oficjalnej informacji prasowej. Autor Digital Readera przypuszcza, że Samsung (który sam kupił Liquavistę w 2011) pozbył się firmy, gdyż ekrany nie są na tyle dobre, aby znaleźć zastosowanie w tabletach i telefonach. Co nie zmienia faktu, że mogą się przydać w czytnikach e-booków. Możliwy scenariusz jest więc taki, że doczekamy się wreszcie następcy Kindle DX czyli dużego czytnika przygotowanego specjalnie pod magazyny, który pewnie będzie miał coś z tabletów – może będzie to po prostu wersja Kindle Fire z czytelniejszym ekranem? A może się mylę, zaś Amazon kupił ekran do wykorzystania w mitycznym Kindle Phone – ekran telefonu, który będzie kolorowy (w przeciwieństwie do paru prototypowych modeli z e-inkiem), a jednocześnie czytelny w słońcu, to coś, co może zawojować rynek. Czytaj dalej:  Na porządny kolorowy e-papier to my sobie jeszcze poczekamy… Jaki będzie kolejny Kindle? HD, DX3, Color, Flex, Mini? Oto wszystkie zebrane domysły Rzucania czytnikiem ciąg dalszy: Nook Simple Touch i Kobo Aura Pocketbook Color Lux – kolejny czytnik z kolorowym e-papierem Orange radzi jak… nie popsuć sobie wzroku od czytnika :-) Kindle „Ice Wine”? Plotki o nowym czytniku z Amazonu! 